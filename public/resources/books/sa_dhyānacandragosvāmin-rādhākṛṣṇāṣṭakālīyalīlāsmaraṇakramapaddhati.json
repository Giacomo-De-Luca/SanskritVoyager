{
  "title": "sa_dhyānacandragosvāmin-rādhākṛṣṇāṣṭakālīyalīlāsmaraṇakramapaddhati",
  "body": "<body xmlns='http://www.tei-c.org/ns/1.0'>\n\n<p>śrī śrī rādhā-kṛṣṇāṣṭa-kālīya-līlā-smaraṇa-krama-paddhatiḥ</p>\n\n<lg>\n<l>evaṃ padmopari dhyātvā rādhā-kṛṣṇau tatas tayoḥ /</l>\n<l>aṣṭa-kālocitāṃ sevāṃ vidadhyāt siddha-dehataḥ /</l>\n<l>guru-vargājñayā tatra pūjayed rādhikā-harī // RKK_1 //</l>\n</lg>\n\n<lg>\n<l>bāhya-pūjāṃ tataḥ kṛtvā pādyam arghyaṃ krameṇa ca /</l>\n<l>vidhi-pūrvaka-śuśrūṣā-nantaraṃ sādhakaḥ kramāt /</l>\n<l>dvātriṃśad-akṣara-mukhānj apen mantrān atandritaḥ // RKK_2 //</l>\n</lg>\n\n<lg>\n<l>mahā-mantraṃ japed ādau daśārṇaṃ tad-antaram /</l>\n<l>tataḥ śrī-rādhikā-mantraṃ gāyatrīṃ kāmikīṃ tataḥ // RKK_3 //</l>\n</lg>\n\n<lg>\n<l>tato yugala-mantraṃ ca japed rāsa-sthalī-pradam /</l>\n<l>tato 'ṣṭānāṃ sakhīnāṃ ca japen mantrān yathā-kramam /</l>\n<l>tato 'ṣṭa-mañjarīṇāṃ ca sva-sva-mantrān kramāj japet // RKK_4 //</l>\n</lg>\n\n<lg>\n<l>aṣṭa-kālīya-sūtram āha, yathā--</l>\n<l>niśāntaḥ prātaḥ pūrvāhno madhyāhnaś cāparāhnakaḥ /</l>\n<l>sāyaṃ pradoṣo rātriś ca kālā aṣṭau yathā-kramam // RKK_5 //</l>\n</lg>\n\n<lg>\n<l>madhyāhno yāminī cobhau ṣaṇ-muhūrta-mitau smṛtau /</l>\n<l>tri-muhūrta-mitā jñeyā niśānta-pramukhāḥ pare // RKK_6 //</l>\n</lg>\n\n<p>teṣu siddha-dehena sevanaṃ yathā sanat-kumāra-saṃhitāyām,\n<lg>\n<l>śrī-nārada uvāca-</l>\n<l>bhagavan sarvam ākhyātaṃ yad yat pṛṣṭhaṃ tvayā guro /</l>\n<l>adhunā śrotum icchāmi rāga-mārgam anuttamam // RKK_7 //</l>\n</lg></p>\n\n<lg>\n<l>śrī-sadāśiva uvāca--</l>\n<l>sādhu pṛṣṭhaṃ tvayā vipra sarva-loka-hitaiṣiṇā /</l>\n<l>rahasyam api vakṣyāmi tan me nigaditaṃ śṛṇu // RKK_8 //</l>\n</lg>\n\n<lg>\n<l>parakīyābhimāninyas tathāsya ca priyā janāḥ /</l>\n<l>pracureṇaiva bhāvena ramayanti nija-priyam // RKK_9 //</l>\n</lg>\n\n<lg>\n<l>ātmānaṃ cintayet tatra tāsāṃ madhye manoramām /</l>\n<l>rūpa-yauvana-sampannāṃ kiśorīṃ pramadākṛtim // RKK_10 //</l>\n</lg>\n\n<lg>\n<l>nānā-śilpa-kalābhijñāṃ kṛṣṇa-bhogānurūpiṇīm /</l>\n<l>prārthitām api kṛṣṇena tato bhoga-parāṅ-mukhīm // RKK_11 //</l>\n</lg>\n\n<lg>\n<l>rādhikānucarīṃ nityaṃ tat-sevana-parāyaṇām /</l>\n<l>kṛṣṇād apy adhikaṃ prema rādhikāyāṃ prakurvatīm // RKK_12 //</l>\n</lg>\n\n<lg>\n<l>prītyānudivasaṃ yatnāt tayoḥ saṅgama-kāriṇīm /</l>\n<l>tat-sevana-sukhāsvāda-bhareṇātisunirvṛtām // RKK_13 //</l>\n</lg>\n\n<lg>\n<l>ity ātmānaṃ vicintyaiva tatra sevāṃ samācaret /</l>\n<l>brāhma-muhūrtam ārabhya yāvat sāntā mahā-niśā // RKK_14 //</l>\n</lg>\n\n<lg>\n<l>śrī-nārada uvāca--</l>\n<l>harer atra gatāṃ līlāṃ śrotum icchāmi tattvataḥ /</l>\n<l>līlām ajānatāṃ sevyo manasā tu kathaṃ hariḥ // RKK_15 //</l>\n</lg>\n\n<lg>\n<l>śrī-sadāśiva uvāca--</l>\n<l>nāhaṃ jānāmi tāṃ līlāṃ harer nārada tattvataḥ /</l>\n<l>vṛndā-devīṃ samāgaccha sā te līlāṃ pravakṣyati // RKK_16 //</l>\n</lg>\n\n<lg>\n<l>avidūre itaḥ sthānāt keśī-tīrtha-samīpataḥ /</l>\n<l>sakhībhiḥ saṃvṛtā sāste govinda-paricārikā // RKK_17 //</l>\n</lg>\n\n<lg>\n<l>śrī-sanat-kumāra uvāca--</l>\n<l>ity uktas taṃ parikramya guruṃ natvā punaḥ punaḥ /</l>\n<l>vṛndā-sthānaṃ jagāmāsau nārado muni-sattamaḥ // RKK_18 //</l>\n</lg>\n\n<lg>\n<l>vṛndāpi nāradaṃ dṛṣṭvā praṇamyāpi punaḥ punaḥ /</l>\n<l>uvāca taṃ muni-śreṣṭhaṃ katham atrāgatis tava // RKK_19 //</l>\n</lg>\n\n<lg>\n<l>śrī-nārada uvāca--</l>\n<l>tvatto veditum icchāmi naityikaṃ caritaṃ hareḥ /</l>\n<l>tad ādito mama bruhi yadi yogyo 'smi śobhane // RKK_20 //</l>\n</lg>\n\n<lg>\n<l>śrī-vṛndā-devy uvāca--</l>\n<l>rahasyaṃ tvāṃ pravakṣyāmi kṛṣṇa-bhakto 'si nārada /</l>\n<l>na prakāśyaṃ tvayā hy etad guhyād guhyataraṃ mahat // RKK_21 //</l>\n</lg>\n\n<lg>\n<l>atha niśānta-sevā--</l>\n<l>madhye vṛndāvane ramye pañcāśat-kuñja-maṇḍite /</l>\n<l>kalpa-vṛkṣa-nikuñje tu divya-ratna-maye gṛhe // RKK_22 //</l>\n</lg>\n\n<lg>\n<l>nidritau tiṣṭhatas talpe niviḍāliṅgitau mithaḥ /</l>\n<l>mad-ājñā-kāribhiḥ paścāt pakṣibhir bodhitāv api // RKK_23 //</l>\n</lg>\n\n<lg>\n<l>gāḍhāliṅgana-nirbhedam āptau tad-bhaṅga-kātarau /</l>\n<l>na manas kurutas talpāt samutthātuṃ manāg api // RKK_24 //</l>\n</lg>\n\n<lg>\n<l>tataś ca śārikā-saṃghaiḥ śukādyair api tau muhuḥ /</l>\n<l>bodhitau vividhaiḥ padyaiḥ sva-talpād udatiṣṭhatām // RKK_25 //</l>\n</lg>\n\n<lg>\n<l>upaviṣṭau tato dṛṣṭvā sakhyas talpe mudānvitau /</l>\n<l>praviśya cakrire sevāṃ tat-kālasyocitāṃ tayoḥ // RKK_26 //</l>\n</lg>\n\n<lg>\n<l>punaś ca śārikā-vākyair utthāya tau sva-talpataḥ /</l>\n<l>gacchataḥ sva-sva-bhavanaṃ bhīty-utkaṇṭhākulau mithaḥ // RKK_27 //</l>\n</lg>\n\n<p>iti niśānta-sevā\n<lg>\n<l>atha prātaḥ-sevā--</l>\n<l>prātaś ca bodhito mātrā talpād utthāya satvaram /</l>\n<l>kṛtvā kṛṣṇo danta-kāṣṭhaṃ baladeva-samanvitaḥ // RKK_28 //</l>\n</lg></p>\n\n<lg>\n<l>mātrānumodito yāti gośālāṃ dohanotsukaḥ /</l>\n<l>rādhāpi bodhitā vṛddha-vayasyābhiḥ sva-talpataḥ // RKK_29 //</l>\n</lg>\n\n<lg>\n<l>utthāya danta-kāṣṭhādi kṛtvābhyaṅga samācaret /</l>\n<l>snāna-vedīṃ tato gatvā snāpitā lalitādibhiḥ // RKK_30 //</l>\n</lg>\n\n<lg>\n<l>bhūṣā-gṛhaṃ vrajet tatra vayasyā bhūṣayanty api /</l>\n<l>bhūṣaṇair vividhair divyair gandha-mālyānulepanaiḥ // RKK_31 //</l>\n</lg>\n\n<lg>\n<l>tataś ca sva-janais tasyāḥ śvaśrūṃ samprārthya yatnataḥ /</l>\n<l>paktum āhūyate tūrṇaṃ sa-sakhī sā yaśodayā // RKK_32 //</l>\n</lg>\n\n<lg>\n<l>śrī-nārada uvāca--</l>\n<l>katham āhūyate devi pākārthaṃ sā yaśodayā /</l>\n<l>satīṣu pāka-kartrīṣu rohiṇī-pramukhāṣv api // RKK_33 //</l>\n</lg>\n\n<lg>\n<l>śrī-vṛndovāca--</l>\n<l>durvāsasā svayaṃ datto varas tasyai maharṣiṇā /</l>\n<l>iti kātyāyanī-vaktrāc chrutam āsīn mayā purā // RKK_34 //</l>\n</lg>\n\n<lg>\n<l>tvayā yat pacyate devi tad-annaṃ mad-anugrahāt /</l>\n<l>miṣṭaṃ svādv-amṛta-sparddhi bhoktur āyuṣkaraṃ tathā // RKK_35 //</l>\n</lg>\n\n<lg>\n<l>ity āhvayati tāṃ nityaṃ yaśodā putra-vatsalā /</l>\n<l>āyuṣmān me bhavet putraḥ svādu-lobhāt tathā satī // RKK_36 //</l>\n</lg>\n\n<lg>\n<l>śvaśrvānumoditā sāpi hṛṣṭā nandālayaṃ vrajet /</l>\n<l>sa-sakhī-prakarā tatra gatvā pākaṃ karoti ca // RKK_37 //</l>\n</lg>\n\n<lg>\n<l>kṛṣṇo 'pi dugdhvā gāḥ kāścid dohayitvā janaiḥ parāḥ /</l>\n<l>āgacchati pitur vākyāt sva-gṛhaṃ sakhibhir vṛtaḥ // RKK_38 //</l>\n</lg>\n\n<lg>\n<l>abhyaṅga-mardanaṃ kṛtvā dāsaiḥ saṃsnāpito mudā /</l>\n<l>dhauta-vastra-dharaḥ sragvī candanākta-kalevaraḥ // RKK_39 //</l>\n</lg>\n\n<lg>\n<l>dvi-phāla-baddha-keśaiś ca grīvā-bhālopari sphuran /</l>\n<l>candrākāra-sphurad-bhāla-tilakālaka-rañjitaḥ // RKK_40 //</l>\n</lg>\n\n<lg>\n<l>kaṅkaṇāṅgada-keyūra-ratna-mudrālasat-karaḥ /</l>\n<l>muktāhāra-sphurad-vakṣā makarākṛti-kuṇḍalaḥ // RKK_41 //</l>\n</lg>\n\n<lg>\n<l>muhur ākārito mātrā praviśed bhojanālaye /</l>\n<l>avalambya karaṃ mātur baladevam anuvrataḥ // RKK_42 //</l>\n</lg>\n\n<lg>\n<l>bhuktvā ca vividhānnāni mātrā ca sakhibhir vṛtaḥ /</l>\n<l>hāsayan vividhair vākyaiḥ sakhīṃs tair hāsitaḥ svayam // RKK_43 //</l>\n</lg>\n\n<lg>\n<l>itthaṃ bhuktvā tathācamya divya-khaṭṭopari kṣaṇāt /</l>\n<l>viśramet sevakair dattaṃ tāmbūlaṃ vibhajann adan // RKK_44 //</l>\n</lg>\n\n<lg>\n<l>rādhāpi bhojanānandaṃ dṛṣṭvā yaśodayāhūta /</l>\n<l>lalitādi-sakhī-vṛtā bhuṅkte 'nnaṃ lajjayānvitā // RKK_45 //</l>\n</lg>\n\n<p>iti prātaḥ-sevā</p>\n\n<lg>\n<l>atha pūrvāhna-sevā--</l>\n<l>gopa-veśa-dharaḥ kṛṣṇo dhenu-vṛnda-puraḥ-saraḥ /</l>\n<l>vraja-vāsi-janaiḥ prītyā sarvair anugataḥ pathi // RKK_46 //</l>\n</lg>\n\n<lg>\n<l>pitaraṃ mātaraṃ natvā netrāntena priyā-gaṇān /</l>\n<l>yathāyogyaṃ tathā cānyān sannivartya vanaṃ vrajet // RKK_47 //</l>\n</lg>\n\n<lg>\n<l>vanaṃ praviśya sakhibhiḥ krīḍitvā ca kṣaṇaṃ tataḥ /</l>\n<l>vañcayitvā ca tān sarvān dvi-traiḥ priya-sakhair yutaḥ // RKK_48 //</l>\n</lg>\n\n<lg>\n<l>saṅketakaṃ vrajed dharṣāt priyā-sandarśanotsukaḥ /</l>\n<l>sāpi kṛṣṇe vanaṃ yāte dṛṣṭvā taṃ gṛham āgatā // RKK_49 //</l>\n</lg>\n\n<lg>\n<l>sūryādi-pūjā-vyājena kusumādy-āhṛti-cchalāt /</l>\n<l>vañcayitvā gurūn yāti priya-saṅgecchayā vanaṃ // RKK_50 //</l>\n</lg>\n\n<p>iti pūrvāhna-sevā\n<lg>\n<l>atha madhyāhna-sevā--</l>\n<l>itthaṃ tau bahu-yatnena militvā sva-gaṇair vṛtau /</l>\n<l>vihārair vividhais tatra vane vikrīḍato mudā // RKK_51 //</l>\n</lg></p>\n\n<lg>\n<l>syandolikā-samārūḍhau sakhībhir dolitau kvacit /</l>\n<l>kvacid veṇuṃ kara-srastaṃ priyayā coritaṃ hariḥ // RKK_52 //</l>\n</lg>\n\n<lg>\n<l>anveṣayann upālabdho vipralabdhaḥ priyā-gaṇaiḥ /</l>\n<l>hāsito bahudhā tābhir hṛta-sva iva tiṣṭhati // RKK_53 //</l>\n</lg>\n\n<lg>\n<l>vasanta-ṛtunā juṣṭaṃ vana-khaṇḍaṃ kvacin mudā /</l>\n<l>praviśya candanāmbhobhiḥ kuṅkumādi-jalair api // RKK_54 //</l>\n</lg>\n\n<lg>\n<l>viṣiñcato yantra-muktais tat-paṅkenāpi tau mithaḥ /</l>\n<l>sakhyo 'py evaṃ viṣiñcanti tāś ca tau siñcataḥ punaḥ // RKK_55 //</l>\n</lg>\n\n<lg>\n<l>tathānyartusu juṣṭāsu krīḍato vana-rājiṣu /</l>\n<l>tat-tat-kālocitair nānā-vihāraiḥ sa-gaṇau dvija // RKK_56 //</l>\n</lg>\n\n<lg>\n<l>śrāntau kvacid vṛkṣa-mūlam āsādya muni-sattama /</l>\n<l>upaviśyāsane divye madhu-pānaṃ pracakratuḥ // RKK_57 //</l>\n</lg>\n\n<lg>\n<l>tato madhu-madonmattau nidrayā mīlitekṣaṇau /</l>\n<l>mithaḥ pāṇiṃ samālambya kāma-bāṇa-vaśaṅgatau // RKK_58 //</l>\n</lg>\n\n<lg>\n<l>riraṃsu viśataḥ kuñjaṃ skhalat-pādābjakau pathi /</l>\n<l>tato vikrīḍatas tatra kariṇī-yūthapau yathā // RKK_59 //</l>\n</lg>\n\n<lg>\n<l>sakhyo 'pi madhubhir mattā nidrayā pihitekṣaṇāḥ /</l>\n<l>abhitaḥ kuñja-puñjeṣu sārvā eva vililyire // RKK_60 //</l>\n</lg>\n\n<lg>\n<l>pṛthag ekena vapuṣā kṛṣṇo 'pi yugapad vibhuḥ /</l>\n<l>sarvāsāṃ sannidhiṃ gacchet priyāṇāṃ parito muhuḥ // RKK_61 //</l>\n</lg>\n\n<lg>\n<l>ramayitvā ca tāḥ sarvāḥ kariṇī-gajarāḍ iva /</l>\n<l>priyayā ca tathā tābhiḥ sarovaram athāvrajet // RKK_62 //</l>\n</lg>\n\n<lg>\n<l>śrī-nārada uvāca--</l>\n<l>vṛnde śrī-nanda-putrasya mādhurya-krīḍane katham /</l>\n<l>aiśvaryasya prakāśo 'bhūd iti me chindhi saṃśayam // RKK_63 //</l>\n</lg>\n\n<lg>\n<l>śrī-vṛndovāca--</l>\n<l>mune mādhurya-mayy asti līlā-śaktir harer dṛśā /</l>\n<l>tayā pṛthak-kṛtaḥ krīḍed gopikābhiḥ samaṃ hariḥ // RKK_64 //</l>\n</lg>\n\n<lg>\n<l>rādhayā saha rūpeṇa nijena ramate svayam /</l>\n<l>iti mādhurya-līlāyāḥ śaktir neśatāyā hareḥ // RKK_65 //</l>\n</lg>\n\n<lg>\n<l>jala-sekair mithas tatra krīḍitvā sa-gaṇau tataḥ /</l>\n<l>vāsaḥ-srak-candanair divya-bhūṣaṇair api bhūṣitau // RKK_66 //</l>\n</lg>\n\n<lg>\n<l>tatraiva sarasas tīre divya-ratna-maye gṛhe /</l>\n<l>aśnītaḥ phala-mūlāni kalpitāni mayaiva hi // RKK_67 //</l>\n</lg>\n\n<lg>\n<l>haris tu prathamaṃ bhuktvā kāntayā pariveśitam /</l>\n<l>dvi-trābhiḥ sevito gacchec chayyāṃ puṣpa-vinirmitām // RKK_68 //</l>\n</lg>\n\n<lg>\n<l>tāmbūlair vyajanais tatra pāda-saṃvāhanādibhiḥ /</l>\n<l>sevyamāno bhṛśantābhir moditaḥ preyasīṃ smaran // RKK_69 //</l>\n</lg>\n\n<lg>\n<l>śrī-rādhāpi harau supte sa-gaṇā muditāntarā /</l>\n<l>kānta-dattaṃ prīta-manā ucchiṣṭaṃ bubhuje tataḥ // RKK_70 //</l>\n</lg>\n\n<lg>\n<l>kiñcid evo tato bhuktvā vrajec chayyā-niketanam /</l>\n<l>draṣṭuṃ kānta-mukhāmbhojaṃ cakorīvan niśā-karam // RKK_71 //</l>\n</lg>\n\n<lg>\n<l>tāmbūla-carvitaṃ tasya tatratyābhir niveditam /</l>\n<l>tāmbūlāny api cāśnāti vibhajanti priyāliṣu // RKK_72 //</l>\n</lg>\n\n<lg>\n<l>kṛṣṇo 'pi tāsāṃ śuśrūṣuḥ svacchandaṃ bhāṣitaṃ mithaḥ /</l>\n<l>prāpta-nidra ivābhāti vinidro 'pi paṭāvṛtaḥ // RKK_73 //</l>\n</lg>\n\n<lg>\n<l>tāś ca kṣvelīṃ kṣaṇaṃ kṛtvā mithaḥ kānta-kathāśrayāḥ /</l>\n<l>vyāja-nidrāṃ harer jñātvā kutaścid anumānataḥ // RKK_74 //</l>\n</lg>\n\n<lg>\n<l>vimṛśya vadanaṃ dṛgbhiḥ paśyantyo 'nyonya-mānanam /</l>\n<l>līnā iva lajjayā syuḥ kṣaṇam ucur na kiñcanam // RKK_75 //</l>\n</lg>\n\n<p>kṣaṇād eva tato vastraṃ dūrī-kṛtya tad aṅgataḥ /</p>\n\n<l>sādhu nidrāṃ gato 'sīti hāsayantyo hasanti tam // RKK_76 //</l>\n\n<lg>\n<l>evaṃ tau vividhair hāsai ramamāṇau gaṇaiḥ saha /</l>\n<l>anubhūya kṣaṇaṃ nidrā-sukhaṃ ca muni-sattama // RKK_77 //</l>\n</lg>\n\n<lg>\n<l>upaviśyāsane divye sa-gaṇau vistṛte mudā /</l>\n<l>paṇī-kṛtya mitho hāra-cumbāśleṣa-paricchadān // RKK_78 //</l>\n</lg>\n\n<lg>\n<l>akṣair vikrīḍitaḥ premṇā narmālāpa-puraḥsaram /</l>\n<l>parājito 'pi priyayā jitam ity avadan mṛṣā // RKK_79 //</l>\n</lg>\n\n<lg>\n<l>hārādi-grahaṇe tasyāḥ pravṛttas tāḍyate tayā /</l>\n<l>tayaivaṃ tāḍitaḥ kṛṣṇaḥ karṇotpala-saroruhaiḥ // RKK_80 //</l>\n</lg>\n\n<lg>\n<l>viṣaṇḍa-vadano bhūtvā gata-sva iva nārada /</l>\n<l>jito 'smi ca tvayā devi gṛhyatāṃ yat paṇī-kṛtam // RKK_81 //</l>\n</lg>\n\n<lg>\n<l>cumbanādi mayā dattam ity uktvā ca tathācarat /</l>\n<l>kauṭilyaṃ tad-bhruvor draṣṭuṃ śrotuṃ tad-bhartsanaṃ vacaḥ // RKK_82 //</l>\n</lg>\n\n<lg>\n<l>tataḥ śārī-śukānāṃ ca śrutvā vāgāhavaṃ mithaḥ /</l>\n<l>nirgacchatas tataḥ sthānād gantukāmo gṛhaṃ prati // RKK_83 //</l>\n</lg>\n\n<lg>\n<l>kṛṣṇaḥ kāntām anujñāpya gavām abhimukhaṃ vrajet /</l>\n<l>sā tu sūrya-gṛhaṃ gacchet sakhī-maṇḍala-saṃyutā // RKK_84 //</l>\n</lg>\n\n<lg>\n<l>kiyad-dūraṃ tato gatvā parāvṛtya hariḥ punaḥ /</l>\n<l>vipra-veśaṃ samāsthāya yāti sūrya-gṛhaṃ prati // RKK_85 //</l>\n</lg>\n\n<lg>\n<l>sūryaṃ ca pūjayet tatra prārthitas tat-sakhī-janaiḥ /</l>\n<l>tad eva kalpitair vedaiḥ parihāsyāvagarbhitaiḥ // RKK_86 //</l>\n</lg>\n\n<lg>\n<l>tatas tā api taṃ kāntaṃ parijñāya vicakṣaṇāḥ /</l>\n<l>ānanda-sāgare līnā na viduḥ svaṃ na cāparam // RKK_87 //</l>\n</lg>\n\n<lg>\n<l>vihārair vividhair evaṃ sārdha-yāma-dvayaṃ mune /</l>\n<l>nītvā gṛhaṃ vajeṣus tāḥ sa ca kṛṣṇo gavāṃ vrajet // RKK_88 //</l>\n</lg>\n\n<p>iti madhyāhna-sevā</p>\n\n<lg>\n<l>athāparāhna-sevā--</l>\n<l>saṅgamya tu sakhīn kṛṣṇo gṛhītvā gāḥ samantataḥ /</l>\n<l>āgacchati vrajaṃ karṣann uttāna-muralī-ravaiḥ // RKK_89 //</l>\n</lg>\n\n<lg>\n<l>tato nandādayaḥ sarve śrutvā veṇu-ravaṃ hareḥ /</l>\n<l>go-dhūli-paṭalair vyāptaṃ dṛṣṭvā cāpi nabhaḥ-sthalam // RKK_90 //</l>\n</lg>\n\n<lg>\n<l>visṛjya sarva-karmāṇi striyo bālādayo 'pi ca /</l>\n<l>kṛṣṇasyābhimukhaṃ yānti tad-darśana-samutsukāḥ // RKK_91 //</l>\n</lg>\n\n<lg>\n<l>rādhikāpi samāgatya gṛhaṃ snātvā vibhūṣitā /</l>\n<l>sampācya kānta-bhogārthaṃ dravyāṇi vividhāni ca /</l>\n<l>sakhī-saṃgha-yutā yānti kāntaṃ draṣṭuṃ samutsukāḥ // RKK_92 //</l>\n</lg>\n\n<lg>\n<l>rāja-mārge vraja-dvāri yatra sarve vrajaukasaḥ /</l>\n<l>kṛṣṇo 'py etān samāgamya yathāvad anupūrvaśaḥ // RKK_93 //</l>\n</lg>\n\n<lg>\n<l>darśanaiḥ sparśanair vāpi smita-purvāvalokanaiḥ /</l>\n<l>gopa-vṛddhān namaskāraiḥ kāyikair vācikair api // RKK_94 //</l>\n</lg>\n\n<lg>\n<l>sāṣṭāṅga-pātaiḥ pitarau rohiṇīm api nārada /</l>\n<l>netrānta-sūcitenaiva vinayena priyās tathā // RKK_95 //</l>\n</lg>\n\n<lg>\n<l>evaṃ taiś ca yathā-yogyaṃ vrajaukobhiḥ prapūjitaḥ /</l>\n<l>gavālayaṃ tathā gāś ca sampraveśya samantataḥ // RKK_96 //</l>\n</lg>\n\n<lg>\n<l>pitṛbhyām arthito yāti bhrātrā saha nijālayam /</l>\n<l>snātvā pitvā tathā kiñcid bhuktvā mātrānumoditaḥ /</l>\n<l>gavālayaṃ punar yāti dogdhu-kāmo gavāṃ payaḥ // RKK_97 //</l>\n</lg>\n\n<p>ity aparāhna-sevā</p>\n\n<lg>\n<l>atha sāyaṃ-sevā--</l>\n<l>tāś ca dugdhvā dohayitvā pāyayitvā ca kāścana /</l>\n<l>pitrā sārdhaṃ gṛhaṃ yāti payo-bhāri-śatānugaḥ // RKK_98 //</l>\n</lg>\n\n<lg>\n<l>tatrāpi mātṛ-vṛndaiś ca tat-putraiś ca balena ca /</l>\n<l>saṃbhuṅkte vividhānnāni carvya-cūṣyādikāni ca // RKK_99 //</l>\n</lg>\n\n<p>iti sāyaṃ-sevā\n<lg>\n<l>atha pradoṣa-sevā--</l>\n<l>tan-mātuḥ prārthanāt pūrvaṃ rādhayāpi tadaiva hi /</l>\n<l>prasthāpyante sakhī-dvārā pakvānnāni tad-ālayam // RKK_100 //</l>\n</lg></p>\n\n<p>ślāghayaṃś ca haris tāni bhuktvā pitrādibhiḥ saha\n<l>sabhā-gṛhaṃ vrajet taiś ca juṣṭaṃ vandi-janādibhiḥ // RKK_101 //</l></p>\n\n<lg>\n<l>pakvānnāni gṛhītvā yāḥ sakhyas tatra samāgatāḥ /</l>\n<l>bahūni ca punas tāni pradattāni yaśodayā // RKK_102 //</l>\n</lg>\n\n<p>sakhyā tatra tayā dattaṃ kṛṣṇocchiṣṭaṃ tathā rahaḥ\n<l>sarvaṃ tābhiḥ samānīya rādhikāyai nivedyate // RKK_103 //</l></p>\n\n<p>sāpi bhuktvā sakhī-varga-yutā tad-anupūrvaśaḥ\n<l>sakhībhir maṇḍita tiṣṭhed abhisartuṃ mudānvitā // RKK_104 //</l></p>\n\n<lg>\n<l>prasthāpyate 'nayā kācid ita eva tataḥ sakhī /</l>\n<l>tayābhisāritā sā 'tha yamunāyāḥ samīpataḥ // RKK_105 //</l>\n</lg>\n\n<lg>\n<l>kalpa-vṛksa-nikuñje 'smin divya-ratna-maye gṛhe /</l>\n<l>sita-kṛṣṇa-niśāyogya-veśa yāti sakhī-yutā // RKK_106 //</l>\n</lg>\n\n<lg>\n<l>kṛṣṇo 'pi vividhaṃ tatra dṛṣṭvā kautuhalaṃ tataḥ /</l>\n<l>kavitvāni manojñāni śrutvā ca gītakāny api // RKK_107 //</l>\n</lg>\n\n<lg>\n<l>dhana-dhānyādibhis tāṃś ca prīṇayitvā vidhānataḥ /</l>\n<l>janair ākārito mātrā yāti śayyā-niketanam // RKK_108 //</l>\n</lg>\n\n<lg>\n<l>mātari prasthitāyāntu bhojayitvā tato gṛhāt /</l>\n<l>saṅketakaṃ kāntayātra samāgacched alakṣitaḥ // RKK_109 //</l>\n</lg>\n\n<p>iti pradoṣa-sevā</p>\n\n<lg>\n<l>atha rātri-sevā-</l>\n<l>militvā tāv ubhāv atra krīḍato vana-rājiṣu /</l>\n<l>vihārair vividhair hāsya-lāsya-gīta-puraḥsaraiḥ // RKK_110 //</l>\n</lg>\n\n<lg>\n<l>sārdha-yāma-dvayaṃ nītvā rātrer evaṃ vihārataḥ /</l>\n<l>suṣupsū viśataḥ kuñjaṃ pañca-ṣābhir alakṣitau // RKK_111 //</l>\n</lg>\n\n<lg>\n<l>nirvṛnta-kusumaiḥ k pte keli-talpe manorame /</l>\n<l>suptāvatiṣṭhatāṃ tatra sevyamānau priyālibhiḥ // RKK_112 //</l>\n</lg>\n\n<p>iti rātri-sevā</p>\n\n<lg>\n<l>śrī-nārada uvāca--</l>\n<l>śrotum icchāmi bho deva vraja-rāja-sutasya ca /</l>\n<l>vṛndāvane rasaṃ divyaṃ rādhayaikāntikaṃ saha // RKK_113 //</l>\n</lg>\n\n<lg>\n<l>śrī-sadāśiva uvāca--</l>\n<l>śṛṇu nārada vakṣyāmi rādhā-kṛṣṇa-rasaṃ śuciṃ /</l>\n<l>su-gopyaṃ paramodāraṃ na vaktavyaṃ hi kasyacit // RKK_114 //</l>\n</lg>\n\n<lg>\n<l>aikāntika-rasāsvādaṃ kartuṃ vṛndāvane mune /</l>\n<l>vraja-rāja-kumāraṃ ca bahu-kālam abhāvayam // RKK_115 //</l>\n</lg>\n\n<lg>\n<l>mayi prasannaḥ śrī-kṛṣṇo mantra-yugmam anuttamam /</l>\n<l>yugalākhyaṃ dadau mahyaṃ svīyojjvala-rasāplutam // RKK_116 //</l>\n</lg>\n\n<lg>\n<l>samabravīt tadā kṛṣṇaḥ sva-śiṣyaṃ māṃ svakaṃ rasam /</l>\n<l>bravīmi tvāṃ śṛṇuṣvādya brahmādīnām agocaram // RKK_117 //</l>\n</lg>\n\n<lg>\n<l>vraja-rāja-suto vṛndā-vane pūrṇatamo vasan /</l>\n<l>sampūrṇa-ṣoḍaśa-kalā vihāraṃ kurute sadā // RKK_118 //</l>\n</lg>\n\n<lg>\n<l>vāsudevaḥ pūrṇataro mathurāyāṃ vasan puri /</l>\n<l>kalābhiḥ pañca-daśabhir yutaḥ krīḍati sarvadā // RKK_119 //</l>\n</lg>\n\n<lg>\n<l>dvārakādhipatir dvāra-vatyāṃ pūrṇas tv asau vasan /</l>\n<l>catur-daśa-kalāyukto viharaty eva sarvadā // RKK_120 //</l>\n</lg>\n\n<lg>\n<l>ekayā kalayā dvābhyāṃ mathurā-dvārakādhipau /</l>\n<l>vṛndāvana-pate rūpau pūrṇau sve sve pade rase // RKK_121 //</l>\n</lg>\n\n<p>mathurā-nātho vṛndāvanādhipāpekṣayā svarūpeṇa līlayā ca ekayā kalayā ūnaḥ /\nmathurā-līlāyāṃ mathurāyāṃ ca sampūrṇa-ṣoḍaśa-kalaḥ /\ntathā dvārakā-nātho vṛndāvanādhipāpekṣayā svarūpeṇa līlayā ca /\ndvābhyāṃ kalābhyām ūnaḥ /\ndvārakāyāṃ dvārakā-līlāyāṃ ca pūrṇa-ṣoḍaśa-kalaḥ /</p>\n\n<lg>\n<l>śrīr bhū-līlā yogamāyā cintyācintyā tathaiva ca /</l>\n<l>mohinī kauśalīty aṣṭau bahiraṅgāś ca śaktayaḥ // RKK_122 //</l>\n</lg>\n\n<lg>\n<l> līlā prema-svarūpā casthāpany ākarṣaṇī tathā /</l>\n<l> saṃyoginī viyoginyā-hlādinīty antaraṅgikā // RKK_123 //</l>\n</lg>\n\n<lg>\n<l>vraje śrī-kṛṣṇa-candrasya santi ṣoḍaśa-śaktayaḥ /</l>\n<l>poṣikā madhurasyaiva tasyaitā vai sanātanāḥ // RKK_124 //</l>\n</lg>\n\n<lg>\n<l>hlādinī ya mahā-śaktiḥ sarva-śakti-varīyasī /</l>\n<l>tat-sāra-bhāva-rūpā śrī-rādhikā parikīrtitā // RKK_125 //</l>\n</lg>\n\n<lg>\n<l>tayā śrī-kṛṣṇa-candrasya kriḍāyāḥ samaye mune /</l>\n<l>tad-āviṣṭaṃ vāsudevaṃ saha kṣīrābdhi-nāyakam // RKK_126 //</l>\n</lg>\n\n<lg>\n<l>antarīkṣya-gataṃ kuryāc chaktir ākarṣaṇī hareḥ /</l>\n<l>krīḍānte sthāpayet tantu sthāpanī kṛṣṇa-dehataḥ // RKK_127 //</l>\n</lg>\n\n<lg>\n<l>sampūrṇa-ṣoḍaśa-kalaḥ kevalo nanda-nandanaḥ /</l>\n<l>vikrīḍan rādhayā sārdhaṃ labhate paramaṃ sukham // RKK_128 //</l>\n</lg>\n\n<lg>\n<l>śrī-nārada uvāca--</l>\n<l>gate madhu-purīṃ kṛṣṇe vipralambha-rasaḥ katham /</l>\n<l>vāsudeve rādhikāyāḥ saṃśayaṃ chindhi me prabho // RKK_129 //</l>\n</lg>\n\n<lg>\n<l>śrī-sadāśiva uvāca--</l>\n<l>śaktiḥ saṃyoginī kāmā vāmā śaktir viyoginī /</l>\n<l>hlādinī kīrtidā-putrī caivaṃ rādhā-trayaṃ vraje // RKK_130 //</l>\n</lg>\n\n<lg>\n<l>mama prāṇeśvaraḥ kṛṣṇas tyaktvā vṛndāvanaṃ kvacit /</l>\n<l>kadācin naiva yātīti jānīte kīrtidā-sutā // RKK_131 //</l>\n</lg>\n\n<lg>\n<l>kāmā-vāme na jānīta iti ca brahma-nandana /</l>\n<l>rāsārambha ivāntardhiṃ gatavān nanda-nandanaḥ // RKK_132 //</l>\n</lg>\n\n<lg>\n<l>mathurāṃ mathurā-nātho vāsudevo jagāma ha /</l>\n<l>antar-hite nanda-sute śrīmad-vṛndāvane mune // RKK_133 //</l>\n</lg>\n\n<lg>\n<l>pravāsākhyaṃ rasaṃ lebhe rādhā vai kīrtidā-sutā /</l>\n<l>tato vadanti munayaḥ pravāsaṃ saṅga-vicyutim // RKK_134 //</l>\n</lg>\n\n<lg>\n<l>mama jīvana-netā ca tyaktvā māṃ mathurāṃ gataḥ /</l>\n<l>iti vihvalitā vāmā rādhā yā virahād abhūt // RKK_135 //</l>\n</lg>\n\n<lg>\n<l>yamunāyāṃ nimagnā sā prakāśaṃ gokulasya ca /</l>\n<l>golakaṃ prāpya tatrābhūt saṃyoga-rasa-peśalā // RKK_136 //</l>\n</lg>\n\n<lg>\n<l>kāmā rādhā ca mathurā-viraheṇa nipīḍitā /</l>\n<l>kurukṣetraṃ gatā tīrtha-yātrā-parama-lālasā // RKK_137 //</l>\n</lg>\n\n<lg>\n<l>nanda-nandana-bhāva-jña uddhavo vrajam āgataḥ /</l>\n<l>sāntvayiṣyan kīrtidāyāḥ sutāṃ māsa-dvaye gate // RKK_138 //</l>\n</lg>\n\n<lg>\n<l>rādhām āsvādayāmāsa śrīmad-bhāgavatārthakaṃ /</l>\n<l>kathāyāṃ bhāgavatyāntu jātāyāṃ muni-puṅgava // RKK_139 //</l>\n</lg>\n\n<l>vrajendra-nandanaḥ śrīmāṃs tadā pratyakṣatāṃ gataḥ // RKK_140 //</l>\n\n<p>ataeva pādmottara-khaṇḍoktaṃ dvārakādhipater vṛndāvanaṃ prati-gamanaṃ kṣīrābdhiśāyy āviṣṭatvāt kṣīrābdhiśāyino droṇādīnāṃ labdha-vara-tvāt, teṣāṃ punaḥ sva-sthāna-prāpaṇārtham evety avagantavyam /\nśrīmad-bhāgavata-vākyānām evaṃ vicāro 'vagantavyaḥ padmottara-khaṇḍe tu ôkālindi-puline ramyeö ity atra śrī-dvārakā-nāthasya śrī-nanda-nandana-madhura-līlā-saṃdarśane sotkaṇṭhatvād vyoma-yānair etya śrī-vṛndāvane māsa-dvayam uvāsety abhiprāyo jñeyaḥ /\ntad yathā śrī-lalita-mādhave (8.34)--ôaparikalita-pūrvaḥö ityādi /</p>\n\n<lg>\n<l>iti te sarvam ākhyātaṃ naityikaṃ caritaṃ hareḥ /</l>\n<l>pāpino 'pi vimucyante smaraṇād yasya nārada // RKK_141 //</l>\n</lg>\n\n<lg>\n<l>aṣṭa-kālokta-śuśrūṣā-nantaraṃ sādhakaḥ kramāt /</l>\n<l>dvātriṃśad-akṣara-mukhyān japen mantrān atandritaḥ // RKK_142 //</l>\n</lg>\n\n<lg>\n<l>mahā-mantraṃ japed ādau daśārṇaṃ tad-anantaram /</l>\n<l>tataḥ śrī-rādhikā-mantraṃ gāyatrīṃ kāmakīṃ tathā // RKK_143 //</l>\n</lg>\n\n<lg>\n<l>tato yugala-mantraṃ ca japed rāsa-sthalī-pradam /</l>\n<l>tato 'ṣṭānāṃ sakhīnāṃ ca japen mantrān yathā-kramam /</l>\n<l>tataḥ ṣaṇ-mañjarīṇāṃ ca sva-sva-mantrān kramāj japet // RKK_144 //</l>\n</lg>\n\n<lg>\n<l>yathā ādi-purāṇe--</l>\n<l>gopī-bhāvena ye bhaktā mām eva paryupāsate /</l>\n<l>teṣu tāsv iva tuṣṭo 'smi satyaṃ satyaṃ dhanañjaya // RKK_145 //</l>\n</lg>\n\n<lg>\n<l>veśa-bhūṣā-vayo-rūpair gopikā-bhāvam āśritāḥ /</l>\n<l>bhāvukīyāś ca tad-bhāvaṃ yānti pāda-rajo 'rcanāt // RKK_146 //</l>\n</lg>\n\n<lg>\n<l>yathā ekāmra-purāṇe--</l>\n<l>aho bhajana-māhātmyaṃ vṛndāvana-pater hareḥ /</l>\n<l>pumān yoṣid bhaved yatra yoṣid-ātma-samānikā // RKK_147 //</l>\n</lg>\n\n<lg>\n<l>pādme ca (uttara-khaṇḍe)--</l>\n<l>purā maharṣayaḥ sarve daṇḍakāraṇya-vāsinaḥ /</l>\n<l>rāmaṃ dṛṣṭvā hariṃ tatra bhoktum aicchan su-vigraham // RKK_148 //</l>\n</lg>\n\n<lg>\n<l>te sarve strītvam āpannāḥ samudbhūtāś ca gokule /</l>\n<l>hariṃ samprāpya kāmena tato muktā bhavārṇavāt // RKK_149 //</l>\n</lg>\n\n<lg>\n<l>bṛhad-vāmana-siddhāś ca śrutayo 'pi yathā purā /</l>\n<l>gopī-bhāvena saṃsevya samudbhūtā hi gokule // RKK_150 //</l>\n</lg>\n\n<lg>\n<l>yad-uktaṃ śrī-rūpa-gosvāmi-caraṇaiḥ--</l>\n<l>hariṃ su-rāga-mārgeṇa sevate yo narottamaḥ /</l>\n<l>kevalenaiva sa tadā gopikātvam iyād vraje // RKK_151 //</l>\n</lg>\n\n<lg>\n<l>bhakti-tattva-kaumudyām--</l>\n<l>ekasmin vāsanā-dehe yadi cānyasya bhāvanā /</l>\n<l>tarhi tat sāmyam eva syāt yathā vai bharate nṛpe // RKK_152 //</l>\n</lg>\n\n<p>yathā sanat-kumāra-saṃhitāyām--\n<lg>\n<l>śrī-nārada uvāca--</l>\n<l>dhanyo 'smy anugṛhīto 'smi tvayā devi na saṃśayaḥ /</l>\n<l>harer me naityikī līlā yato me 'dya prakāśitā // RKK_153 //</l>\n</lg></p>\n\n<lg>\n<l>śrī-sanat-kumāra uvāca--</l>\n<l>ity uktvā tāṃ parikramya tayā cāpi prapūjitaḥ /</l>\n<l>antardhānaṃ gato rājan nārado muni-sattamaḥ // RKK_154 //</l>\n</lg>\n\n<lg>\n<l>mayāpy etad ānupūrvyaṃ sarvaṃ tat parikīrtitam /</l>\n<l>japan nityaṃ prayatnena mantra-yugmam anuttamam // RKK_155 //</l>\n</lg>\n\n<lg>\n<l>kṛṣṇa-vaktrād idaṃ labdhaṃ purā rudreṇa yatnataḥ /</l>\n<l>tenoktaṃ nāradāyātha nāradena mayoditam // RKK_156 //</l>\n</lg>\n\n<lg>\n<l>saṃsārāgni-vināśāya mayāpy etat tavoditam /</l>\n<l>tvayā caitad gopanīyaṃ rahasyaṃ paramādbhutam // RKK_157 //</l>\n</lg>\n\n<lg>\n<l>śrī-ambarīṣa uvāca--</l>\n<l>kṛta-kṛtyo 'bhavaṃ sākṣāt tvat prasādād ahaṃ guro /</l>\n<l>rahasyātirahasyaṃ yat tvayā mahyaṃ prakāśitam // RKK_158 //</l>\n</lg>\n\n<lg>\n<l>śrī-sanat-kumāra uvāca--</l>\n<l>dharmān etān upādiṣṭo japan mantram ahar niśam /</l>\n<l>acirād eva tad-dāsyam avāpsyasi na saṃśayaḥ // RKK_159 //</l>\n</lg>\n\n<p>ôetān dharmān--aṣṭa-kāla-sevā-rūpān; mantram--yugala-mantram; tad-dāsyam--tayoḥ śrī-rādhā-kṛṣṇayor dāsyaṃ dāsī-bhāvamö iti /</p>\n\n<lg>\n<l>mayāpi gamyate rājan guror āyatanaṃ mama /</l>\n<l>vṛndāvane yatra nityaṃ gurur me 'sti sadāśivaḥ // RKK_160 //</l>\n</lg>\n\n<p>dvātriṃśad-akṣarādīnāṃ mantrāṇāṃ krameṇa phalaṃ yathā pādme--</p>\n\n<lg>\n<l>dvātriṃśad-akṣaraṃ mantraṃ nāma-ṣoḍaśakānvitam /</l>\n<l>prajapan vaiṣṇavo nityaṃ rādhā-kṛṣṇa-sthalaṃ labhet // RKK_161 //</l>\n</lg>\n\n<lg>\n<l>gautamīya-tantre ca--</l>\n<l>ahar-niśaṃ japen mantraṃ mantrī niyata-mānasaḥ /</l>\n<l>sa paśyati na sandeho gopa-rūpiṇam īśvaram // RKK_162 //</l>\n</lg>\n\n<lg>\n<l>gaurī-tantre ca--</l>\n<l>śrīmad-aṣṭākṣaraṃ mantraṃ rādhāyāḥ prema-siddhi-dam /</l>\n<l>prajapet sādhako yas tu sa rādhāntikam āpnuyāt // RKK_163 //</l>\n</lg>\n\n<lg>\n<l>sanat-kumāra-saṃhitāyām--</l>\n<l>japed yaḥ kāma-gāyatrīṃ kāma-bīja-samanvitām /</l>\n<l>tasya siddhir bhavet prema rādhā-kṛṣṇa-sthalaṃ vrajet // RKK_164 //</l>\n</lg>\n\n<lg>\n<l>etāṃ pañca-padīṃ japtvā śraddhayā 'śraddhayāsakṛt /</l>\n<l>vṛndāvane tayor dāsyaṃ gacchaty eva na saṃśayaḥ // RKK_165 //</l>\n</lg>\n\n<lg>\n<l>kiśorī-tantre ca--</l>\n<l>etān sakhīnām aṣṭānāṃ mantrān yaḥ sādhako japet /</l>\n<l>śrī-rādhā-kṛṣṇayoḥ kṣipraṃ vihāra-sthalam āpnuyāt // RKK_166 //</l>\n</lg>\n\n<lg>\n<l>tatraiva--</l>\n<l>mantrān etān mañjarīṇām aṣṭānāṃ yo japet sadā /</l>\n<l>prema-siddhir bhavet tasya śrī-vṛndāvanam āpnuyāt // RKK_167 //</l>\n</lg>\n\n<lg>\n<l>smaraṇānantaraṃ siddha-dehasyaiva ca sādhakaḥ /</l>\n<l>aṣṭa-kāloditāṃ līlāṃ saṃsmaret sādhakāṅgakaḥ // RKK_168 //</l>\n</lg>\n\n<lg>\n<l>kālau niśānta-pūrvāhnāv aparāhna-pradoṣakau /</l>\n<l>vijñeyau tri-tri-ghaṭikau prātaḥ sāyaṃ dvayaṃ dvayam // RKK_169 //</l>\n</lg>\n\n<l>dvi-dvi-praghaṭikau jñeyau madhyāhna-rātrikāv iti // RKK_170 //</l>\n\n<lg>\n<l>eteṣu samayeṣv evaṃ yā yā līlā puroditā /</l>\n<l>tāṃ tām eva yathā-kālaṃ saṃsmaret sādhako janaḥ // RKK_171 //</l>\n</lg>\n\n<p>iti śrī-dhyāna-candra-gosvāmi-viracitā\nśrī śrī rādhā-kṛṣṇāṣṭa-kālīya-līlā-smaraṇa-krama-paddhatiḥ /</p>\n\n  </body>\n\n"
}