{
  "title": "sa_daṇḍin-kāvyādarśa-3",
  "body": "<body xmlns='http://www.tei-c.org/ns/1.0'>\n\n<lg>\n<l>avyapetavyapetātmā vyāvṛttir varṇasaṃhateḥ /</l>\n<l>yamakaṃ tac ca pādānām ādimadhyāntagocaram // KDd_3.1 //</l>\n</lg>\n\n<lg>\n<l>ekadvitricatuṣpādayamakānāṃ vikalpanāḥ /</l>\n<l>ādimadhyāntamadhyāntamadhyādyādyantasarvataḥ // KDd_3.2 //</l>\n</lg>\n\n<lg>\n<l>atyantabahavas teṣāṃ bhedāḥ saṃbhedayonayaḥ /</l>\n<l>sukarā duṣkarāś caiva darśyante tatra ke cana // KDd_3.3 //</l>\n</lg>\n\n<lg>\n<l>mānena mānena sakhi praṇayo bhūt priye jane /</l>\n<l>khaṇḍitā kaṇṭham āśliṣya tam eva kuru satrapam // KDd_3.4 //</l>\n</lg>\n\n<lg>\n<l>meghanādena haṃsānāṃ madano madanodinā /</l>\n<l>nunnamānaṃ manaḥ strīṇāṃ saha ratyā vigāhate // KDd_3.5 //</l>\n</lg>\n\n<lg>\n<l>rājanvatyaḥ prajā jātā bhavantaṃ prāpya sāṃpratam /</l>\n<l>caturaṃ caturambhodhiraśanorvīkaragrahe // KDd_3.6 //</l>\n</lg>\n\n<lg>\n<l>araṇyaṃ kaiś cid ākrāntam anyaiḥ sadma divaukasām /</l>\n<l>padātirathanāgāśvarahitair ahitais tava // KDd_3.7 //</l>\n</lg>\n\n<lg>\n<l>madhuraṃ madhur ambhojavadane vada netrayoḥ /</l>\n<l>vibhramaṃ bhramarabhrāntyā viḍambayati kiṃ nv idam // KDd_3.8 //</l>\n</lg>\n\n<lg>\n<l>vāraṇo vā raṇoddāmo hayo vā smara durdharaḥ /</l>\n<l>na yato nayato 'ntaṃ nas tad aho vikramas tava // KDd_3.9 //</l>\n</lg>\n\n<lg>\n<l>rājitair ājitaikṣṇyena jīyate tvādṛśair nṛpaiḥ /</l>\n<l>nīyate ca punas tṛptiṃ vasudhā vasudhārayā // KDd_3.10 //</l>\n</lg>\n\n<lg>\n<l>karoti sahakārasya kalikotkalikottaram /</l>\n<l>manmano manmano 'py eṣa mattakokilanisvanaḥ // KDd_3.11 //</l>\n</lg>\n\n<lg>\n<l>kathaṃ tvadupalambhāśāvihatāv iha tādṛśī /</l>\n<l>avasthā nālam āroḍhum aṅganām aṅganāśinī // KDd_3.12 //</l>\n</lg>\n\n<lg>\n<l>nigṛhya netre karṣanti bālapallavaśobhinā /</l>\n<l>taruṇā taruṇān kliṣṭān alino nalinonmukhāḥ // KDd_3.13 //</l>\n</lg>\n\n<lg>\n<l>viśadā viśadāmattasārase sārase jale /</l>\n<l>kurute kuruteneyaṃ haṃsī mām antakāmiṣam // KDd_3.14 //</l>\n</lg>\n\n<lg>\n<l>viṣamaṃ viṣam anveti madanaṃ madanandanaḥ /</l>\n<l>sahendukalayāpoḍhamalayā malayānilaḥ // KDd_3.15 //</l>\n</lg>\n\n<lg>\n<l>māninī mā ninīṣus te niṣaṅgatvam anaṅga me /</l>\n<l>hāriṇī hāriṇī śarma tanutāṃ tanutāṃ yataḥ // KDd_3.16 //</l>\n</lg>\n\n<lg>\n<l>jayatā tvanmukhenāsmān akathaṃ na kathaṃ jitam /</l>\n<l>kamalaṃ kam alaṃkurvad alimad dali matpriye // KDd_3.17 //</l>\n</lg>\n\n<lg>\n<l>ramaṇī ramaṇīyā me pāṭalāpāṭalāṃśukā /</l>\n<l>vāruṇīvāruṇībhūtasaurabhā saurabhāspadam // KDd_3.18 //</l>\n</lg>\n\n<lg>\n<l>iti pādādiyamakam avyapetaṃ vikalpitam /</l>\n<l>vyapetasyāpi varṇyante vikalpās tasya ke cana // KDd_3.19 //</l>\n</lg>\n\n<lg>\n<l>madhur eṇadṛśāṃ mānaṃ madhureṇa sugandhinā /</l>\n<l>sahakārodgamenaiva śabdaśeṣaṃ kariṣyati // KDd_3.20 //</l>\n</lg>\n\n<lg>\n<l>karo 'titāmro rāmāṇāṃ tantrītāḍanavibhramam /</l>\n<l>karoti serṣyaṃ kānte vā śravaṇotpalatāḍanam // KDd_3.21 //</l>\n</lg>\n\n<lg>\n<l>sakalāpollasanayā kalāpinyānu nṛtyate /</l>\n<l>meghālī nartitā vātaiḥ sakalāpo vimuñcati // KDd_3.22 //</l>\n</lg>\n\n<lg>\n<l>svayam eva galanmānakali kāmini te manaḥ /</l>\n<l>kalikām atha nīpasya dṛṣṭvā kāṃ nu spṛśed daśām // KDd_3.23 //</l>\n</lg>\n\n<lg>\n<l>āruhyākrīḍaśailasya candrakāntasthalīm imām /</l>\n<l>nṛtyaty eṣa lasaccārucandrakāntaḥ śikhāvalaḥ // KDd_3.24 //</l>\n</lg>\n\n<lg>\n<l>uddhṛtā rājakād urvī dhriyate 'dya bhujena te /</l>\n<l>varāheṇoddhṛtā yāsau varāher uparisthitā // KDd_3.25 //</l>\n</lg>\n\n<lg>\n<l>kareṇa te raṇeṣv antakareṇa dviṣatāṃ hatāḥ /</l>\n<l>kareṇavaḥ kṣaradraktā bhānti saṃdhyāghanā iva // KDd_3.26 //</l>\n</lg>\n\n<lg>\n<l>parāgatarurājīva vātair dhvastā bhaṭaiś camūḥ /</l>\n<l>parāgatam iva kvāpi parāgatatam ambaram // KDd_3.27 //</l>\n</lg>\n\n<lg>\n<l>pātu vo bhagavān viṣṇuḥ sadā navaghanadyutiḥ /</l>\n<l>sa dānavakuladhvaṃsī sadānavaradantihā // KDd_3.28 //</l>\n</lg>\n\n<lg>\n<l>kam aleḥ samakeśaṃ te kamalerṣyākaraṃ mukham /</l>\n<l>kam alekhyaṃ karoṣi tvaṃ kamalevonmadiṣṇuṣu // KDd_3.29 //</l>\n</lg>\n\n<lg>\n<l>mudā ramaṇam anvītam udāramaṇibhūṣaṇāḥ /</l>\n<l>madabhramaddṛśaḥ kartum adabhrajaghanāḥ kṣamāḥ // KDd_3.30 //</l>\n</lg>\n\n<lg>\n<l>uditair anyapuṣṭānām ārutair me hṛtaṃ manaḥ /</l>\n<l>uditair api te dūti mārutair api dakṣiṇaiḥ // KDd_3.31 //</l>\n</lg>\n\n<lg>\n<l>surājitahriyo yūnāṃ tanum adhyāsate striyaḥ /</l>\n<l>tanumadhyāḥ kṣaratsvedasurājitamukhendavaḥ // KDd_3.32 //</l>\n</lg>\n\n<lg>\n<l>iti vyapetayamakaprabhedo 'py eṣa darśitaḥ /</l>\n<l>avyapetavyapetātmā vikalpo 'py asti tadyathā // KDd_3.33 //</l>\n</lg>\n\n<lg>\n<l>sālaṃ sālambakalikāsālaṃ sālaṃ na vīkṣitum /</l>\n<l>nālīn ālīnabakulān ālī nālīkinīr api // KDd_3.34 //</l>\n</lg>\n\n<lg>\n<l>kālaṃ kālam anālakṣyatāratārakam īkṣitum /</l>\n<l>tāratāramyarasitaṃ kālaṃ kālamahāghanam // KDd_3.35 //</l>\n</lg>\n\n<lg>\n<l>yāma yāmatrayādhīnāyāmayā maraṇaṃ niśā /</l>\n<l>yām ayām adhiyāsvārtyā yā mayā mathitaiva sā // KDd_3.36 //</l>\n</lg>\n\n<lg>\n<l>ity ādipādayamakavikalpasyedṛśī gatiḥ /</l>\n<l>evam eva vikalpyāni yamakānītarāṇy api // KDd_3.37 //</l>\n</lg>\n\n<lg>\n<l>na prapañcabhayād bhedāḥ kārtsnyenākhyātum īpsitāḥ /</l>\n<l>duṣkarābhimatā eva darśyante tatra ke cana // KDd_3.38 //</l>\n</lg>\n\n<lg>\n<l>sthirāyate yatendriyo na hīyate yater bhavān /</l>\n<l>amāyateyate 'py abhūt sukhāya te 'yate kṣayam // KDd_3.39 //</l>\n</lg>\n\n<lg>\n<l>sabhāsu rājann asurāhatair mukhair mahīsurāṇāṃ vasurājitaiḥ stutāḥ /</l>\n<l>na bhāsurā yānti surān na te guṇāḥ prajāsu rāgātmasu rāśitāṃ gatāḥ // KDd_3.40 //</l>\n</lg>\n\n<lg>\n<l>tava priyā saccaritāpramatta yā vibhūṣaṇaṃ dhāryam ihāṃśumat tayā /</l>\n<l>ratotsavāmodaviśeṣamattayā na me phalaṃ kiṃ cana kāntimattayā // KDd_3.41 //</l>\n</lg>\n\n<lg>\n<l>bhavādṛśā nātha na jānate nate rasaṃ viruddhe khalu sannatenate /</l>\n<l>ya eva dīnāḥ śirasā natena te caranty alaṃ dainyarasena tena te // KDd_3.42 //</l>\n</lg>\n\n<lg>\n<l>līlāsmitena śucinā mṛdunoditena vyālokitena laghunā guruṇā gatena /</l>\n<l>vyājṛmbhitena jaghanena ca darśitena sā hanti tena galitaṃ mama jīvitena // KDd_3.43 //</l>\n</lg>\n\n<lg>\n<l>śrīmān amān amaravartmasamānamānam ātmānam ānatajagatprathamānamānam /</l>\n<l>bhūmānam ānayata yaḥ sthitimān amāna nāmānam ānama tam apratimānamānam // KDd_3.44 //</l>\n</lg>\n\n<lg>\n<l>sārayantam urasā ramayantī sārabhūtamurusāradharā tam /</l>\n<l>sārasānukṛtasārasakāñciḥ sā rasāyanam asāram avaiti // KDd_3.45 //</l>\n</lg>\n\n<lg>\n<l>nayānayālocanayānayānayān ayānayāndhān vinayānayāyate /</l>\n<l>na yān ayāsīr jinayānayā nayān ayānayās tāñ janayānayāśritān // KDd_3.46 //</l>\n</lg>\n\n<lg>\n<l>raveṇa bhaumo dhvajavartivīraver aveji saṃyaty atulāstragaurave /</l>\n<l>raver ivograsya puro harer aver aveta tulyaṃ ripum asya bhairave // KDd_3.47 //</l>\n</lg>\n\n<lg>\n<l>mayāmayālambyakalāmayāmayām ayām ayātavyavirāmayāmayā /</l>\n<l>mayāmayārtiṃ niśayāmayāmayā mayāmayāmūṃ karuṇāmayāmayā // KDd_3.48 //</l>\n</lg>\n\n<lg>\n<l>matāṃ dhunānāramatām akāmatām atāpalabdhāgrimatānulomatā /</l>\n<l>matāv ayaty uttamatāvilomatām atāmyatas te samatā na vāmatā // KDd_3.49 //</l>\n</lg>\n\n<lg>\n<l>kālakālagalakālakālamukhakālakāla kālakālapanakālakālaghanakāla kāla /</l>\n<l>kālakālasi takā lakā lalanikālakālakālakālagatu kālakālakalikālakāla // KDd_3.50 //</l>\n</lg>\n\n<lg>\n<l>saṃdaṣṭayamakasthānam antādī pādayor dvayoḥ /</l>\n<l>uktāntargatam apy etat svātantryeṇādya kīrtyate // KDd_3.51 //</l>\n</lg>\n\n<lg>\n<l>upoḍharāgāpy abalā madena sā madenasā manyurasena yojitā /</l>\n<l>na yojitātmānam anaṅgatāpitāṃ gatāpi tāpāya mamāsa neyate // KDd_3.52 //</l>\n</lg>\n\n<lg>\n<l>ardhābhyāsaḥ samudgaḥ syāt tasya bhedās trayo matāḥ /</l>\n<l>pādābhyāso 'py anekātmā vyajyate sa nidarśanaiḥ // KDd_3.53 //</l>\n</lg>\n\n<lg>\n<l>nāsthe yaḥ sa tvayā varjyaḥ paramāyatamānayā /</l>\n<l>nā stheyaḥsattvayāvarjyaḥ param āyatamānayā // KDd_3.54 //</l>\n</lg>\n\n<lg>\n<l>narā jitā mānanayāsam etya na rājitā mānanayā sametya /</l>\n<l>vināśitā vaibhavatāpanena vināśitā vai bhavatāpanena // KDd_3.55 //</l>\n</lg>\n\n<lg>\n<l>kalāpināṃ cārutayopayanti vṛndāni lāpoḍhaghanāgamānām /</l>\n<l>vṛndānilāpoḍhaghanāgamānāṃ kalāpināṃ cārutayo 'payanti // KDd_3.56 //</l>\n</lg>\n\n<lg>\n<l>naman dayāvarjitamānasātmayā na mandayāvarjitamānasātmayā /</l>\n<l>urasy upāstīrṇapayodharadvayaṃ mayā samāliṅgyata jīviteśvaraḥ // KDd_3.57 //</l>\n</lg>\n\n<lg>\n<l>sabhā surāṇām abalā vibhūṣitā guṇais tavārohi mṛṇālanirmalaiḥ /</l>\n<l>sa bhāsurāṇām abalā vibhūṣitā vihārayan nirviśa saṃpadaḥ purām // KDd_3.58 //</l>\n</lg>\n\n<lg>\n<l>kalaṃ kam uktaṃ tanumaddhyanāmikā stanadvayī ca tvadṛte na hanty ataḥ /</l>\n<l>na yāti bhūtaṃ gaṇane bhavanmukhe kalaṅkamuktaṃ tanumad dhy anāmikā // KDd_3.59 //</l>\n</lg>\n\n<lg>\n<l>yaśaś ca te dikṣu rajaś ca sainikā vitanvate 'jopama daṃśitā yudhā /</l>\n<l>vitanv atejo 'pamadaṃ śitāyudhā dviṣāṃ ca kurvanti kulaṃ tarasvinaḥ // KDd_3.60 //</l>\n</lg>\n\n<lg>\n<l>bibharti bhūmer valayaṃ bhujena te bhujaṅgamo 'mā smarato mad añcitam /</l>\n<l>śṛṇūktam ekaṃ svam avetya bhūdharaṃ bhujaṃ gamo mā sma rato madaṃ citam // KDd_3.61 //</l>\n</lg>\n\n<lg>\n<l>smarānalo mānavivardhito yaḥ sa nirvṛtiṃ te kim apākaroti /</l>\n<l>samantatas tāmarasekṣaṇe na samaṃ tatas tām arase kṣaṇena // KDd_3.62 //</l>\n</lg>\n\n<lg>\n<l>prabhāvato nāmana vāsavasya prabhāvato 'nāma navāsavasya /</l>\n<l>prabhāv ato nāma na vā savasya vicchittir āsīt tvayi piṣṭapasya // KDd_3.63 //</l>\n</lg>\n\n<lg>\n<l>paraṃ parāyā balavā raṇānāṃ dhūlīsthalīr vyoma vidhāya rundhan /</l>\n<l>paraṃ parāyā balavāraṇānāṃ paramparāyā balavāraṇānām // KDd_3.64 //</l>\n</lg>\n\n<lg>\n<l>na śraddadhe vācam alajja mithyā bhavadvidhānām asamāhitānām /</l>\n<l>bhavadvidhānām asamāhitānāṃ bhavadvidhānām asamāhitānām // KDd_3.65 //</l>\n</lg>\n\n<lg>\n<l>sannāhitomānamarājasena sannā hitomānamarājasena /</l>\n<l>sann āhito mānam arājasena saṃnāhito mānama rājase na // KDd_3.66 //</l>\n</lg>\n\n<lg>\n<l>sakṛd dvis triś ca yo 'bhyāsaḥ pādasyaivaṃ pradarśitaḥ /</l>\n<l>ślokadvayaṃ tu yuktārthaṃ ślokābhyāsaḥ smṛto yathā // KDd_3.67 //</l>\n</lg>\n\n<lg>\n<l>vināyakena bhavatā vṛttopacitabāhunā /</l>\n<l>svamitroddhāriṇābhītā pṛthvīyam atulāśritā // KDd_3.68 //</l>\n</lg>\n\n<lg>\n<l>vināyakena bhavatā vṛttopacitabāhunā /</l>\n<l>svamitroddhāriṇābhītā pṛthvī yamatulāśritā // KDd_3.69 //</l>\n</lg>\n\n<lg>\n<l>ekākāracatuṣpādaṃ tan mahāyamakāhvayam /</l>\n<l>tasyāpi dṛśyate 'bhyāsaḥ sā parā yamakakriyā // KDd_3.70 //</l>\n</lg>\n\n<lg>\n<l>samānayāsamānayā samānayā sa mānayā /</l>\n<l>samānayāsamāna yā samānayāsamānayā // KDd_3.71 //</l>\n</lg>\n\n<lg>\n<l>dharādharākāradharā dharābhujāṃ bhujā mahīṃ pātum ahīnavikramāḥ /</l>\n<l>kramāt sahante sahasā hatārayo rayoddhurā mānadhurāvalambinaḥ // KDd_3.72 //</l>\n</lg>\n\n<lg>\n<l>āvṛttiḥ prātilomyena pādārdhaślokagocarā /</l>\n<l>yamakaṃ pratilomatvāt pratilomam iti smṛtam // KDd_3.73 //</l>\n</lg>\n\n<lg>\n<l>yāmatāśa kṛtāyāsā sā yātā kṛśatā mayā /</l>\n<l>ramaṇārakatā te 'stu stutetākaraṇāmara // KDd_3.74 //</l>\n</lg>\n\n<lg>\n<l>nādino 'madanā dhīḥ svā na me kā cana kāmitā /</l>\n<l>tāmikā na ca kāmena svādhīnā damanodinā // KDd_3.75 //</l>\n</lg>\n\n<lg>\n<l>yā na mānayamārāvikaśonānajanāsanā /</l>\n<l>yām udāraśatādhīnām āyām āyam anādi sā // KDd_3.76 //</l>\n</lg>\n\n<lg>\n<l>sā dināmayam āyāmā nādhītā śaradāmuyā /</l>\n<l>nāsanājananā śokavirāmāya na mānayā // KDd_3.77 //</l>\n</lg>\n\n<lg>\n<l>varṇānām ekarūpatvaṃ yady ekāntaram ardhayoḥ /</l>\n<l>gomūtriketi tat prāhur duṣkaraṃ tadvido yathā // KDd_3.78 //</l>\n</lg>\n\n<lg>\n<l>madano madirākṣīṇām apāṅgāstro jayed ayam /</l>\n<l>madeno yadi tat kṣīṇam anaṅgāyāñjaliṃ dadhe // KDd_3.79 //</l>\n</lg>\n\n<lg>\n<l>āhur ardhabhramaṃ nāma ślokārdhabhramaṇaṃ yadi /</l>\n<l>tad iṣṭaṃ sarvatobhadraṃ bhramaṇaṃ yadi sarvataḥ // KDd_3.80 //</l>\n</lg>\n\n<lg>\n<l>manobhava tavānīkaṃ nodayāya na māninī /</l>\n<l>bhayād ameyāmā mā vā vayam enomayā nata // KDd_3.81 //</l>\n</lg>\n\n<lg>\n<l>sāmāyāmā mā yā māsā mārānāyāyānā rāmā /</l>\n<l>yānāvārārāvānāyā māyārāmā mārāyāmā // KDd_3.82 //</l>\n</lg>\n\n<lg>\n<l>yaḥ svarasthānavarṇānāṃ niyamo duṣkareṣv asau /</l>\n<l>iṣṭaś catuḥprabhṛty eṣa darśyate sukaraḥ paraḥ // KDd_3.83 //</l>\n</lg>\n\n<lg>\n<l>āmnāyānām āhāntyā vāg ītīr gītīr bhītīḥ prītīḥ /</l>\n<l>bhogo rogo modo moho dheye dhecche deśe kṣeme // KDd_3.84 //</l>\n</lg>\n\n<lg>\n<l>kṣitivijitisthitivihitivrataratayaḥ paragatayaḥ /</l>\n<l>uru rurudhur guru dudhuvur yudhi kuravaḥ svam arikulam // KDd_3.85 //</l>\n</lg>\n\n<lg>\n<l>śrīdīptī hrīkīrtī dhīnītī gīḥprītī /</l>\n<l>edhete dve dve te ye neme deveśe // KDd_3.86 //</l>\n</lg>\n\n<lg>\n<l>sāmāyāmā mā yā māsā mārānāyāyānā rāmā /</l>\n<l>yānāvārārāvānāyā māyārāmā mārāyāmā // KDd_3.87 //</l>\n</lg>\n\n<lg>\n<l>nayanānandajanane nakṣatragaṇaśālini /</l>\n<l>aghane gagane dṛṣṭir aṅgane dīyatāṃ sakṛt // KDd_3.88 //</l>\n</lg>\n\n<lg>\n<l>alinīlālakalataṃ kaṃ na hanti ghanastani /</l>\n<l>ānanaṃ nalinacchāyanayanaṃ śaśikānti te // KDd_3.89 //</l>\n</lg>\n\n<lg>\n<l>anaṅgalaṅghanālagnanānātaṅkā sadaṅganā /</l>\n<l>sadānagha sadānanda natāṅgāsaṅgasaṃgata // KDd_3.90 //</l>\n</lg>\n\n<lg>\n<l>agā gāṃ gāṅgakākākagāhakāghakakākahā /</l>\n<l>ahāhāṅga khagāṅkāgakaṅkāgakhagakākaka // KDd_3.91 //</l>\n</lg>\n\n<lg>\n<l>re re rorūrurūrorugāgogo 'gāṅgago 'gaguḥ /</l>\n<l>kiṃ kekākākukaḥ kāko mā mā mām āma māmama // KDd_3.92 //</l>\n</lg>\n\n<lg>\n<l>devānāṃ nandano devo nodano vedanindinaḥ /</l>\n<l>divaṃ dudāva nādena dāne dānavanandinaḥ // KDd_3.93 //</l>\n</lg>\n\n<lg>\n<l>sūriḥ surāsurāsārisāraḥ sārāsisārasāḥ /</l>\n<l>sasāra sarasīḥ sīrī sasūruḥ sa surārasī // KDd_3.94 //</l>\n</lg>\n\n<lg>\n<l>nūnaṃ nunnāni nānena nānanenānanāni naḥ /</l>\n<l>nānenā nanu nānūnenainenānān ino ninīḥ // KDd_3.95 //</l>\n</lg>\n\n<lg>\n<l>iti duṣkaramārgo 'pi kiṃcidādarśitakramaḥ /</l>\n<l>prahelikāprakārāṇāṃ punar uddiśyate gatiḥ // KDd_3.96 //</l>\n</lg>\n\n<lg>\n<l>krīḍāgoṣṭhīvinodeṣu tajjñair ākīrṇamantraṇe /</l>\n<l>paravyāmohane cāpi sopayogāḥ prahelikāḥ // KDd_3.97 //</l>\n</lg>\n\n<lg>\n<l>āhuḥ samāgatāṃ nāma gūḍhārthāṃ padasaṃdhinā /</l>\n<l>vañcitānyatra rūḍhena yatra śabdena vañcanā // KDd_3.98 //</l>\n</lg>\n\n<lg>\n<l>vyutkrāntātivyavahitaprayogān mohakāriṇī /</l>\n<l>sā syāt pramuṣitā yasyā durbodhārthā padāvalī // KDd_3.99 //</l>\n</lg>\n\n<lg>\n<l>samānarūpā gauṇārthāropitair grathitā padaiḥ /</l>\n<l>paruṣā lakṣaṇāstitvamātravyutpāditaśrutiḥ // KDd_3.100 //</l>\n</lg>\n\n<lg>\n<l>saṃkhyātā nāma saṃkhyānaṃ yatra vyāmohakāraṇam /</l>\n<l>anyathā bhāsate yatra vākyārthaḥ sā prakalpitā // KDd_3.101 //</l>\n</lg>\n\n<lg>\n<l>sā nāmāntaritā yasyā nāmni nānārthakalpanā /</l>\n<l>nibhṛtā nibhṛtānyārthā tulyadharmaspṛśā girā // KDd_3.102 //</l>\n</lg>\n\n<lg>\n<l>samānaśabdopanyastaśabdaparyāyasādhitā /</l>\n<l>saṃmūḍhā nāma yā sākṣān nirdiṣṭārthāpi mūḍhaye // KDd_3.103 //</l>\n</lg>\n\n<lg>\n<l>yogamālātmakaṃ nāma yasyāḥ sā pārihārikī /</l>\n<l>ekacchannāśritaṃ vyajya yasyām āśrayagopanam // KDd_3.104 //</l>\n</lg>\n\n<lg>\n<l>sā bhaved ubhayacchannā yasyām ubhayagopanam /</l>\n<l>saṃkīrṇā nāma sā yasyā nānālakṣaṇasaṃkaraḥ // KDd_3.105 //</l>\n</lg>\n\n<lg>\n<l>etāḥ ṣoḍaśa nirdiṣṭāḥ pūrvācāryaiḥ prahelikāḥ /</l>\n<l>duṣṭaprahelikāś cānyās tair adhītāś caturdaśa // KDd_3.106 //</l>\n</lg>\n\n<lg>\n<l>doṣān aparisaṃkhyeyān manyamānā vayaṃ punaḥ /</l>\n<l>sādhvīr evābhidhāsyāmas tā duṣṭā yās tv alakṣaṇāḥ // KDd_3.107 //</l>\n</lg>\n\n<lg>\n<l>na may āgorasābhijñaṃ cetaḥ kasmāt prakupyasi /</l>\n<l>asthānaruditair ebhir alam ālohitekṣaṇe // KDd_3.108 //</l>\n</lg>\n\n<lg>\n<l>kubjām āsevamānasya yathā te vardhate ratiḥ /</l>\n<l>naivaṃ nirviśato nārīr amarastrīviḍambinīḥ // KDd_3.109 //</l>\n</lg>\n\n<lg>\n<l>daṇḍe cumbati padminyā haṃsaḥ karkaśakaṇṭake /</l>\n<l>mukhaṃ valgu ravaṃ kurvaṃs tuṇḍenāṅgāni ghaṭayan // KDd_3.110 //</l>\n</lg>\n\n<lg>\n<l>khātayaḥ kani kāle te sphātayaḥ sphītavalgavaḥ /</l>\n<l>candre sākṣādbhavanty atra tāyavo mama dhāriṇaḥ // KDd_3.111 //</l>\n</lg>\n\n<lg>\n<l>atrodyāne mayā dṛṣṭā vallarī pañcapallavā /</l>\n<l>pallave pallave cārdrā yasyāḥ kusumamañjarī // KDd_3.112 //</l>\n</lg>\n\n<lg>\n<l>surāḥ surālaye svairaṃ bhramanti daśanārciṣā /</l>\n<l>majjanta iva mattās te saure sarasi saṃprati // KDd_3.113 //</l>\n</lg>\n\n<lg>\n<l>nāsikyamadhyā paritaś caturvarṇavibhūṣitā /</l>\n<l>asti kā cit purī yasyām aṣṭavarṇāhvayā nṛpāḥ // KDd_3.114 //</l>\n</lg>\n\n<lg>\n<l>girā skhalantyā namreṇa śirasā dīnayā dṛśā /</l>\n<l>tiṣṭhantam api sotkampaṃ vṛddhe māṃ nānukampase // KDd_3.115 //</l>\n</lg>\n\n<lg>\n<l>ādau rājety adhīrākṣi pārthivaḥ ko 'pi gīyate /</l>\n<l>sa nātanaś ca naivāsau rājā nāpi sanātanaḥ // KDd_3.116 //</l>\n</lg>\n\n<lg>\n<l>hṛtadravyaṃ naraṃ tyaktvā dhanavantaṃ vrajanti kāḥ /</l>\n<l>nānābhaṅgiśatākṛṣṭalokā veśyā na durdharāḥ // KDd_3.117 //</l>\n</lg>\n\n<lg>\n<l>jitaprakṛṣṭakeśākhyo yas tavābhūmisāhvayaḥ /</l>\n<l>sa mām adya prabhūtotkaṃ karoti kalabhāṣiṇi // KDd_3.118 //</l>\n</lg>\n\n<lg>\n<l>śayanīye parāvṛtya śayitau kāminau ruṣā /</l>\n<l>tathaiva śayitau rāgāt svairaṃ mukham acumbatām // KDd_3.119 //</l>\n</lg>\n\n<lg>\n<l>vijitānnabhavadveṣigurupādahato janaḥ /</l>\n<l>himāpahāmitradharair vyāptaṃ vyomābhinandati // KDd_3.120 //</l>\n</lg>\n\n<lg>\n<l>na spṛśaty āyudhaṃ jātu na strīṇāṃ stanamaṇḍalam /</l>\n<l>amanuṣyasya kasyāpi hasto 'yaṃ na kilāphalaḥ // KDd_3.121 //</l>\n</lg>\n\n<lg>\n<l>kena kaḥ saha saṃbhūya sarvakāryeṣu saṃnidhim /</l>\n<l>labdhvā bhojanakāle tu yadi dṛṣṭo nirasyate // KDd_3.122 //</l>\n</lg>\n\n<lg>\n<l>sahayā sagajā senā sabhaṭeyaṃ na cej jitā /</l>\n<l>amātṛko 'yaṃ mūḍhaḥ syād akṣarajñas tu naḥ sutaḥ // KDd_3.123 //</l>\n</lg>\n\n<lg>\n<l>sā nāmāntaritāmiśravañcitārūpayoginī /</l>\n<l>evam evetarāsām apy unneyaḥ saṃkarakramaḥ // KDd_3.124 //</l>\n</lg>\n\n<lg>\n<l>iti prahelikāmārgo duṣkarātmāpi darśitaḥ /</l>\n<l>vidvatprayogato jñeyā mārgāḥ praśnottarādayaḥ // KDd_3.124*1 //</l>\n</lg>\n\n<lg>\n<l>viśadabuddhir anena suvartmanā sukaraduṣkaramārgam evaiti hi /</l>\n<l>na hi tadanyanaye 'pi kṛtaśramaḥ prabhur imaṃ nayam etum idaṃ vinā // KDd_3.124*2 //</l>\n</lg>\n\n<lg>\n<l>kāvye doṣā guṇāś caiva vijñātavyā vicakṣaṇaiḥ /</l>\n<l>doṣā vipattaye tatra guṇāḥ sampattaye yathā // KDd_3.124*3 //</l>\n</lg>\n\n<lg>\n<l>apārthaṃ vyartham ekārthaṃ sasaṃśayam apakramam /</l>\n<l>śabdahīnaṃ yatibhraṣṭaṃ bhinnavṛttaṃ visaṃdhikam // KDd_3.125 //</l>\n</lg>\n\n<lg>\n<l>deśakālakalālokanyāyāgamavirodhi ca /</l>\n<l>iti doṣā daśaivaite varjyāḥ kāvyeṣu sūribhiḥ // KDd_3.126 //</l>\n</lg>\n\n<lg>\n<l>pratijñāhetudṛṣṭāntahānir doṣo na vety asau /</l>\n<l>vicāraḥ karkaśaprāyas tenālīḍhena kiṃ phalam // KDd_3.127 //</l>\n</lg>\n\n<lg>\n<l>samudāyārthaśūnyaṃ yat tad apārtham iheṣyate /</l>\n<l>tan mattonmattabālānām ukter anyatra duṣyati // KDd_3.128 //</l>\n</lg>\n\n<lg>\n<l>samudraḥ pīyate so 'yam aham adya jarāturaḥ /</l>\n<l>amī garjanti jīmūtā harer airāvataḥ priyaḥ // KDd_3.129 //</l>\n</lg>\n\n<lg>\n<l>idam asvasthacittānām abhidhānam aninditam /</l>\n<l>itaratra kaviḥ ko vā prayuñjītaivamādikam // KDd_3.130 //</l>\n</lg>\n\n<lg>\n<l>ekavākye prabandhe vā pūrvāparaparāhatam /</l>\n<l>viruddhārthatayā vyartham iti doṣeṣu paṭhyate // KDd_3.131 //</l>\n</lg>\n\n<lg>\n<l>jahi śatrukulaṃ kṛtsnaṃ jaya viśvaṃbharām imām /</l>\n<l>na ca te ko 'pi vidveṣṭā sarvabhūtānukampinaḥ // KDd_3.132 //</l>\n</lg>\n\n<lg>\n<l>asti kā cid avasthā sā sābhiṣaṅgasya cetasaḥ /</l>\n<l>yasyāṃ bhaved abhimatā viruddhārthāpi bhāratī // KDd_3.133 //</l>\n</lg>\n\n<lg>\n<l>paradārābhilāṣo me katham āryasya yujyate /</l>\n<l>pibāmi taralaṃ tasyāḥ kadā nu daśanacchadam // KDd_3.134 //</l>\n</lg>\n\n<lg>\n<l>aviśeṣeṇa pūrvoktaṃ yadi bhūyo 'pi kīrtyate /</l>\n<l>arthataḥ śabdato vāpi tad ekārthaṃ mataṃ yathā // KDd_3.135 //</l>\n</lg>\n\n<lg>\n<l>utkām unmanayanty ete bālāṃ tadalakatviṣaḥ /</l>\n<l>ambhodharās taḍitvanto gambhīrāḥ stanayitnavaḥ // KDd_3.136 //</l>\n</lg>\n\n<lg>\n<l>anukampādyatiśayo yadi kaś cid vivakṣyate /</l>\n<l>na doṣaḥ punarukte 'pi pratyuteyam alaṃkṛtiḥ // KDd_3.137 //</l>\n</lg>\n\n<lg>\n<l>hanyate sā varārohā smareṇākāṇḍavairiṇā /</l>\n<l>hanyate cārusarvāṅgī hanyate mañjubhāṣiṇī // KDd_3.138 //</l>\n</lg>\n\n<lg>\n<l>nirṇayārthaṃ prayuktāni saṃśayaṃ janayanti cet /</l>\n<l>vacāṃsi doṣa evāsau sasaṃśaya iti smṛtaḥ // KDd_3.139 //</l>\n</lg>\n\n<lg>\n<l>manorathapriyālokarasalolekṣaṇe sakhi /</l>\n<l>ārādvṛttir asau mātā na kṣamā draṣṭum īdṛśam // KDd_3.140 //</l>\n</lg>\n\n<lg>\n<l>īdṛśaṃ saṃśayāyaiva yadi jātu prayujyate /</l>\n<l>syād alaṃkāra evāsau na doṣas tatra tadyathā // KDd_3.141 //</l>\n</lg>\n\n<lg>\n<l>paśyāmy anaṅgajātaṅkalaṅghitāṃ tām aninditām /</l>\n<l>kālenaiva kaṭhoreṇa grastāṃ kiṃ nas tvadāśayā // KDd_3.142 //</l>\n</lg>\n\n<lg>\n<l>kāmārtā gharmataptā vety aniścayakaraṃ vacaḥ /</l>\n<l>yuvānam ākulīkartum iti dūty āha narmaṇā // KDd_3.143 //</l>\n</lg>\n\n<lg>\n<l>uddeśānuguṇo 'rthānām anudeśo na cet kṛtaḥ /</l>\n<l>apakramābhidhānaṃ taṃ doṣam ācakṣate yathā // KDd_3.144 //</l>\n</lg>\n\n<lg>\n<l>sthitinirmāṇasaṃhārahetavo jagatām ajāḥ /</l>\n<l>śaṃbhunārāyaṇāmbhojayonayaḥ pālayantu vaḥ // KDd_3.145 //</l>\n</lg>\n\n<lg>\n<l>yatnasaṃbandhanirjñānahetuḥ ko 'pi kṛto yadi /</l>\n<l>kramalaṅghanam apy āhur na doṣaṃ sūrayo yathā // KDd_3.146 //</l>\n</lg>\n\n<lg>\n<l>bandhutyāgas tanutyāgo deśatyāga iti triṣu /</l>\n<l>ādyantāv āyatakleśau madhyamaḥ kṣaṇikajvaraḥ // KDd_3.147 //</l>\n</lg>\n\n<lg>\n<l>śabdahīnam anālakṣyalakṣyalakṣaṇapaddhatiḥ /</l>\n<l>padaprayogo 'śiṣṭeṣṭo na śiṣṭeṣṭo hi duṣyati // KDd_3.148 //</l>\n</lg>\n\n<lg>\n<l>avate bhavate bāhur mahīm arṇavaśakvarīm /</l>\n<l>mahārājann ajijñāsau nāstīty āsāṃ girāṃ rasaḥ // KDd_3.149 //</l>\n</lg>\n\n<lg>\n<l>dakṣiṇādrer upasaran mārutaś cūtapādapān /</l>\n<l>kurute lalitādhūtapravālāṅkuraśobhinaḥ // KDd_3.150 //</l>\n</lg>\n\n<lg>\n<l>ityādi śāstramāhātmyadarśanālasacetasām /</l>\n<l>apabhāṣaṇavad bhāti na ca saubhāgyam ujjhati // KDd_3.151 //</l>\n</lg>\n\n<lg>\n<l>ślokeṣu niyatasthānaṃ padacchedaṃ yatiṃ viduḥ /</l>\n<l>tadapetaṃ yatibhraṣṭaṃ śravaṇodvejanaṃ yathā // KDd_3.152 //</l>\n</lg>\n\n<lg>\n<l>strīṇāṃ saṃgītividhim ayam ādityavaṃśyo narendraḥ paśyaty akliṣṭarasam iha śiṣṭair ametyādi duṣṭam /</l>\n<l>kāryākāryāṇy ayam avikalāny āgamenaiva paśyan vaśyām urvīṃ vahati nṛpa ity asti caivaṃ prayogaḥ // KDd_3.153 //</l>\n</lg>\n\n<lg>\n<l>lupte padānte śiṣṭasya padatvaṃ niścitaṃ yathā /</l>\n<l>tathā saṃdhivikārāntaṃ padam eveti varṇyate // KDd_3.154 //</l>\n</lg>\n\n<lg>\n<l>tathāpi kaṭu karṇānāṃ kavayo na prayuñjate /</l>\n<l>dhvajinī tasya rājñaḥ ketūdastajaladety adaḥ // KDd_3.155 //</l>\n</lg>\n\n<lg>\n<l>varṇānāṃ nyūnatādhikye gurulaghvayathāsthitiḥ /</l>\n<l>yatra tad bhinnavṛttaṃ syād eṣa doṣaḥ suninditaḥ // KDd_3.156 //</l>\n</lg>\n\n<lg>\n<l>indupādāḥ śiśirāḥ spṛśantīty ūnavarṇatā /</l>\n<l>sahakārasya kisalayāny ārdrāṇīty adhikākṣaram // KDd_3.157 //</l>\n</lg>\n\n<lg>\n<l>kāmena bāṇā niśitā vimuktā mṛgekṣaṇāsv ity ayathāgurutvam /</l>\n<l>madanabāṇā niśitāḥ patanti mṛgekṣaṇāsv ity ayathālaghutvam // KDd_3.158 //</l>\n</lg>\n\n<lg>\n<l>na saṃhitāṃ vivakṣāmīty asaṃdhānaṃ padeṣu yat /</l>\n<l>tad visaṃdhīti nirdiṣṭaṃ na pragṛhyādihetukam // KDd_3.159 //</l>\n</lg>\n\n<lg>\n<l>mandānilena caratā aṅganāgaṇḍamaṇḍale /</l>\n<l>luptam udbhedi gharmāmbho nabhasy asmanmanasy api // KDd_3.160 //</l>\n</lg>\n\n<lg>\n<l>ādhivyādhiparītāya adya śvo vā vināśine /</l>\n<l>ko hi nāma śarīrāya dharmāpetaṃ samācaret // DKd_3.160* //</l>\n</lg>\n\n<lg>\n<l>luptam udbhedi gharmāmbho nabhasy asmanmanasy api /</l>\n<l>āsu rātriṣv iti prājñair ajñātaṃ nyaṅgam īdṛśam // KDd_3.161 //</l>\n</lg>\n\n<p>[For the repetition of 160cd in 161ab, most editions read:\nmānerṣye iha śīryete strīṇāṃ himaṛtau priye]</p>\n\n<lg>\n<l>deśo 'drivanarāṣṭrādiḥ kālo rātriṃdivartavaḥ /</l>\n<l>nṛttagītaprabhṛtayaḥ kalāḥ kāmārthasaṃśrayāḥ // KDd_3.162 //</l>\n</lg>\n\n<lg>\n<l>carācarāṇāṃ bhūtānāṃ pravṛttir lokasaṃjñitā /</l>\n<l>hetuvidyātmako nyāyaḥ sasmṛtiḥ śrutir āgamaḥ // KDd_3.163 //</l>\n</lg>\n\n<lg>\n<l>teṣu teṣv ayathārūḍhaṃ yadi kiṃ cit pravartate /</l>\n<l>kaveḥ pramādād deśādivirodhīty etad ucyate // KDd_3.164 //</l>\n</lg>\n\n<lg>\n<l>karpūrapādapāmarśasurabhir malayānilaḥ /</l>\n<l>kaliṅgavanasaṃbhūtā mṛgaprāyā mataṅgajāḥ // KDd_3.165 //</l>\n</lg>\n\n<lg>\n<l>colāḥ kālāgaruśyāmāḥ kāverītīrabhūmayaḥ /</l>\n<l>iti deśavirodhinyā vācaḥ prasthānam īdṛśam // KDd_3.166 //</l>\n</lg>\n\n<lg>\n<l>padminī naktam unnidrā sphuṭaty ahni kumudvatī /</l>\n<l>madhur utphullaniculo nidāgho meghadurdinaḥ // KDd_3.167 //</l>\n</lg>\n\n<lg>\n<l>śravyahaṃsagiro varṣāḥ śarad āmattabarhiṇī /</l>\n<l>hemanto nirmalādityaḥ śiśiraḥ ślāghyacandanaḥ // KDd_3.168 //</l>\n</lg>\n\n<lg>\n<l>iti kālavirodhasya darśitā gatir īdṛśī /</l>\n<l>mārgaḥ kalāvirodhasya manāg uddiśyate yathā // KDd_3.169 //</l>\n</lg>\n\n<lg>\n<l>vīraśṛṅgārayor bhāvau sthāyinau krodhavismayau /</l>\n<l>pūrṇasaptasvaraḥ so 'yaṃ bhinnamārgaḥ pravartate // KDd_3.170 //</l>\n</lg>\n\n<lg>\n<l>itthaṃ kalācatuḥṣaṣṭau virodhaḥ sādhu nīyatām /</l>\n<l>tasyāḥ kalāparicchede rūpam āvirbhaviṣyati // KDd_3.171 //</l>\n</lg>\n\n<lg>\n<l>ādhūtakesaro hastī tīkṣṇaśṛṅgas turaṅgamaḥ /</l>\n<l>gurusāro 'yam eraṇḍo niḥsāraḥ khadiradrumaḥ // KDd_3.172 //</l>\n</lg>\n\n<lg>\n<l>iti laukika evāyaṃ virodhaḥ sarvagarhitaḥ /</l>\n<l>virodho hetuvidyāsu nyāyākhyāsu nidarśyate // KDd_3.173 //</l>\n</lg>\n\n<lg>\n<l>satyam evāha sugataḥ saṃskārān avinaśvarān /</l>\n<l>tathā hi sā cakorākṣī sthitaivādyāpi me hṛdi // KDd_3.174 //</l>\n</lg>\n\n<lg>\n<l>kāpilair asadudbhūtiḥ sthāna evopavarṇyate /</l>\n<l>asatām eva dṛśyante yasmād asmābhir udbhavāḥ // KDd_3.175 //</l>\n</lg>\n\n<lg>\n<l>nītir nyāyavirodhasya saiṣā sarvatra dṛśyatām /</l>\n<l>athāgamavirodhasya prasthānaṃ darśayiṣyate // KDd_3.176 //</l>\n</lg>\n\n<lg>\n<l>anāhitāgnayo 'py ete jātaputrā vitanvate /</l>\n<l>viprā vaiśvānarīm iṣṭim akliṣṭācārabhūṣaṇāḥ // KDd_3.177 //</l>\n</lg>\n\n<lg>\n<l>asāv anupanīto 'pi vedān adhijage guroḥ /</l>\n<l>svabhāvaśuddhaḥ sphaṭiko na saṃskāram apekṣate // KDd_3.178 //</l>\n</lg>\n\n<lg>\n<l>virodhaḥ sakalo 'py eṣa kadā cit kavikauśalāt /</l>\n<l>utkramya doṣagaṇanāṃ guṇavīthīṃ vigāhate // KDd_3.179 //</l>\n</lg>\n\n<lg>\n<l>tasya rājñaḥ prabhāveṇa tadudyānāni jajñire /</l>\n<l>ārdrāṃśukapravālānām āspadaṃ suraśākhinām // KDd_3.180 //</l>\n</lg>\n\n<lg>\n<l>rājñāṃ vināśapiśunaś cacāra kharamārutaḥ /</l>\n<l>dhunvan kadambarajasā saha saptacchadodgamān // KDd_3.181 //</l>\n</lg>\n\n<lg>\n<l>dolātipreraṇātrastavadhūjanamukhodgatam /</l>\n<l>kāmināṃ layavaiṣamyād geyaṃ rāgam avardhayat // KDd_3.182 //</l>\n</lg>\n\n<lg>\n<l>aindavād arciṣaḥ kāmī śiśiraṃ havyavāhanam /</l>\n<l>abalāvirahakleśavihvalo gaṇayaty ayam // KDd_3.183 //</l>\n</lg>\n\n<lg>\n<l>prameyo 'py aprameyo 'si sakalo 'py asi niṣkalaḥ /</l>\n<l>ekas tvam apy aneko 'si namas te viśvamūrtaye // KDd_3.184 //</l>\n</lg>\n\n<lg>\n<l>pañcānāṃ pāṇḍuputrāṇāṃ patnī pañcālakanyakā /</l>\n<l>satīnām agraṇīś cāsīd daivo hi vidhir īdṛśaḥ // KDd_3.185 //</l>\n</lg>\n\n<lg>\n<l>śabdārthālaṃkriyāś citrā mārgāḥ sukaraduṣkarāḥ /</l>\n<l>guṇā doṣāś ca kāvyānām iti saṃkṣipya darśitāḥ // KDd_3.186 //</l>\n</lg>\n\n<lg>\n<l>vyutpannabuddhir amunā vidhidarśitena mārgeṇa doṣaguṇayor vaśavartinībhiḥ /</l>\n<l>vāgbhiḥ kṛtābhisaraṇo madirekṣaṇābhir dhanyo yuveva ramate labhate ca kīrtim // KDd_3.187 //</l>\n</lg>\n\n<p>|| ity ācāryaśrīdaṇḍinaḥ kṛtau kāvyādarśe duṣkaranāmā tṛtīyaḥ paricchedaḥ samāptaḥ ||</p>\n\n  </body>\n\n"
}