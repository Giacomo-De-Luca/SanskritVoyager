{
  "title": "sa_rūpagosvāmin-padyāvalī",
  "body": "<body xmlns='http://www.tei-c.org/ns/1.0'>\n\n<p>(Part I)</p>\n\n<lg>\n<l>padyāvalī viracitā rasikair mukunda-</l>\n<l>sambandha-bandhura-padā pramodormi-sindhuḥ |</l>\n<l>ramyā samasta-tamasāṃ damanī krameṇa</l>\n<l>saṃgṛhyate kṛti-kadambaka-kautukāya ||1||</l>\n</lg>\n\n<p>granthaprārambhe maṅgalācaraṇam |</p>\n\n<lg>\n<l>namo nalina-netrāya</l>\n<l>veṇu-vādya-vinodine |</l>\n<l>rādhādhara-sudhāpāna-</l>\n<l>śāline vana-māline || 2 ||</l>\n</lg>\n\n<p>kasyacit ||</p>\n\n<lg>\n<l>bhakti-prahva-vilokana-praṇayinī nīlotpala-spardhinī</l>\n<l>dhyānālambanatāṃ samadhi-niratair nīte hita-prāptaye |</l>\n<l>lāvaṇyaika-mahā-nidhau rasikatāṃ rādhā-dṛśos tanvatī</l>\n<l>yuṣmākaṃ kurutāṃ bhavārti-śamanaṃ netre tanur vā hareḥ ||3||</l>\n</lg>\n\n<p>śrī-sāraṅgasya ||</p>\n\n<lg>\n<l>ye govardhana-mūla-kardama-rasa-vyādaṣṭa-barha-cchadā</l>\n<l>ye vṛndāvana-kukṣiṣu vraja-vadhū-līlopadhānāni ca |</l>\n<l>ye cābhyaṅga-sugandhayaḥ kuvalayāpīḍasya dānāmbhasā</l>\n<l>te vo maṅgalam ādiśantu satataṃ kaṃsa-dviṣo bāhavaḥ ||4||</l>\n</lg>\n\n<l>śubhāṅkasya || (SKM 1.59.3)</l>\n\n<lg>\n<l>sāyaṃ vyāvartamānakhila-surabhi-kulāhvāna-saṃketa-nāmāny</l>\n<l>abhīrī-vṛnda-ceto haṭha-haraṇa-kalā-siddha-mantrākṣarāṇi |</l>\n<l>saubhāgyaṃ vaḥ samantād dadhatu madhu-bhidaḥ keli-gopāla-mūrteḥ</l>\n<l>sānandakṛṣṭa-vṛndāvana-rasika-mṛga-śreṇayo veṇu-nādāḥ ||5||</l>\n</lg>\n\n<l>umāpatidharasya || (SKM 1.57.3)</l>\n\n<p>atha śrī-kṛṣṇasya mahimā |</p>\n\n<lg>\n<l>ambhobhiḥ sthalatāṃ sthalaṃ jaladhitāṃ dhūlīlavaḥ śailatāṃ</l>\n<l>śailī mṛt-kaṇatāṃ tṛṇaṃ kuliśatāṃ vajraṃ tṛṇa-kṣīṇatām |</l>\n<l>vahniḥ śītalatāṃ himaṃ vahanatām āyāti yasyecchayā</l>\n<l>līlā-durlalitādbhuta-vyasaninaṃ kṛṣṇāya tasmai namaḥ ||6||</l>\n</lg>\n\n<p>kasyacit ||</p>\n\n<lg>\n<l>vātsalyād abhaya-pradāna-samayād ārtārti-nirvāpaṇād</l>\n<l>audāryād agha-śoṣaṇād agaṇita-śreyaḥ-pada-prāpaṇāt |</l>\n<l>sevyaḥ śrī-patir eva sarva-jagatām ete yataḥ sākṣiṇaḥ</l>\n<l>prahlādaś ca vibhīṣaṇaś ca karirāṭ pāñcalya-halyā dhruvaḥ ||7||</l>\n</lg>\n\n<p>kasyacit ||</p>\n\n<p>atha bhajana-māhātmyam |</p>\n\n<lg>\n<l>vyādhasyācaraṇaṃ dhruvasya ca vayo vidyā gajendrasya kā</l>\n<l>kubjāyāḥ kim u nāma rūpam adhikaṃ kiṃ tat sudāmno dhanam |</l>\n<l>vaṃśaḥ ko vidurasya yādavapater ugrasya kiṃ pauruṣaṃ</l>\n<l>bhaktyā tuṣyati kevalaṃ na ca guṇair bhakti-priyo mādhavaḥ || 8 ||</l>\n</lg>\n\n<p>śrī-dākṣiṇātyasya ||</p>\n\n<lg>\n<l>anucitam ucitaṃ vā karma ko'yaṃ vibhāgo</l>\n<l>bhagavati param āstāṃ bhakti-yogo draḍhīyān |</l>\n<l>kirati viṣa-mahīndraḥ sāndra-pīyūṣam indur</l>\n<l>dvayam api sa maheśo nirviśeṣaṃ bibharti ||9||</l>\n</lg>\n\n<p>śrī-viṣṇupurīpādānām ||</p>\n\n<lg>\n<l>yadi madhu-mathana tvad-aṅghri-sevāṃ</l>\n<l>hṛdi vidadhāti jahāti vā vivekī |</l>\n<l>tad-akhilam api duṣkṛtaṃ triloke</l>\n<l>kṛtam akṛtaṃ na kṛtaṃ kṛtaṃ ca sarvam ||10||</l>\n</lg>\n\n<p>teṣam eva ||</p>\n\n<lg>\n<l>kāṣāyān na ca bhojanādi-niyamān no vā vane vāsato</l>\n<l>vyākhyānād atha vā muni-vrata-bharāc cittodbhavaḥ kṣīyate |</l>\n<l>kintu sphīta-kalinda-śaila-tanayā-tīreṣu vikīḍato</l>\n<l>govindasya padāravinda-bhajanārambhasya leśād api ||11||</l>\n</lg>\n\n<p>kasyacit ||</p>\n\n<lg>\n<l>alam alam iyam eva prāṇināṃ pātakānāṃ</l>\n<l>nirasana-viṣaye yā kṛṣṇa kṛṣṇeti vāṇī |</l>\n<l>yadi bhavati mukunde bhaktir ānanda-sāndrā</l>\n<l>viluṭhati caraṇābje mokṣa-sāmrājya-lakṣmīḥ || 12 ||</l>\n</lg>\n\n<p>śrī-sarvajñasya ||</p>\n\n<lg>\n<l>nānopacāra-kṛta-pūjanam ārta-bandhoḥ</l>\n<l>premṇaiva bhakta-hṛdayaṃ sukha-vidrutaṃ syāt |</l>\n<l>yāvat kṣud asti jaṭhare jaraṭhā pipāsā</l>\n<l>tāvat sukhāya bhavato nanu bhakṣya-peye ||13||</l>\n</lg>\n\n<l>śrī-rāmānandarāyasya | (CCMK 13.42; CC 2.8.69)</l>\n\n<p>kṛṣṇa-bhakti-rasa-bhāvita-matiḥ\n<lg>\n<l>kriyatāṃ yadi kuto'pi labhyate</l>\n<l>tatra laulyam api mūlyam ekalaṃ</l>\n<l>janma-koṭi-sukṛtair na labhyate ||14||</l>\n</lg></p>\n\n<l>tasyaiva | (CC 2.8.70)</l>\n\n<lg>\n<l>jñānam asti tulitaṃ ca tulāyāṃ</l>\n<l>prema naiva tulitaṃ tu tulāyām |</l>\n<l>siddhir eva tulitātra tulāyāṃ</l>\n<l>kṛṣṇa-nāma tulitaṃ na tulāyām ||15||</l>\n</lg>\n\n<p>śrī-śrī-dharasvāmipādānām ||</p>\n\n<p>atha nāmamāhātmyam |</p>\n\n<lg>\n<l>aṃhaḥ saṃharad akhilaṃ sakṛd</l>\n<l>udayād eva sakala-lokasya |</l>\n<l>taraṇir iva timira-jaladhiṃ</l>\n<l>jayati jagan-maṅgalaṃ harer nāma ||16||</l>\n</lg>\n\n<l>śrī-lakṣmīdharāṇām || (Nāmakaumudī 1.2; CC 3.3.180)</l>\n\n<lg>\n<l>caturṇāṃ vedānāṃ hṛdayam idam ākṛṣya hariṇā</l>\n<l>caturbhir yad varṇaiḥ sphuṭam aghaṭi nārāyaṇa-padam |</l>\n<l>tad etad gāyanto vayam aniśam ātmānam adhunā</l>\n<l>punīmo jānīmo na hari-paritoṣāya kim api ||17||</l>\n</lg>\n\n<p>kasyacit ||</p>\n\n<lg>\n<l>yoga-śruty-upapatti-nirjana-vana-dhyānādhva-sambhāvita-</l>\n<l>svārājyaṃ pratipadya nirbhayam amī muktā bhavantu dvijāḥ |</l>\n<l>asmākaṃ tu kadamba-kuñja-kuhara-pronmīlad-indīvara-</l>\n<l>śreṇī-śyāmala-dhāma-nāma juṣatāṃ janmāstu lakṣāvadhi ||18||</l>\n</lg>\n\n<p>śrī- īśvara-purī-pādānām ||</p>\n\n<lg>\n<l>kalyāṇānāṃ nidhānaṃ kali-mala-mathanaṃ pāvanaṃ pāvanānāṃ</l>\n<l>pātheyaṃ yan mumukṣoḥ sapadi parapadaprāptaye procyamānam |</l>\n<l>viśrāma-sthānam ekaṃ kavi-vara-vacasāṃ jīvanaṃ sajjanānāṃ</l>\n<l>bījaṃ dharma-drumasya prabhavatu bhavatāṃ bhūtaye kṛṣṇa-nāma ||19||</l>\n</lg>\n\n<p>kasyacit ||</p>\n\n<lg>\n<l>vepante duritāni moha-mahimā sammoham ālambate</l>\n<l>sātaṅkaṃ nakha-rajanīṃ kalayati śrī-citraguptaḥ kṛtī |</l>\n<l>sānandaṃ madhuparka-sambhṛti-vidhau vedhāḥ karoty udyamaṃ</l>\n<l>vaktuṃ nāmni taveśvarābhilaṣite brūmaḥ kim anyat param ||20||</l>\n</lg>\n\n<p>kasyacit ||</p>\n\n<lg>\n<l>kaḥ pareta-nagarī-purandaraḥ</l>\n<l>ko bhaved atha tadīya-kiṅkaraḥ |</l>\n<l>kṛṣṇa-nāma jagad-eka-maṅgalaṃ</l>\n<l>kaṇṭha-pīṭham urarīkaroti cet ||21||</l>\n</lg>\n\n<p>śrī- ānandācāryasya |</p>\n\n<lg>\n<l>ceto-darpaṇa-mārjanaṃ bhava-mahā-dāvāgni-nirvāpaṇaṃ</l>\n<l>śreyaḥ-kairava-candrikā-vitaraṇaṃ vidyā-vadhū-jīvanam |</l>\n<l>ānandāmbudhi-vardhanaṃ prati-padaṃ pūrṇāmṛtāsvādanaṃ</l>\n<l>sarvātma-snapanaṃ paraṃ vijayate śrī-kṛṣṇa-saṅkīrtanam ||22||</l>\n</lg>\n\n<l>śrī-śrī-bhagavataḥ || (CC 3.20.12)</l>\n<lg>\n<l>brahmāṇḍānāṃ koṭi-saṅkhyādhikānām</l>\n<l>aiśvaryaṃ yac cetanā vā yad aṃśaḥ |</l>\n<l>āvirbhūtaṃ tan-mahaḥ kṛṣṇa-nāma</l>\n<l>tan me sādhyaṃ sādhanaṃ jīvanaṃ ca ||23||</l>\n</lg>\n\n<p>keṣāṃcit ||</p>\n\n<lg>\n<l>viṣṇor nāmaiva puṃsāḥ śamalam apaharat puṇyam utpādayac ca</l>\n<l>brahmādi-sthāna-bhogād viratim atha guroḥ śrī-pada-dvandva-bhaktim |</l>\n<l>Tattva-jñānaṃ ca viṣṇor iha mṛti-janana-bhrānti-bījaṃ ca dagdhvā</l>\n<l>saṃpūrṇānanda-bodhe mahati ca puruṣaṃ sthāpayitvā nivṛttam ||24||</l>\n</lg>\n\n<p>śrī-bhagavad-vyāsa-pādānām ||</p>\n\n<lg>\n<l>nāma cintāmaṇiḥ kṛṣṇaś</l>\n<l>caitanya-rasa-vigrahaḥ |</l>\n<l>pūrṇaḥ śuddho nitya-mukto</l>\n<l>'bhinnatvān nāma-nāminoḥ || 25 ||</l>\n</lg>\n\n<l>teṣām eva || (Padmapurāṇa, CC 2.17.133, HBV 11.503)</l>\n\n<lg>\n<l>madhura-madhuram etan maṅgalaṃ maṅgalānāṃ</l>\n<l>sakala-nigama-vallī-sat-phalaṃ cit-svarūpam |</l>\n<l>sakṛdapi parigītaṃ śraddhayā helayā vā</l>\n<l>bhṛgu-vara nara-mātraṃ tārayet kṛṣṇa-nāma ||26 ||</l>\n</lg>\n\n<l>teṣām eva || (HBV 11.451; Skāndapurāṇa, Prabhāsa-khaṇḍe)</l>\n\n<lg>\n<l>svargārthīyā vyavasitir asau dīnayaty eva lokān</l>\n<l>mokṣāpekṣā janayati janaṃ kevalaṃ kleśabhājam |</l>\n<l>yogābhyāsaḥ parama-virasas tādṛśaiḥ kiṃ prayāsaiḥ</l>\n<l>sarvaṃ tyaktvā mama tu rasanā kṛṣṇa kṛṣṇeti rautu ||27||</l>\n</lg>\n\n<p>kasyacit ||</p>\n\n<lg>\n<l>sadā sarvatrāste nanu vimalam ādyaṃ tava padaṃ</l>\n<l>tathāpy ekaṃ stokaṃ na hi bhava-taroḥ patram abhinat |</l>\n<l>kṣaṇaṃ jihvāgra-sthaṃ tava tu bhagavan-nāma nikhilaṃ</l>\n<l>sa-mūlaṃ sambhāraṃ kaṣati katarat sevyam anayoḥ ||28||</l>\n</lg>\n\n<p>śrī-śrī-dharasvāmipādānām ||</p>\n\n<lg>\n<l>ākṛṣṭiḥ kṛta-cetasāṃ sumanasām uccāṃanaṃ cāṃhasām</l>\n<l>ācaṇḍālam amūka-loka-sulabho vaśyaś ca mukti-śriyaḥ |</l>\n<l>no dīkṣāṃ na ca sat-kriyāṃ na ca puraścaryāṃ manāg īkṣate</l>\n<l>mantro 'yaṃ rasanā-spṛg eva phalati śrī-kṛṣṇa-nāmātmakaḥ ||29||</l>\n</lg>\n\n<l>śrī-lakṣmīdharāṇām || (Bhagavan-nāma-kaumudī 133; CC Madhya 15.110)</l>\n\n<lg>\n<l>viceyāni vicāryāṇi</l>\n<l>vicintyāni punaḥ punaḥ |</l>\n<l>kṛpaṇasya dhanānīva</l>\n<l>tvan-nāmāni bhavantu naḥ ||30||</l>\n</lg>\n\n<p>śrī-bhavānandasya ||</p>\n\n<lg>\n<l>nāmnām akāri bahudhā nija-sarva-śaktis</l>\n<l>tatrārpitā niyamitaḥ smaraṇe na kālaḥ |</l>\n<l>etādṛśī tava kṛpā bhagavan mamāpi</l>\n<l>durdaivam īdṛśam ihājani nānurāgaḥ ||31||</l>\n</lg>\n\n<l>śrī-bhagavataḥ | (CC 3.20.16)</l>\n\n<p>atha nāmakīrtanam |</p>\n\n<p>tṛṇād api sunīcena\ntaror iva sahiṣṇunā |\namāninā mānadena\nkīrtanīyaḥ sadā hariḥ ||32|| tasyaiva || (CC 3.20.21)</p>\n\n<lg>\n<l>śrī-rāmeti janārdaneti jagatāṃ nātheti nārāyaṇe-</l>\n<l>tyānandeti dayāpareti kamalākānteti kṛṣṇeti ca |</l>\n<l>śrī-man-nāma-mahāmṛtābdhi-laharī-kallolamagnaṃ muhu-</l>\n<l>rmuhyantaṃ galad-aśru-netramavaśaṃ māṃ nātha nityaṃ kuru ||33||</l>\n</lg>\n\n<l>śrī-lakṣmīdharāṇām || (DCP 2)</l>\n\n<lg>\n<l>śrī-kānta kṛṣṇa karuṇāmaya kañjanābha</l>\n<l>kaivalyavallabha mukunda murāntaketi |</l>\n<l>nāmāvalīṃ vimalamauktikahāralakṣmī-</l>\n<l>lāvaṇya-vañcanakarīṃ karavāṇi kaṇṭhe ||34||</l>\n</lg>\n\n<l>teṣāmeva || (DCP 3)</l>\n\n<lg>\n<l>kṛṣṇa rāma mukunda vāmana vāsudeva jagadguro</l>\n<l>matsya kacchapa nārasiṃha varāha rāghava pāhi mām |</l>\n<l>devadānavanāradādimunīndravandya dayānidhe</l>\n<l>devakīsuta dehi me tava pādabhaktimacañcalām ||35||</l>\n</lg>\n\n<l>kasyacit || (DCP 4)</l>\n\n<lg>\n<l>he gopālaka he kṛpā-jala-nidhe he sindhu-kanyā-pate</l>\n<l>he kaṃsāntaka he gajendra-karuṇā-pārīṇa he mādhava |</l>\n<l>he rāmānuja he jagat-traya-guro he puṇḍarīkākṣa māṃ</l>\n<l>he gopījana-nātha pālaya paraṃ jānāmi na tvāṃ vinā ||36||</l>\n</lg>\n\n<l>śrī-vaiṣṇavasya || (KK 2.108, DCP 5)</l>\n\n<lg>\n<l>śrī-nārāyaṇa puṇḍarīka-nayana śrī-rāma sītā-pate</l>\n<l>govindācyuta nanda-nandana mukundānanda dāmodara |</l>\n<l>viṣṇo rāghava vāsudeva nṛ-hare devendra-cūḍāmaṇe</l>\n<l>saṃsārārṇava-karṇa-dhāraka hare śrī-kṛṣṇa tubhyaṃ namaḥ ||37||</l>\n</lg>\n\n<p>tasyaiva ||</p>\n\n<lg>\n<l>bhāṇḍīreśa śikhaṇḍa-maṇḍana vara śrī-khaṇḍa-liptāṅga he</l>\n<l>vṛndārarṇya-purandara sphurad-amandendīvara-śyāmala |</l>\n<l>kālindī-priya nanda-nandana parānandāravindekṣaṇa</l>\n<l>śrī-govinda mukunda sundara-tano māṃ dīnam ānandaya ||38||</l>\n</lg>\n\n<p>śrī-gopāla-bhaṭṭānām ||</p>\n\n<p>śrī-kṛṣṇakathāmāhātmyam |</p>\n\n<lg>\n<l>śrutam apy aupaniṣadaṃ</l>\n<l>dūre hari-kathāmṛtāt |</l>\n<l>yan na santi dravac-citta-</l>\n<l>kampāśru-pulakādayaḥ ||39||</l>\n</lg>\n\n<l>śrī-bhagavadvyāsapādānām || [Bhakti-sandarbha 69]</l>\n\n<lg>\n<l>naiva divya-sukha-bhogam arthaye</l>\n<l>nāpavargam api nātha kāmaye |</l>\n<l>yāntu karṇa-vivara dine dine</l>\n<l>kṛṣṇa-keli-caritāmṛtāni me ||40||</l>\n</lg>\n\n<p>śrī-kaviratnasya ||</p>\n\n<lg>\n<l>aho ahobhir na kaler vidūyate</l>\n<l>sudhā-sudhārām adhuraṃ pade pade |</l>\n<l>dine dine candana-candra-śītalaṃ</l>\n<l>yaśo yaśodā-tanayasya gīyate ||41||</l>\n</lg>\n\n<p>tasyaiva ||</p>\n\n<lg>\n<l>nanda-nandana-kaiśora-</l>\n<l>līlāmṛta-mahāmbudhau |</l>\n<l>nimagnānāṃ kim asmākaṃ</l>\n<l>nirvāṇa-lavaṇāmbhasā ||42||</l>\n</lg>\n\n<p>śrī-yādavendrapurīpādānām ||</p>\n\n<lg>\n<l>tvat-kathāmṛta-pāthodhau</l>\n<l>viharanto mahā-mudaḥ |</l>\n<l>kurvanti kṛtinaḥ kecic</l>\n<l>catur-vargaṃ tṛṇopamam ||43||</l>\n</lg>\n\n<p>śrī-śrī-dharasvāmipādānām ||</p>\n\n<lg>\n<l>tatraiva gaṅgā yamunā ca tatra</l>\n<l>tatra godāvarī tatra sarasvatī ca |</l>\n<l>sarvāṇi tīrthāni vasanti tatra</l>\n<l>yatrācyutodāra-kathā-prasaṅgaḥ ||44||</l>\n</lg>\n\n<p>kasyacit ||</p>\n\n<lg>\n<l>yā bhukti-lakṣmīr bhuvi kāmukānāṃ</l>\n<l>yā mukti-lakṣmīr hṛdi yogabhājām |</l>\n<l>yānanda-lakṣmī rasikendra-mauleḥ</l>\n<l>sā kāpi līlāvatu mādhavasya ||45||</l>\n</lg>\n\n<p>śrī-śaṅkarasya ||</p>\n\n<p>atha śrī-kṛṣṇadhyānam |</p>\n\n<lg>\n<l>phullendīvara-kāntim indu-vadanaṃ barhāvataṃsa-priyaṃ</l>\n<l>śrī-vatsāṅkam udāra-kaustubha-dharaṃ pītāmbaraṃ sundaram |</l>\n<l>gopīnāṃ nayanotpalārcita-tanuṃ go-gopa-saṅghāvṛtaṃ</l>\n<l>govindaṃ kala-veṇu-vādana-paraṃ divyāṅga-bhūṣaṃ bhaje ||46 ||</l>\n</lg>\n\n<l>śrī-śāradākārasya || [KK 3.82; KṛṣṇaS 106 (p49fn) attributed to Mṛtyu-sañjaya-tantra; ibid. HBV 3.114 (sāradā-tilake ca). In RKAD to Svāyambhuvāgama.]</l>\n\n<lg>\n<l>aṃsālambita-vāma-kuṇḍala-dharaṃ mandonnata-bhrū-lataṃ</l>\n<l>kiñcit-kuñcita-komalādhara-puṭaṃ sāci-prasārekṣaṇam |</l>\n<l>ālolāṅguli-pallavair muralikām āpūrayantaṃ mudā</l>\n<l>mule kalpa-taros tribhaṅga-lalitaṃ dhyāyej jagan-mohanam ||47||</l>\n</lg>\n\n<l>kasyacit || (KK 2.102)</l>\n\n<lg>\n<l>adhare vinihita-vaṃśaṃ</l>\n<l>campaka-kusumena kalpitottaṃsam |</l>\n<l>vinataṃ dadhānam aṃsaṃ</l>\n<l>vāmaṃ satataṃ namāmi jitakaṃsam ||48||</l>\n</lg>\n\n<p>śrī-puruṣottama-devasya |</p>\n\n<lg>\n<l>vyatyasta-pāda-kamalaṃ lalita-tribhaṅgī-</l>\n<l>saubhāgyam aṃsa-viralīkṛta-keśa-pāśam |</l>\n<l>piñchāvataṃsam urarīkṛta-vaṃśa-nālam</l>\n<l>avyāja-mohanam upaimi kṛpā-viśeṣam ||49||</l>\n</lg>\n\n<p>śrī-nāradasya |</p>\n\n<p>atha bhakta-vātsalyam |</p>\n\n<lg>\n<l>atandrita-camū-pati-prahita-hastam asvīkṛta-</l>\n<l>praṇīta-maṇi-pādukaṃ kim iti vismṛtāntaḥ puram |</l>\n<l>avāhana-pariṣkriyaṃ pataga-rājam ārohataḥ</l>\n<l>kari-pravara-bṛṃhite bhagavatas tvarāyai namaḥ ||50||</l>\n</lg>\n\n<p>śrī-dākṣiṇātyasya |</p>\n\n<p>śrī-draupadī-trāṇe tad-vākyam |</p>\n\n<lg>\n<l>tamasi ravir ivodyan-majjatām aplavānāṃ</l>\n<l>plava iva tṛṣitānāṃ svādu-vaṛsīva meghaḥ |</l>\n<l>nidhir iva nidhanānāṃ tīvra-duḥkhāmayānāṃ</l>\n<l>bhiṣag iva kuśalaṃ no dātum āyāti śauriḥ ||51||</l>\n</lg>\n\n<p>śrī-vyāsa-pādānām |</p>\n\n<p>atha tad-bhaktānāṃ māhātmyam |</p>\n\n<lg>\n<l>prahlāda-nārada-parāśara-puṇḍarīka-</l>\n<l>vyāsāmbarīṣa-śuka-śaunaka-bhīṣma-dālbhyān |</l>\n<l>rukmāṅgadoddhava-vibhīṣaṇa-phālgunādīn</l>\n<l>puṇyānimān paramabhāgavatān namāmi ||52||</l>\n</lg>\n\n<p>śrī-dākṣiṇātyasya ||</p>\n\n<lg>\n<l>śrī-viṣṇoḥ śravaṇe parīkṣid abhavad vaiyāsakiḥ kīrtane</l>\n<l>prahlādaḥ smaraṇe tad-aṅghri-bhajane lakṣmīḥ pṛthuḥ pūjane |</l>\n<l>akrūras tv abhivandane kapi-patir dāsye 'tha sakhye 'rjunaḥ</l>\n<l>sarvasvātma-nivedane balir abhūt kṛṣṇāptir eṣāṃ parā ||53||</l>\n</lg>\n\n<l>kasyacit || (CC 2.22.136; BRS 1.2.365)</l>\n\n<lg>\n<l>tebhyo namo'stu bhava-vāridhi-jīrṇa-paṅka-</l>\n<l>saṃlagna-mokṣaṇa-vicakṣaṇa-pādukebhyaḥ |</l>\n<l>kṛṣṇeti varṇa-yugala-śravaṇena yeṣām</l>\n<l>ānandathur bhavati nartita-roma-vṛndaḥ ||54||</l>\n</lg>\n\n<p>autkalasya ||</p>\n\n<lg>\n<l>hari-smṛtyāhlāda-stimita-manaso yasya kṛtinaḥ</l>\n<l>sa-romāñcaḥ kāyo nayanam api sānanda-salilam |</l>\n<l>tam evācandrārkaṃ vaha puruṣa-dhaureyam avane</l>\n<l>kim anyais tair bhārair yama-sadana-gatyāgati-paraiḥ ||55||</l>\n</lg>\n\n<p>śrī-sarvānandasya |</p>\n\n<lg>\n<l>tvad-bhaktaḥ saritāṃ patiṃ culukavat khadyotavad bhāskaraṃ</l>\n<l>meruṃ paśyati loṣṭravat kim aparaṃ bhūmeḥ patiṃ bhṛtyavat |</l>\n<l>cintāratna-cayaṃ śilā-śakalavat kalpa-drumaṃ kāṣṭhavat</l>\n<l>saṃsāraṃ tṛṇa-rāśivat kim aparaṃ dehaṃ nijaṃ bhāravat ||56||</l>\n</lg>\n\n<p>śrī-sarvajñasya |</p>\n\n<lg>\n<l>mīmāṃsā-rajasā malīmasa-dṛśāṃ tāvan na dhīr īśvare</l>\n<l>garvodarka-kutarka-karkaśa-dhiyāṃ dūre'pi vārtā hareḥ |</l>\n<l>jānanto'pi na jānate śruti-sukhaṃ śrī-raṅgi-saṅgād ṛte</l>\n<l>susvāduṃ pariveṣayanty api rasaṃ gurvī na darvī spṛśet ||57||</l>\n</lg>\n\n<p>śrī-mādhava-sarasvatī-pādānām |</p>\n\n<lg>\n<l>jñānāvalambakāḥ kecit</l>\n<l>kecit karmāvalambakāḥ |</l>\n<l>vayaṃ tu hari-dāsānāṃ</l>\n<l>pāda-trāṇāvalambakāḥ ||58||</l>\n</lg>\n\n<p>kasyacit |</p>\n\n<p>atha bhaktānāṃ dainyoktiḥ</p>\n\n<lg>\n<l>nāmāni praṇayena te sukṛtināṃ tanvanti tuṇḍotsavaṃ</l>\n<l>dhāmāni prathayanti hanta jaladaśyāmāni netrāñjanam |</l>\n<l>sāmāni śrutiśuṣkalīṃ muralikājātānyalaṃkurvate</l>\n<l>kāmānirvṛtacetasām api vibho nāśāpi naḥ śobhate ||59||</l>\n</lg>\n\n<p>samāhartuḥ ||</p>\n\n<lg>\n<l>saṃsārāmbhasi sambhṛta-bhrama-bhare gambhīra-tāpa-traya-</l>\n<l>grāheṇābhigṛhītam ugragatinā krośantam antar-bhayāt |</l>\n<l>dīpreṇādya sudarśanena vibudha-klānti-cchidākāriṇā</l>\n<l>cintā-santati-ruddham uddhara hare mac-citta-dantīśvaram ||60||</l>\n</lg>\n\n<p>samāhartuḥ ||</p>\n\n<lg>\n<l>vivṛta-vividha-bādhe bhrānti-vegād agādhe</l>\n<l>balavati bhava-pūre majjato me vidūre |</l>\n<l>aśaraṇa-gaṇa-bandho hā kṛpā-kaumudīndo</l>\n<l>sakṛd akṛta-vilambaṃ dehi hastāvalambam ||61||</l>\n</lg>\n\n<p>samāhartuḥ |</p>\n\n<lg>\n<l>nṛtyan vāyu-vighūrṇitaiḥ sva-viṭapair gāyann alīnāṃ rutair</l>\n<l>muñcann aśru maranda-bindubhir alaṃ romāñcavān aṅkuraiḥ |</l>\n<l>mākando'pi mukunda mūrcchati tava smṛtyā tu vṛndāvane</l>\n<l>brūhi prāṇasamāna cetasi kathaṃ nāmāpi nāyāti te ||62||</l>\n</lg>\n\n<p>śrī- īśvarapurīpādānām |</p>\n\n<lg>\n<l>yā draupadī-paritrāṇe</l>\n<l>yā gajendrasya mokṣaṇe |</l>\n<l>mayy ārte karuṇāmūrte</l>\n<l>sā tvarā kva gatā hare ||63||</l>\n</lg>\n\n<p>śrī- autkalasya</p>\n\n<lg>\n<l>dīna-bandhur iti nāma te smaran</l>\n<l>yādavendra patito'ham utsahe |</l>\n<l>bhakta-vatsalatayā tvayi śrute</l>\n<l>māmakaṃ hṛdayam āśu kampate ||64||</l>\n</lg>\n\n<p>śrī-jagannāthasenasya |</p>\n\n<lg>\n<l>stāvakās tava caturmukhādayo</l>\n<l>bhāvakās tu bhagavan bhavādayaḥ |</l>\n<l>sevakāḥ śatamukhādayaḥ surā</l>\n<l>vāsudeva yadi ke tadā vayam ||65||</l>\n</lg>\n\n<p>śrī-dhanañjayasya |</p>\n\n<lg>\n<l>parama-kāruṇiko na bhavat-paraḥ</l>\n<l>parama-śocyatamo na ca mat-paraḥ |</l>\n<l>iti vicintya hareḥ mayi pāmare</l>\n<l>yad ucitaṃ yadunātha tad ācara ||66||</l>\n</lg>\n\n<p>kasyacit |</p>\n\n<lg>\n<l>bhavodbhava-kleśa-kaśā-śatāhataḥ</l>\n<l>paribhramann indriya-kāpathāntare |</l>\n<l>niyamyatāṃ mādhava me mano-hayas</l>\n<l>tvad-aṅghri-śaṅkau dṛḍha-bhakti-bandhane ||67||</l>\n</lg>\n\n<p>kasyacit |</p>\n\n<lg>\n<l>na dhyāto'si na kīrtito'si na manāg ārādhito'si prabho</l>\n<l>no janmāntara-gocare tava padāmbhoje ca bhaktiḥ kṛtā |</l>\n<l>tenāhaṃ bahu-duḥkha-bhājanatayā prāpto daśām īdṛśīṃ</l>\n<l>tvaṃ kāruṇya-nidhe vidhehi karuṇāṃ śrī-kṛṣṇa dīne mayi ||68||</l>\n</lg>\n\n<p>śrī-śaṅkarasya |</p>\n\n<p>śaraṇam asi hare prabho murāre\n<lg>\n<l>jaya madhusūdana vāsudeva viṣṇo</l>\n<l>niravadhi-kaluṣaugha-kāriṇaṃ māṃ</l>\n<l>gati-rahitaṃ jagadīśa rakṣa rakṣa ||69||</l>\n</lg></p>\n\n<p>kasyacit ||</p>\n\n<lg>\n<l>dinādau murāre niśādau murāre</l>\n<l>dinārdhe murāre niśārdhe murāre |</l>\n<l>dinānte murāre niśānte murāre</l>\n<l>tvam eko gatir nas tvam eko gatir naḥ ||70||</l>\n</lg>\n\n<p>śrī-dākṣiṇātyasya ||</p>\n\n<p>ayi nanda-tanuja kiṅkaraṃ\n<lg>\n<l>patitaṃ māṃ viṣame bhavāmbudhau</l>\n<l>kṛpayā tava pāda-paṅkaja-</l>\n<l>sthita-dhūlī-sadṛśaṃ vicintaya ||71||</l>\n</lg></p>\n\n<l>śrī-bhagavataḥ | (CC 3.20.32)</l>\n\n<p>atha bhaktānāṃ niṣṭhā</p>\n\n<lg>\n<l>na vayaṃ kavayo na tārkikā</l>\n<l>na ca vedāntanitāntapāragāḥ |</l>\n<l>na ca vādinivārakāḥ paraṃ</l>\n<l>kapaṭābhīrakiśorakiṅkarāḥ ||72||</l>\n</lg>\n\n<p>śrī-sārvabhauma-bhaṭṭācāryāṇām ||</p>\n\n<p>parivadatu jano yathā tathā vā\n<lg>\n<l>nanu mukharo na vayaṃ vicārayāmaḥ</l>\n<l>hari-rasa-madirā madātimattā</l>\n<l>bhuvi viluṭhāma naṭāma nirviśāma ||73||</l>\n</lg></p>\n\n<l>teṣām eva || (BRS 2.2.15)</l>\n\n<lg>\n<l>nāhaṃ vipro na ca narapatir nāpi vaiśyo na śūdro</l>\n<l>nāhaṃ varṇī na ca gṛhapatir no vanastho yatir vā |</l>\n<l>kintu prodyan-nikhila-paramānanda-pūrṇāmṛtābdher</l>\n<l>gopī-bhartuḥ pada-kamalayor dāsa-dāsānudāsaḥ ||74||</l>\n</lg>\n\n<l>śrī-bhagavataḥ | (CC 2.13.80)</l>\n\n<lg>\n<l>dhanyānāṃ hṛdi bhāsatāṃ giri-vara-pratyagra-kuñjaukasāṃ</l>\n<l>satyānanda-rasaṃ vikāra-vibhava-vyāvṛttam antar-mahaḥ |</l>\n<l>asmākaṃ kila vallavī-rati-raso vṛndāṭavī-lālaso</l>\n<l>gopaḥ ko'pi mahendra-nīla-ruciraś citte muhuḥ krīḍatu ||75||</l>\n</lg>\n\n<p>śrī- īśvara-purīpādānām |\n<lg>\n<l>rasaṃ praśaṃsantu kavitā-niṣṭhā</l>\n<l>brahmāmṛtaṃ veda-śiro-niviṣṭhāḥ |</l>\n<l>vayaṃ tu guñjākalitāvataṃsaṃ</l>\n<l>gṛhīta-vaṃśaṃ kam api śrayāmaḥ ||76||</l>\n</lg></p>\n\n<p>śrī-yādavendra-purīpādānām ||</p>\n\n<lg>\n<l>dhyānātītaṃ kim api paramaṃ ye tu jānanti tattvaṃ</l>\n<l>teṣām āstāṃ hṛdaya-kuhare śuddha-cinmātra ātmā |</l>\n<l>asmākaṃ tu prakṛti-madhuraḥ smera-vaktrāravindo</l>\n<l>megha-śyāmaḥ kanaka-paridhiḥ paṅkajākṣo'yam ātmā ||77||</l>\n</lg>\n\n<l>śrī-kavi-ratnasya || (BRS 3.2.28)</l>\n\n<lg>\n<l>jātu prārthayate na pārthiva-padaṃ nendre pade modate</l>\n<l>sandhatte na ca yoga-siddhiṣu dhiyaṃ mokṣaṃ ca nākāṅkṣati |</l>\n<l>kālindī-vana-sīmani sthira-taḍin-megha-dūtau kevalaṃ</l>\n<l>śuddhe brahmaṇi vallavī-bhuja-latā-baddhe mano dhāvati ||78||</l>\n</lg>\n\n<p>tasyaiva ||</p>\n\n<lg>\n<l>sandhyā-vandana bhadram astu bhavato bhoḥ snāna tubhyaṃ namo</l>\n<l>bho devāḥ pitaraś ca tarpaṇa-vidhau nāhaṃ kṣamaḥ kṣamyatām |</l>\n<l>yatra kvāpi niṣadya yādava-kulottamasya kaṃsa-dviṣaḥ</l>\n<l>smāraṃ smāram aghaṃ harāmi tad alaṃ manye kim anyena me ||79||</l>\n</lg>\n\n<p>śrī-mādhavendra-purī-pādānām ||</p>\n\n<lg>\n<l>devakī-tanaya-sevakībhavan</l>\n<l>yo bhavāni sa bhavāni kiṃ tataḥ |</l>\n<l>utpathe kvacana satpathe'pi vā</l>\n<l>mānasaṃ vrajatu daiva-deśitaṃ ||80||</l>\n</lg>\n\n<p>kasyacit ||</p>\n\n<lg>\n<l>mugdhaṃ māṃ nigadantu nīti-nipuṇā bhrāntaṃ muhur vaidikāḥ</l>\n<l>mandaṃ bāndhava-sañcayā jaḍa-dhiyaṃ muktādarāḥ sodarāḥ |</l>\n<l>unmattaṃ dhanino viveka-caturāḥ kāmaṃ mahā-dāmbhikaṃ</l>\n<l>moktuṃ na kṣamate manāg api mano govinda-pāda-spṛhām ||81||</l>\n</lg>\n\n<p>śrī-mādhavasya ||</p>\n\n<lg>\n<l>śyāmam eva paraṃ rūpaṃ</l>\n<l>purī madhu-purī varā |</l>\n<l>vayaḥ kaiśorakaṃ dhyeyam</l>\n<l>ādya eva paro rasaḥ ||82||</l>\n</lg>\n\n<l>raghupatyupādhyāyasya | (CC 2.19.106)</l>\n\n<lg>\n<l>purataḥ sphuratu vimuktiś</l>\n<l>ciram iha rājyaṃ karotu vairājyam |</l>\n<l>paśupāla-bālaka-pateḥ</l>\n<l>sevām evābhivāñchāmi ||83||</l>\n</lg>\n\n<p>śrī-surottamācāryasya ||</p>\n\n<lg>\n<l>kṣauṇī-patitvam athavaikam akiñcanatvaṃ</l>\n<l>nityaṃ dadāsi bahu-mānam athāpamānam |</l>\n<l>vaikuṇṭha-vāsam athavā narake nivāsaṃ</l>\n<l>hā vāsudeva mama nāsti gatis tvad-anyā ||84||</l>\n</lg>\n\n<p>śrī-garbhakavīndrasya ||</p>\n\n<lg>\n<l>diśatu svārājyaṃ vā</l>\n<l>vitaratu tāpa-trayaṃ vāpi |</l>\n<l>sukhitaṃ duḥkhitam api māṃ</l>\n<l>na vimuñcatu keśavaḥ || 85 ||</l>\n</lg>\n\n<p>śrī-kavirājamiśrasya ||</p>\n\n<p>atha bhaktānāṃ sotkaṇṭhāprārthanā |</p>\n\n<lg>\n<l>nandanandana-padāravindayoḥ</l>\n<l>syandamāna-makaranda-bindavaḥ |</l>\n<l>sindhavaḥ parama-saukhya-sampadāṃ</l>\n<l>nandayantu hṛdayaṃ mamāniśam ||86||</l>\n</lg>\n\n<p>śrī-karācāryāṇām |</p>\n\n<lg>\n<l>iha vatsān samacārayad</l>\n<l>iha naḥ svāmī jagau vaṃśīm |</l>\n<l>iti sāsraṃ gadato me</l>\n<l>yamunātīre dinaṃ yāyāt ||87||</l>\n</lg>\n\n<p>śrī-raghupatyupādhyāyasya |</p>\n\n<lg>\n<l>anuśīlana-kuñja-vāṭikāyāṃ</l>\n<l>jaghanālambita-pīta-śāṭikāyām |</l>\n<l>muralī-kala-kūjite ratāyāṃ</l>\n<l>mama ceto'stu kadamba-devatāyām ||88||</l>\n</lg>\n\n<p>śrī-govindasya |</p>\n\n<lg>\n<l>ārakta-dīrgha-nayano nayanābhirāmaḥ</l>\n<l>kandarpa-koṭi-lalitaṃ vapur ādadhānaḥ |</l>\n<l>bhūyāt sa me'dya hṛdayāmburuhādhivartī</l>\n<l>vṛndāṭavī-nagara-nāgara-cakravartī ||89||</l>\n</lg>\n\n<p>śrī-bhavānandasya |</p>\n\n<lg>\n<l>lāvaṇyāmṛta-vanyā</l>\n<l>madhurima-laharī-parīpākaḥ |</l>\n<l>kāruṇyānāṃ hṛdayaṃ</l>\n<l>kapaṭa-kiśoraḥ parisphuratu ||90||</l>\n</lg>\n\n<p>śrī-sārvabhauma-bhaṭṭācāryāṇām |</p>\n\n<lg>\n<l>bhavantu tatra janmāni</l>\n<l>yatra te muralīkalaḥ |</l>\n<l>karṇapeyastvam āyāti</l>\n<l>kiṃ me nirvāṇavārtayā ||91||</l>\n</lg>\n\n<p>teṣam eva |</p>\n\n<lg>\n<l>āsvādyaṃ pramadārada-cchadam iva śravyaṃ navaṃ jalpitaṃ</l>\n<l>bālāyā iva dṛśyam uttama-vadhū-lāvaṇya-lakṣmīr iva |</l>\n<l>prodghoṣyaṃ cira-viprayukta-vanitā-sandeśa-vāṇīva me</l>\n<l>naivedyaṃ caritaṃ ca rūpam aniśaṃ śrī-kṛṣṇa nāmāstu me ||92||</l>\n</lg>\n\n<p>keṣāṃcit |</p>\n\n<lg>\n<l>nayanaṃ galad-aśru-dhārayā</l>\n<l>vadanaṃ gadgada-ruddhayā girā |</l>\n<l>pulakair nicitaṃ vapuḥ kadā</l>\n<l>tava nāma-grahaṇe bhaviṣyati ||93||</l>\n</lg>\n\n<l>śrī-bhagavataḥ | (CC 3.20.36)</l>\n\n<p>na dhanaṃ na janaṃ na sundarīṃ\n<lg>\n<l>kavitāṃ vā jagad-īśa kāmaye</l>\n<l>mama janmani janmanīśvare</l>\n<l>bhavatād bhaktir ahaitukī tvayi ||94||</l>\n</lg></p>\n\n<l>tasyaiva | (CC 3.20.29)</l>\n\n<lg>\n<l>govardhana-prastha-navāmbuvāhaḥ</l>\n<l>kalinda-kanyā-nava-nīla-padmam |</l>\n<l>vṛndāvanodāra-tamāla-śākhī</l>\n<l>tāpa-trayasyābhinavaṃ karotu ||95||</l>\n</lg>\n\n<p>śrī-gauḍīyasya |</p>\n\n<lg>\n<l>anaṅga-rasa-cāturī-capala-cāru-netrāñcalaś</l>\n<l>calan-makara-kuṇḍala-sphurita-kānti-gaṇḍa-sthalaḥ |</l>\n<l>vrajollasita-nāgarī-nikara-rāsa-lāsyotsukaḥ</l>\n<l>sa me sapadi mānase sphuratu ko'pi gopālakaḥ ||96||</l>\n</lg>\n\n<p>śrī-mādhavendra-purīpādānām |</p>\n\n<p>atha bhaktānām utkaṇṭhā |</p>\n\n<lg>\n<l>śrutayaḥ palālakalpāḥ</l>\n<l>kim iha vayaṃ sāmprataṃ cinumaḥ |</l>\n<l>āhriyata puraiva nayanair</l>\n<l>ābhīrībhiḥ paraṃ brahma ||97||</l>\n</lg>\n\n<p>śrī-raghupatyupādhyayasya ||</p>\n\n<p>kaṃ prati kathayitum īśe\n<lg>\n<l>samprati ko vā pratītim āyātu</l>\n<l>go-pati-tanayā-kuñje</l>\n<l>gopa-vadhṚṃī-viṃaṃ brahma ||98||</l>\n</lg></p>\n\n<l>tasyaiva ||(CC 2.19.98)</l>\n\n<lg>\n<l>jñātaṃ kāṇa-bhujaṃ mataṃ paricitaivānvīkṣikī śikṣitā</l>\n<l>mīmāṃsā viditaiva sāṅkhya-saraṇir yoge vitīrṇā matiḥ |</l>\n<l>vedāntāṃ pariśīlitāḥ sarabhasaṃ kiṃ tu sphuran-mādhurī-</l>\n<l>dhārā kācana nandasūnu-muralī mac-cittam ākarṣati ||99||</l>\n</lg>\n\n<p>śrī-sārvabhauma-bhaṭṭācāryāṇām |</p>\n\n<lg>\n<l>amarī-mukha-sīdhu-mādhurīṇāṃ</l>\n<l>laharī kācana cāturī kalānām |</l>\n<l>taralīkurute mano madīyaṃ</l>\n<l>muralī-nāda-paramparā murāreḥ ||100||</l>\n</lg>\n\n<p>teṣām eva |</p>\n\n<lg>\n<l>apaharati mano me ko'py ayaṃ kṛṣṇa-cauraḥ</l>\n<l>praṇata-durita-coraḥ pūtanā-prāṇa-cauraḥ |</l>\n<l>valaya-vasana-cauro bāla-gopī-janānāṃ</l>\n<l>nayana-hṛdaya-cauraḥ paśyatām sajjanānām ||101||</l>\n</lg>\n\n<p>kasyacit |</p>\n\n<lg>\n<l>alaṃ tri-diva-vārtayā kim iti sārvabhauma-śriyā</l>\n<l>vidūratara-vartinī bhavatu mokṣa-lakṣmīr api |</l>\n<l>kalinda-giri-nandinī-taṭa-nikuñja-puñjodare</l>\n<l>mano harati kevalaṃ nava-tamāla-nīlaṃ mahaḥ ||102||</l>\n</lg>\n\n<p>śrī-hari-dāsasya |</p>\n\n<lg>\n<l>avalokitamanumoditam</l>\n<l>āliṅgitam aṅganābhir anurāgaiḥ |</l>\n<l>adhivṛndāvana-kuñjaṃ</l>\n<l>marakata-puñjaṃ namasyāmaḥ ||103||</l>\n</lg>\n\n<p>śrī-sarva-vidyā-vinodānām |</p>\n\n<lg>\n<l>kadā drakṣyāmi nandasya</l>\n<l>bālakaṃ nīpa-mālakam |</l>\n<l>pālakaṃ sarva-sattvānāṃ</l>\n<l>lasat-tilaka-bhālakam ||104||</l>\n</lg>\n\n<p>śrī-mādhavendra-purī-pādānām |</p>\n\n<lg>\n<l>kadā vṛndāraṇye mihira-duhituḥ saṅga-māhite</l>\n<l>muhur bhrāmaṃ bhrāmaṃ carita-laharīṃ gokula-pateḥ |</l>\n<l>lapann uccair uccair nayana-payasāṃ veṇibhir ahaṃ</l>\n<l>kariṣye sotkaṇṭhaṃ niviḍam upasekaṃ viṭapinām ||105||</l>\n</lg>\n\n<p>samāhartuḥ |</p>\n\n<lg>\n<l>durārohe lakṣmīvati bhagavatīnām api padaṃ</l>\n<l>dadhānā dhammille naṭati kaṭhine yopaniṣadām |</l>\n<l>rutir vaṃśī-janmā dhṛta-madhurimā sā madhuripor</l>\n<l>akasmād asmākaṃ śruti-śikharam ārokṣyati ||106||</l>\n</lg>\n\n<p>samāhartuḥ |</p>\n\n<lg>\n<l>atrāsīt kila nanda-sadma śakaṭasyātrābhavad bhañjanaṃ</l>\n<l>bandha-cchedakaro'pi dāmabhir abhūd baddho'tra dāmodaraḥ |</l>\n<l>itthaṃ mathurā-vṛddha-vaktra-vigalat-pīyūṣa-dhārāṃ piban</l>\n<l>ānandāśrudharaḥ kadā madhupurīṃ dhanyaś cariṣyāmy aham ||</l>\n</lg>\n\n<p>(Quoted in BRS 1.3.40 - yathā padyāvalyām, but not found in this edition)</p>\n\n<lg>\n<l>utphullatā-piñcha-manorama-śrī-r</l>\n<l>mātuḥ stana-nyasta-mukhāravindaḥ |</l>\n<l>sañcālayan pāda-saroruhāgraṃ</l>\n<l>kṛṣṇaḥ kadā yāsyati dṛk-pathaṃ me ||107||</l>\n</lg>\n\n<p>kasyacit |</p>\n\n<p>atha mokṣānādaraḥ |</p>\n\n<lg>\n<l>bhaktiḥ sevā bhagavato</l>\n<l>muktis tat-pada-laṅghanam |</l>\n<l>ko mūḍho dāsatāṃ prāpya</l>\n<l>prābhavaṃ padamicchati ||110||</l>\n</lg>\n\n<p>śrī-śiva-mauninām |</p>\n\n<lg>\n<l>bhava-bandha-cchide tasyai</l>\n<l>spṛhayāmi na muktaye |</l>\n<l>bhavān prabhur ahaṃ dāsa</l>\n<l>iti yatra vilupyate ||111||</l>\n</lg>\n\n<p>śrī-hanumataḥ |</p>\n\n<lg>\n<l>hanta citrīyate mitra</l>\n<l>smṛtvā tān mama mānasam |</l>\n<l>vivekitno'pi ye kuryus</l>\n<l>tṛṣṇām ātyantike laye ||112||</l>\n</lg>\n\n<p>keṣāṃcit |</p>\n\n<lg>\n<l>kā tvaṃ muktir upāgatāsmi bhavatī kasmād akasmād iha</l>\n<l>śrī-kṛṣṇa-smaraṇena deva bhavatī dāsī-padaṃ prāpitā |</l>\n<l>dūre tiṣṭha manāg anāgasi katha kuryād anāryaṃ mayi</l>\n<l>tvad-gandhān nija-nāma-candana-rasālepasya lopo bhavet ||113||</l>\n</lg>\n\n<p>kasyacit |</p>\n\n<p>atha śrī-bhagavaddharmatattvam |</p>\n\n<lg>\n<l>arcye viṣṇau śilā-dhīr guruṣu nara-matir vaiṣṇave jāti-buddhir</l>\n<l>viṣṇor vā vaiṣṇavānāṃ kali-mala-mathane pāda-tīrthe 'mbu-buddhiḥ |</l>\n<l>śrī-viṣṇor nāmni mantre sakala-kaluṣa-he śabda-sāmānya-buddhir</l>\n<l>viṣṇau sarveśvareśe tad-itara-sama-dhīr yasya vā nārakī saḥ ||114||</l>\n</lg>\n\n<p>śrī-dākṣiṇātyasya ||</p>\n\n<lg>\n<l>hatyāṃ hanti yad-aṅghri-saṅga-tulasī steyaṃ ca toyaṃ pador</l>\n<l>naivedyaṃ bahu-madya-pāna-duritaṃ gurv-aṅganā-saṅgajam |</l>\n<l>śrī-śādhina-matiḥ sthitir hari-janais tat-saṅgajaṃ kilbiṣaṃ</l>\n<l>śālāgrāma-śilā-nṛsiṃha-mahimā ko'py eṣa lokottaraḥ ||115||</l>\n</lg>\n\n<l>śrī-āgamasya | (HBV 5.446)</l>\n\n<p>atha naivedyārpaṇe vijñaptiḥ |</p>\n\n<lg>\n<l>dvija-strīṇāṃ bhakte mṛduni vidurānne vraja-gavāṃ</l>\n<l>dadhikṣere sakhyuḥ sphuṭa-cipiṭa-mṛṣṭau muraripo |</l>\n<l>yaśodāyāḥ stanye vraja-yuvati-datte madhuni te</l>\n<l>yathāsīd āmodas tam imam upahāre'pi kurutām ||116||</l>\n</lg>\n\n<p>śrī-rāmānujasya |</p>\n\n<lg>\n<l>yā prītir vidurārpite muraripo kunty-arpite yādṛśī</l>\n<l>yā govardhana-mūrdhni yā ca pṛthuke stane yaśodārpite |</l>\n<l>bhāradvāja-samarpite śabarikā-datte'dhare yoṣitāṃ</l>\n<l>yā vā te muni-bhāminī-vinihite'nne'trāpi tām arpaye ||117||</l>\n</lg>\n\n<p>kasyacit |</p>\n\n<lg>\n<l>kṣīre śyāmalayārpite kamalayā viśrāṇite phāṇite</l>\n<l>datte laḍḍūni bhadrayā madhurase sobhābhayā lambhite |</l>\n<l>tuṣṭiryā bhavatas tataḥ śataguṇāṃ rādhā-nideśān mayā</l>\n<l>naste'smin puratas tvam arpaya hare ramyopahāre ratim ||118||</l>\n</lg>\n\n<p>samāhartuḥ ||</p>\n\n<p>atha śrī-mathurāmahimā |</p>\n\n<lg>\n<l>he mātur mathure tvam eva niyataṃ dhanyāsi bhūmī-tale</l>\n<l>nirvyājaṃ natayaḥ śataṃ savidhayas tubhyaṃ sadā santu naḥ |</l>\n<l>hitvā hanta nitāntam adbhuta-guṇaṃ vaikuṇṭham utkaṇṭhayā</l>\n<l>tvayy ambhoja-vilocanaḥ sa bhagavān yenāvatīrṇo hariḥ ||119||</l>\n</lg>\n\n<p>kasyacit |</p>\n\n<lg>\n<l>atrāsīt kila nanda-sadma śakaṭasyātrābhavad bhañjanaṃ</l>\n<l>bandha-ccheda-karo'pi dāmabhir abhūd baddho'tra dāmodaraḥ |</l>\n<l>itthaṃ mathurā-vṛddha-vaktra-vigalat-pīyūṣa-dhārāṃ piban</l>\n<l>nāndāśru-dharaḥ kadā madhu-purīṃ dhanyaś cariṣyāmy aham ||120||</l>\n</lg>\n\n<l>śrī-kavi-śekharasya | (BRS 1.3.40)</l>\n\n<lg>\n<l>yatrākhilādi-gurur ambuja-sambhavo'pi</l>\n<l>stambātmanā janur anuspṛhayāmbabhūva |</l>\n<l>cakradhvajāṅkuśa-lasat-pada-rāji-ramyā</l>\n<l>sā rājate'dya mathurā hari-rāja-dhānī ||121||</l>\n</lg>\n\n<p>kasyacit ||</p>\n\n<lg>\n<l>bījaṃ mukti-taror anartha-paṭalī-nistārakaṃ tārakaṃ</l>\n<l>dhāma prema-rasasya vāñchita-dhurā-sampārakaṃ pārakam |</l>\n<l>etad yatra nivāsinām udayate cic-chakti-vṛtti-dvayaṃ</l>\n<l>mathnātu vyasanāni māthura-purī sā vaḥ śriyaṃ ca kriyāt ||122||</l>\n</lg>\n\n<p>samāhartuḥ ||</p>\n\n<lg>\n<l>vitarati mura-mardanaḥ prabhuste</l>\n<l>na hi bhajamāna-janāya yaṃ kadāpi |</l>\n<l>vitarasi bata bhakti-yogam etaṃ</l>\n<l>tava mathure mahimā girām abhūmiḥ ||123||</l>\n</lg>\n\n<p>tasyaiva ||</p>\n\n<lg>\n<l>śravaṇe mathurā nayane mathurā</l>\n<l>vadane mathurā hṛdaye mathurā |</l>\n<l>purato mathurā parato mathurā</l>\n<l>madhurā madhurā mathurā mathurā ||124||</l>\n</lg>\n\n<p>śrī-govinda-miśrāṇām |</p>\n\n<p>atha śrī-vṛndāṭavī-vandanam |</p>\n\n<lg>\n<l>tvaṃ bhaja hiraṇyagarbhaṃ</l>\n<l>tvam api haraṃ tvaṃ ca tat-paraṃ brahma |</l>\n<l>vinihita-kṛṣṇānandām</l>\n<l>ahaṃ tu vṛndāṭavīṃ vande ||125||</l>\n</lg>\n\n<p>kasyacit |</p>\n\n<p>atha śrī-nandapraṇāmaḥ |</p>\n\n<p>śrutim apare smṛtim itare\n<lg>\n<l>bhāratam anye bhajantu bhava-bhītāḥ</l>\n<l>aham iha nandaṃ vande</l>\n<l>yasyālinde paraṃ brahma ||126||</l>\n</lg></p>\n\n<l>raghupatyupādhyāyasya | (CC 2.19.96)</l>\n\n<lg>\n<l>bandhūkāruṇa-vasanaṃ</l>\n<l>sundara-kūrcaṃ mukunda-hṛta-nayanam |</l>\n<l>nandaṃ tundila-vapuṣaṃ</l>\n<l>candana-gaura-tviṣaṃ vande ||127||</l>\n</lg>\n\n<p>samāhartuḥ |</p>\n\n<p>atha śrī-yaśodāvandanam |</p>\n\n<lg>\n<l>aṅkaga-paṅkaja-nābhāṃ</l>\n<l>nava-ghanābhāṃ vicitra-ruci-sicayām |</l>\n<l>viracita-jagat-pramodāṃ</l>\n<l>muhur yaśodāṃ namasyāmi ||128||</l>\n</lg>\n\n<p>samāhartuḥ |</p>\n\n<p>atha śrī-kṛṣṇaśaiśavam |</p>\n\n<lg>\n<l>atilohita-kara-caraṇaṃ</l>\n<l>mañjula-gorocanā-tilakam |</l>\n<l>haṭha-parivartita-śakaṭaṃ</l>\n<l>muraripum uttāna-śāyinaṃ vande ||129||</l>\n</lg>\n\n<p>kasyacit |</p>\n\n<lg>\n<l>ardhonmīlita-locanasya pibataḥ paryāptam ekaṃ stanaṃ</l>\n<l>sadyaḥ prastuta-dugdha-digdham aparaṃ hastena sammārjataḥ |</l>\n<l>mātrā cāṅguli-lāsitasya vadane smerāyamāne muhur</l>\n<l>viṣṇoḥ kṣīra-kaṇoru-dhāma-dhavalā danta-dyutiḥ pātu vaḥ ||130||</l>\n</lg>\n\n<l>śrī-maṅgalasya | (BRK 5.1736)</l>\n\n<lg>\n<l>gopeśvarī-vadana-phūt-kṛti-lola-netraṃ</l>\n<l>jānu-dvayena dharaṇīm anu sañcarantam |</l>\n<l>kañcin nava-smita-sudhā-madhurādharābhaṃ</l>\n<l>bālaṃ tamāla-dala-nīlam ahaṃ bhajāmi ||131||</l>\n</lg>\n\n<l>śrī-raghunātha-dāsasya | (BRK 5.1738)</l>\n\n<lg>\n<l>kvānanaṃ kva nayanaṃ kva nāsikā</l>\n<l>kva śrutiḥ kva śikheti deśitaḥ |</l>\n<l>tatra tatra nihitāṅgulī-dalo</l>\n<l>vallavī-kulam anandayat prabhuḥ ||132||</l>\n</lg>\n\n<l>kavi-sārvabhaumasya || (BRK 5.1740)</l>\n\n<lg>\n<l>idānīm aṅgam akṣāli</l>\n<l>racitaṃ cānulepanam |</l>\n<l>idānīm eva te kṛṣṇa</l>\n<l>dhūli-dhūsaritaṃ vapuḥ ||133||</l>\n</lg>\n\n<l>sārvabhauma-bhaṭṭācāryāṇām | (BRK 5.1742)</l>\n\n<lg>\n<l>pañca-varṣam atilolam aṅgane</l>\n<l>dhāvamānam alakākulekṣaṇam |</l>\n<l>kiñkiṇī-valaya-hāra-nūpuraṃ</l>\n<l>rañjitaṃ namata nanda-nandanam ||134||</l>\n</lg>\n\n<l>āgamasya | (BRK 5.1749)</l>\n\n<p>atha śaiśave tāruṇyam</p>\n\n<lg>\n<l>adhara-madhure kaṇṭhaṃ kaṇṭhe sacāṭu dṛśau dṛśor</l>\n<l>alikam alike kṛtvā gopījanena sa-sambhramam |</l>\n<l>śiśur iti rudan kṛṣṇo vakṣaḥ-sthale nihitaś cirān</l>\n<l>nibhṛta-pulakaḥ smeraḥ pāyāt smarālasa-vigrahaḥ ||135||</l>\n</lg>\n\n<l>divākarasya | (SKM 1.51.4; BRK 5.1751)</l>\n\n<lg>\n<l>brūmas tvac-caritaṃ tavādhijanani cchadmātibālyākṛte</l>\n<l>tvaṃ yādṛg giri-kandareṣu nayanānandaḥ kuraṅgī-dṛśām |</l>\n<l>ity uktaḥ parilehana-cchalatayā nyastāṅguliḥ svānane</l>\n<l>gopībhiḥ purataḥ punātu jagatīm uttāna-supto hariḥ ||136||</l>\n</lg>\n\n<l>vanamālinaḥ || (SKM 1.51.5)</l>\n\n<lg>\n<l>vanamālini pitur aṅke</l>\n<l>racayati bālyocitaṃ caritam |</l>\n<l>navanava-gopa-vadhūṭī-</l>\n<l>smita-paripāṭī parisphurati ||137||</l>\n</lg>\n\n<l>śrī-mukunda-bhaṭṭācāryasya | (BRK 5.1752)</l>\n\n<lg>\n<l>nītaṃ navanavanītaṃ kiyad</l>\n<l>iti kṛṣṇao yaśodayā pṛṣṭaḥ |</l>\n<l>iyad iti guru-jana-savidhe</l>\n<l>vidhṛta-dhaniṣṭhā-payodharaḥ ||138||</l>\n</lg>\n\n<l>kasyacit || (rāṅgasya) (BRK 5.1753)</l>\n\n<lg>\n<l>kva yāsi nanu caurike pramuṣitaṃ sphuṭaṃ dṛśyate</l>\n<l>dvitīyam iha māmakaṃ vahasi kañcuke kandukam |</l>\n<l>tyajeti nava-gopikā-kuca-yugaṃ nimathnan balāl</l>\n<l>lasat-pulaka-maṇḍalo jayati gokule keśavaḥ ||139||</l>\n</lg>\n\n<l>dīpakasya || (Spd 74, Smv; BRK 5.1754)</l>\n\n<p>atha gavya-haraṇam</p>\n\n<lg>\n<l>dūra-dṛṣṭa-nava-nīta-bhājanaṃ</l>\n<l>jānu-caṅkramaṇa-jāta-sambhramam |</l>\n<l>mātṛ-bhīti-parivartitānanaṃ</l>\n<l>keśavaṃ kim api śaiśavaṃ bhaje ||140||</l>\n</lg>\n\n<l>kasyacit || (BRK 5.1756)</l>\n\n<lg>\n<l>sammuṣṇan navanītam antika-maṇi-stambhe sva-bimbodgamaṃ</l>\n<l>dṛṣṭvā mugdhatayā kumāram aparaṃ sañcintayan śaṅkayā |</l>\n<l>man-mitraṃ hi bhavān mayātra bhavato bhāgaḥ samaḥ kalpito</l>\n<l>mā māṃ sūcaya sūcayety anunayan bālo hariḥ pātu vaḥ ||141||</l>\n</lg>\n\n<p>keṣāṃcit ||</p>\n\n<lg>\n<l>dadhimathananinādaistyaktanidraḥ prabhāte</l>\n<l>nibhṛtapadamagāraṃ vallavīnāṃ praviṣṭaḥ |</l>\n<l>mukhakamalasamīrairāśu nirvāpya dīpān</l>\n<l>kavalitanavanītaḥ pātu māṃ bālakṛṣṇaḥ || 142 ||</l>\n</lg>\n\n<p>kasyacit ||</p>\n\n<lg>\n<l>savye pāṇau niyamita-ravaṃ kiñkiṇī-dāma dhṛtvā</l>\n<l>kubjībhūya prapada-gatibhir manda-mandaṃ vihasya |</l>\n<l>akṣṇor bhaṅgyā vihasita-mukhīr vārayan sammukhīnā</l>\n<l>mātuḥ paścād aharata harir jātu haiyaṅgavīnam || 143 ||</l>\n</lg>\n\n<p>śrī-śrīmataḥ ||</p>\n\n<lg>\n<l>pada-nyāsān dvārāñcala-bhuvi vidhāya tri-caturān</l>\n<l>samantād ālolaṃ nayana-yugalaṃ dikṣu vikiran |</l>\n<l>smitaṃ bibhrad vyaktaṃ dadhi-haraṇa-līlā-caṭula-dhīḥ</l>\n<l>saśaṅkaṃ gopīnāṃ madhuripur agāraṃ praviśati || 144 ||</l>\n</lg>\n\n<p>samāhartuḥ ||</p>\n\n<lg>\n<l>mṛdnan kṣīrādi-cauryān masṛṇa-surabhiṇī sṛkvaṇī pāṇi-dharṣair</l>\n<l>āghrāyāghrāya hastaṃ sapadi paruṣayan kiṅkiṇī-mekhalāyām |</l>\n<l>vāraṃ vāraṃ viśāle diśi diśi vikiran locane lolatāre</l>\n<l>mandaṃ mandaṃ jananyāḥ parisaram ayate kūṭa-gopāla-bālaḥ || 145 ||</l>\n</lg>\n\n<p>kasyacit ||</p>\n\n<p>atha hareḥ svapnāyitam</p>\n\n<lg>\n<l>śambho svāgatam āsyatām ita ito vāmena padmodbhava</l>\n<l>krauñcāre kuśalaṃ sukhaṃ surapate vitteśa no dṛśyate |</l>\n<l>itthaṃ svapna-gatasya kaiṭabha-ripoḥ śrutvā jananyā giraḥ</l>\n<l>kiṃ kiṃ bālaka jalpasīty anucitaṃ thūthūt-kṛtaṃ pātu vaḥ ||146||</l>\n</lg>\n\n<l>mayūrasya || (SKM 1.53.1; BRK 5.1758)</l>\n\n<lg>\n<l>dhīrā dharitri bhāva bhāram avehi śāntaṃ</l>\n<l>nanv eṣa kaṃsa-hatakaṃ vinipātayāmi |</l>\n<l>ity adbhuta-stimita-gopa-vadhū-śrutāni</l>\n<l>svapnāyitāni vasudeva-śiśor jayanti ||147||</l>\n</lg>\n\n<l>sudevasya || (SKM 1.53.2)</l>\n\n<p>atha pitror vismāpana-śikṣaṇādi</p>\n\n<lg>\n<l>kālindī-puline mayā na na mayā śīlopaśalye na na</l>\n<l>nyagrodhasya tale mayā na na mayā rādhā-pituḥ prāṅgane |</l>\n<l>dṛṣṭaḥ kṛṣṇa itīrite saniyamaṃ gopair yaśodā-pater</l>\n<l>vismerasya puro hasan nija-gṛhān niryan hariḥ pātu vaḥ ||148||</l>\n</lg>\n\n<l>umāpatidharasya || (SKM 1.52.4)</l>\n\n<lg>\n<l>vatsa sthavara-kandareṣu vicaran dūra-pracāre gavāṃ</l>\n<l>hiṃsrān vīkṣya puraḥ purāṇa-puruṣaṃ nārāyaṇaṃ dhyāsyasi |</l>\n<l>ity uktasya yaśodayā murāripor avyāj jaganti sphurad-</l>\n<l>bimboṣṭha-dvaya-gāḍha-pīḍana-vaśād avyakta-bhāvaṃ smitam ||149||</l>\n</lg>\n\n<l>abhinandasya || (SKM 1.52.1)</l>\n\n<lg>\n<l>rāmo nāma babhūva huṃ tad abalā sīteti huṃ tāṃ pitur</l>\n<l>vācā pañcavaṭī-vane nivasatas tasyāharad rāvaṇaḥ |</l>\n<l>kṛṣṇasyeti purātanīṃ nija-kathām ākarṇya mātreritāṃ</l>\n<l>saumitre kva dhanur dhanur dhanur iti vyagrā giraḥ pāntu vaḥ ||150||</l>\n</lg>\n\n<l>kasyacit | (RSAK; KK 2.72; BRK 5.1760)</l>\n\n<lg>\n<l>śyāmoccandrā svapiti na śiśo naiti mām amba nidrā</l>\n<l>nidrāhetoḥ śṛṇu kathāṃ kām apūrvāṃ kuruṣva |</l>\n<l>vyaktaḥ stambhān naraharir abhūd dānavaṃ dārayiṣyann</l>\n<l>ity uktasya smitam udayate devakī-nandanasya ||151||</l>\n</lg>\n\n<l>sarvānandasya | (SRK 123; SKM 1.52.2; śatānandasya; BRK 5.1761)</l>\n\n<p>atha gorakṣādilīlā</p>\n\n<lg>\n<l>devas tvām eka-jaṅghāvalayita-guḍī-mūrdhni vinyasta-bāhu-</l>\n<l>rgāyan goyuddhagītir uparacita-śiraḥśekharaḥ pragraheṇa |</l>\n<l>darpa-sphūrjan mahokṣa-dvaya-samara-kalā-baddha-dīrghānubandhaḥ</l>\n<l>krīḍā-gopāla-mūrtir muraripur avatād ātta-gorakṣa-līlaḥ ||152||</l>\n</lg>\n\n<l>yogeśvarasya | (SKM 1.58.3)</l>\n\n<lg>\n<l>yāvad gopā madhura-muralī-nāda-mattā mukundaṃ</l>\n<l>manda-spandair ahaha sakalair locanair āpibanti |</l>\n<l>gāvas tāvan masṛṇa-yavasa-grāsa-lubdhā vidūraṃ</l>\n<l>yātā govardhana-giri-darī-droṇikābhyantareṣu ||153||</l>\n</lg>\n\n<p>śrī-keśava-cchatriṇaḥ |</p>\n\n<p>atha gopīnāṃ premotkarṣaḥ |</p>\n\n<lg>\n<l>dhairyaṃ nāma-parigrahe'pi jaghane yady aṃśukālambanaṃ</l>\n<l>gopīnāṃ ca vivecanaṃ nidhuvanārambhe raho-mārgaṇam |</l>\n<l>sādhvī-sac-caritaṃ vilāsa-viratau patyur gṛhānveṣaṇaṃ</l>\n<l>tat tad raurava-rakṣaṇaṃ muraripor vaṃśī-ravāpekṣaṇam ||154||</l>\n</lg>\n\n<p>sarva-vidyāvinodānām |</p>\n\n<lg>\n<l>vilokya kṛṣṇaṃ vraja-vāma-netrāḥ</l>\n<l>sarvendriyāṇāṃ nayanatvam eva |</l>\n<l>ākarṇya tad-veṇu-nināda-bhaṅgīm</l>\n<l>aicchan punas tāḥ śravaṇatvam eva ||155||</l>\n</lg>\n\n<p>kasyacit |</p>\n\n<p>atha gopībhiḥ saha līlā</p>\n\n<lg>\n<l>kālindī-jala-keli-lola-taruṇīr āvīta-cīnāṃśukā</l>\n<l>nirgatyāṅga-jalāni sāritavatīr ālokya sarvā diśaḥ |</l>\n<l>tīropānta-milan-nikuñja-bhavane gūḍhaṃ cirāt paśyataḥ</l>\n<l>śaureḥ sambhramayann imā vijayate sākūta-veṇur dhvaniḥ ||156||</l>\n</lg>\n\n<p>puruṣottamadevasya |</p>\n\n<p>tāsu kṛṣṇasya bhāvaḥ |</p>\n\n<lg>\n<l>svedāplāvita-pāṇi-padma-mukula-prakrānta-kampodayād</l>\n<l>visrastām avijānato muralikāṃ pādāravindopari |</l>\n<l>līlā-vellita-vallavī-kavalita-svāntasya vṛndāvane</l>\n<l>jīyāt kaṃsaripos tribhaṅga-vapuṣaḥ śūnyodayaḥ phūtkṛtiḥ ||157||</l>\n</lg>\n\n<p>cirañjīvasya |</p>\n\n<p>śrī-kṛṣṇasya prathama-darśane rādhā-praśnaḥ</p>\n\n<lg>\n<l>bhrūvalli-tāṇḍava-kalā-madhurānana-śrī-ḥ</l>\n<l>kaṅkelli-koraka-karambita-karṇa-pūraḥ |</l>\n<l>ko'yaṃ navīna-nikaṣopala-tulya-veṣo</l>\n<l>vaṃśīraveṇa sakhi mām avaśīkaroti ||158||</l>\n</lg>\n\n<l>kasyacit | (BRS 3.5.20)</l>\n\n<lg>\n<l>indīvarodara-sahodara-medura-śrī-r</l>\n<l>vāso dravat-kanaka-vṛnda-nibhaṃ dadhānaḥ |</l>\n<l>āmukta-mauktika-manohara-hāra-vakṣāḥ</l>\n<l>ko'yaṃ yuvā jagad-anaṅga-mayaṃ karoti ||159||</l>\n</lg>\n\n<l>sarva-vidyā-vinodānām || (UN 15.7)</l>\n\n<p>sakhyā uttaram</p>\n\n<lg>\n<l>asti ko'pi timira-stanandhayaḥ</l>\n<l>kiñcid añcita-padaṃ sa gāyati |</l>\n<l>yan manāg api niśamya kā vadhūr</l>\n<l>nāvadhūta-hṛdayopajāyate || 160 ||</l>\n</lg>\n\n<p>kasyacit |</p>\n\n<p>śrī-rādhāyāḥ pūrva-rāgaḥ</p>\n\n<lg>\n<l>manogatāṃ manmatha-bāṇa-bādhām</l>\n<l>āvedayantīva tanor vikāraiḥ |</l>\n<l>dīnānanā vācam uvāca rādhā</l>\n<l>tadā tadālī-jana-sammukhe sā ||161||</l>\n</lg>\n\n<p>śrī-puruṣottama-devasya |</p>\n\n<lg>\n<l>yadavadhi yāmuna-kuñje</l>\n<l>ghana-rucir avalokitaḥ ko'pi |</l>\n<l>nalinī-dala iva salilaṃ</l>\n<l>tadavadhi taralāyate ||162||</l>\n</lg>\n\n<p>kavicandrasya ||</p>\n\n<lg>\n<l>akasmād ekasmin pathi sakhi mayā yāmuna-taṭaṃ</l>\n<l>vrajantyā dṛṣṭo yo nava-jaladhara-śyāmala-tanuḥ |</l>\n<l>sa dṛg-bhaṅgyā kiṃ vākuruta na hi jāne tata idaṃ</l>\n<l>mano me vyālolaṃ kvacana gṛhakṛtyo na lagate ||163||</l>\n</lg>\n\n<l>jayantasya | (Bhakti-rasāyana; BRS 3.5.27)</l>\n\n<lg>\n<l>puro nīla-jyotsnā tad anu mṛganābhī-parimalas</l>\n<l>tato līlā-veṇu-kvaṇitam anu kāṇcī-kala-ravaḥ |</l>\n<l>tato vidyud-vallī-valayita-camatkāra-laharī-</l>\n<l>taraṅgāl lāvaṇyaṃ tad anu sahajānanda udagāt ||164||</l>\n</lg>\n\n<p>kasyacit |</p>\n\n<lg>\n<l>adya sundari kalinda-nandinī-</l>\n<l>tīra-kuñja-bhuvi keli-lampaṭaḥ |</l>\n<l>vādayan muralikāṃ muhur muhur</l>\n<l>mādhavo harati māmakaṃ manaḥ ||165||</l>\n</lg>\n\n<l>kasyacit | (similar Premāmṛta 4.13)</l>\n\n<lg>\n<l>yadavadhi yamunāyās tīra-vānīra-kuñje</l>\n<l>muraripu-pada-līlā locanābhyām aloki |</l>\n<l>tadavadhi mama cittaṃ kutracit kārya-mātre</l>\n<l>na hi lagati muhūrtaṃ kiṃ vidheyaṃ na jāne ||166||</l>\n</lg>\n\n<p>kavicandrasya |</p>\n\n<lg>\n<l>yadavadhi yadunandanānanenduḥ</l>\n<l>sahacari locana-gocarībabhūva |</l>\n<l>tadavadhi malayānile'nale vā</l>\n<l>sahaja-vicāra-parāṅmukhaṃ mano me ||167||</l>\n</lg>\n\n<p>sañjaya-kaviśekharasya |</p>\n\n<lg>\n<l>asamañjasam asamañjasam</l>\n<l>asamañjasam etad āpatitam |</l>\n<l>vallava-kumāra-buddhyā</l>\n<l>hari hari harir īkṣitaḥ kutukāt ||168||</l>\n</lg>\n\n<p>śaraṇasya ||</p>\n\n<lg>\n<l>śuṣyati mukham ūru-yugaṃ puṣyati</l>\n<l>jaḍatāṃ pravepate hṛdayam |</l>\n<l>svidyati kapolapālī sakhi</l>\n<l>vanamālī kim āloki ||169||</l>\n</lg>\n\n<p>mukunda-bhaṭṭācāryasya |</p>\n\n<lg>\n<l>upari tamāla-taroḥ sakhi</l>\n<l>pariṇata-śarad-indu-maṇḍalaḥ ko'pi |</l>\n<l>tatra ca muralī-khuralī</l>\n<l>kula-maryādām adho nayati ||170||</l>\n</lg>\n\n<p>sañjaya-kaviśekharasya |</p>\n\n<lg>\n<l>hanta kāntam api taṃ didṛkṣate</l>\n<l>mānasaṃ mama na sādhu yat-kṛte |</l>\n<l>indur indumukhi manda-mārutaś</l>\n<l>candanaṃ ca vitanoti vedanāṃ ||171||</l>\n</lg>\n\n<p>kasyacit |</p>\n\n<lg>\n<l>guru-jana-gañjanam ayaśo</l>\n<l>gṛhapaticaritaṃ ca dāruṇaṃ kim api |</l>\n<l>vismārayati samastaṃ</l>\n<l>śiva śiva muralī murārāteḥ || 172 ||</l>\n</lg>\n\n<l>sarva-vidyā-vinodānām | (BRS 3.5.12)</l>\n<lg>\n<l>draviṇaṃ bhavanam apatyaṃ tāvan</l>\n<l>mitraṃ tathābhijātyaṃ ca |</l>\n<l>upayamunaṃ vanamālī</l>\n<l>yāvan netre na nartayati ||173||</l>\n</lg>\n\n<p>teṣām eva</p>\n\n<p>tṛpyantu me chidram avāpya śatravaḥ\nkarotu me śāsti-bharaṃ gṛheśvaraḥ |\nmaṇis tu vakṣoruha-madhya-bhūṣaṇaṃ\nmamāstu vṛndāvana-kṛṣṇa-candramā || 174 || kasyacit |</p>\n\n<p>svāmī nihantu vihasantu puraḥ sapatnyo\nbhartur bhajantu guravaḥ pitaraś ca lajjām |\netāvatā yadi kalaṅki kulaṃ tathāstu\nrāmānuje mama tanotu mano'nurāgam ||175|| kasyacit |</p>\n\n<lg>\n<l>svāmī kupyati kupyatāṃ parijanā nindanti nindantu mām,</l>\n<l>anyat kiṃ prathatām ayaṃ ca jagati prauḍho mamopadravaḥ |</l>\n<l>āśāsyaṃ punar etad eva yad idaṃ cakṣuś ciraṃ vardhatāṃ</l>\n<l>yenedaṃ paripīyate muraripoḥ saundarya-sāraṃ vapuḥ ||176 ||</l>\n</lg>\n\n<p>puṣkarākṣasya |</p>\n\n<lg>\n<l>kiṃ durmilena mama dūti manorathena</l>\n<l>tāvanti hanta sukṛtāni kayā kṛtāni |</l>\n<l>etāvad eva mama janma-phalaṃ murārir</l>\n<l>yan netrayoḥ pathi bibharti gatāgatāni ||177||</l>\n</lg>\n\n<p>kasyacit ||</p>\n\n<lg>\n<l>sakhi mama niyati-hatāyās</l>\n<l>tad-darśana-bhāgyam astu vā mā vā |</l>\n<l>punar api sa veṇu-nādo</l>\n<l>yadi karṇapathe patet tad evālam ||178||</l>\n</lg>\n\n<p>kasyacit |</p>\n\n<lg>\n<l>tārābhisāraka caturtha-niśā-śaśāṅka</l>\n<l>kāmāmbu-rāśi-parivardhana deva tubhyam |</l>\n<l>argho namo bhavatu me saha tena yūnā</l>\n<l>mithyāpavāda-vacasāpy abhimāna-siddhiḥ ||179||</l>\n</lg>\n\n<l>kasyacit | (UN 14.128)</l>\n\n<p>athānya-catura-sakhī-vitarkaḥ</p>\n\n<lg>\n<l>siddhāntayati na kiñcid</l>\n<l>bhramayati dṛśām eva kevalaṃ rādhā |</l>\n<l>tad avagataṃ sakhi lagnaṃ</l>\n<l>kadamba-taru-devatāmarutā ||180||</l>\n</lg>\n\n<p>rāṅgasya |</p>\n\n<p>atha rādhāṃ prati praśnaḥ |</p>\n\n<lg>\n<l>kāmaṃ vapuḥ pulakitaṃ nayane dhṛtāsre</l>\n<l>vācaḥ sagadgadapadāḥ sakhi kampi vakṣaḥ |</l>\n<l>jñātaṃ Mukunda-muralī-rava-mādhurī te</l>\n<l>cetaḥ sudhāṃśu-vadane taralīkaroti ||181||</l>\n</lg>\n\n<l>tasyaiva | (BRS 3.5.15)</l>\n\n<lg>\n<l>gataṃ kula-vadhū-vrataṃ viditam eva tat-tad-vacas</l>\n<l>tathāpi taralāśaye na vimatāsi ko durgrahaḥ |</l>\n<l>karomi sakhi kiṃ śrute danuja-vairi-vaṃśī-rave</l>\n<l>manāg api mano na me sumukhi dhairyam ālambate ||182||</l>\n</lg>\n\n<p>kasyacit |</p>\n\n<lg>\n<l>āstāṃ tāvad akīrtir me</l>\n<l>tvayā tathyaṃ tu kathyatām |</l>\n<l>cittaṃ katham ivāsīt te</l>\n<l>harir vaṃśī-rava-śrutau ||183||</l>\n</lg>\n\n<p>kasyacit |</p>\n\n<lg>\n<l>satyaṃ jalpasi duḥsahāḥ khala-giraḥ satyaṃ kulaṃ nirmalaṃ</l>\n<l>satyaṃ niṣkaruṇo'py ayaṃ sahacaraḥ satyaṃ sudūre sarit |</l>\n<l>tat sarvaṃ sakhi vismarāmi jhaṭiti śrotrātithir jāyate</l>\n<l>ced unmāda-mukunda-mañju-muralī-nisvāna-rāgodgatiḥ || 184 ||</l>\n</lg>\n\n<p>govinda-bhaṭṭasya |</p>\n\n<p>atha rādhāṃ prati sakhī-narmāśvāsaḥ |</p>\n\n<lg>\n<l>niśā jalada-saṅkulā timira-garbha-līnaṃ jagad-</l>\n<l>dvayas tava navaṃ navaṃ vapur apūrva-līlāmayam |</l>\n<l>alaṃ sumukhi nidrayā vraja gṛhe'pi naktaṃ carī</l>\n<l>kadamba-vana-devatā nava-tamāla-nīla-dyutiḥ ||185||</l>\n</lg>\n\n<p>sarvavidyāvinodānām |</p>\n\n<p>kṛṣṇaṃ prati rādhānurāga-kathanam |</p>\n\n<lg>\n<l>tvām añjanīyati phalāsu vilokayantī</l>\n<l>tvāṃ śṛṇvatī kuvalayīyati karṇapūram |</l>\n<l>tvāṃ pūrṇimā-vidhu-mukhī hṛdi bhāvayantī</l>\n<l>vakṣonilīna-nava-nīlamaṇiṃ karoti ||186||</l>\n</lg>\n\n<l>kasyacit | (MSN 5.12)</l>\n\n<lg>\n<l>gṛhītaṃ tāmbūlaṃ parijana-vacobhir na sumukhī</l>\n<l>smaraty antaḥśūnyā murahara gatāyām api niśi |</l>\n<l>tatevāste hastaḥ kalita-phaṇi-vallī-kisalayas</l>\n<l>tathavāsyaṃ tasyāḥ kramuka-phala-phālī-paricitam ||187||</l>\n</lg>\n\n<l>hariharasya | (UN 13.59)</l>\n\n<lg>\n<l>prema-pāvaka-līḍhāṅgī</l>\n<l>rādhā tava jagat-pate |</l>\n<l>śayyāyāḥ skhalitā bhūmau</l>\n<l>punas tāṃ gantum akṣamā ||188||</l>\n</lg>\n\n<lg>\n<l>murahara sāhasa-garimā</l>\n<l>katham iva vācyaḥ kuraṅga-śāvākṣyāḥ |</l>\n<l>khedārṇava-patitāpi</l>\n<l>prema-madhurāṃ te na sā tyajati ||189||</l>\n</lg>\n\n<l>kavicandrasyemau | (UN 8.100)</l>\n\n<p>gāyati gīte śaṃsati vaṃśe\n<lg>\n<l>vādayati sā vipañcīṣu</l>\n<l>pāṭhayati pañjara-śukaṃ tava</l>\n<l>sandeśākṣaraṃ rādhā ||190||</l>\n</lg></p>\n\n<p>govardhanācāryasya | (Ārya-śataka 211/265)</p>\n\n<p>rādhāṃ prati kṛṣṇānurāga-kathanam</p>\n\n<lg>\n<l>kelikalāsu kuśalā nagare murārer</l>\n<l>ābhīra-nīraja-dṛśaḥ kati vā na santi |</l>\n<l>rādhe tvayā mahad akāri tapo yad eṣa</l>\n<l>dāmodaras tvayi paraṃ paramānurāgaḥ ||191||</l>\n</lg>\n\n<l>kasyacit || (UN 8.101)</l>\n\n<lg>\n<l>vatsān na cārayati vādayate na veṇum</l>\n<l>āmodate na yamunā-vana-mārutena |</l>\n<l>kuñje nilīya śithilaṃ valitottamāṅgam</l>\n<l>antas tvayā śvasiti sundari nanda-sūnuḥ ||192||</l>\n</lg>\n\n<p>daityāri-paṇḍitasya ||</p>\n\n<p>sarvādhikaḥ sakala-keli-kalā-vidagdhaḥ\nsnigdhaḥ sa eṣa mura-śatrur anargha-rūpaḥ |\ntvāṃ yācate yadi bhaja vraja-nāgari tvaṃ\nsādhyaṃ kim anyad adhikaṃ bhuvane bhavatyāḥ ||193|| rāṅgasya ||</p>\n\n<p>atha rādhābhisāraḥ |</p>\n\n<lg>\n<l>mandaṃ nidhehi caraṇau paridhehi nīlaṃ</l>\n<l>vāsaḥ pidhehi valayāvalim añcalena |</l>\n<l>mā jalpa sāhasini śārada-candra-kānti-</l>\n<l>dantāṃśavas tava tamāṃsi samāpayanti || 194 ||</l>\n</lg>\n\n<l>ṣāṇmāsikasya || (SKM 2.61.2 nālasya, Spd 3620, Smv 71.8 hariharasya)</l>\n\n<lg>\n<l>kim uttīrṇaḥ panthāḥ kupita-bhujagī-bhoga-viṣamo</l>\n<l>viṣoḍhā bhūyasyaḥ kim iti kulapālī-kaṭu-giraḥ |</l>\n<l>iti smāraṃ smāraṃ daradalita-śīta-dyuti-rucau</l>\n<l>sarojākṣī śoṇaṃ diśi nayana-koṇaṃ vikirati ||195||</l>\n</lg>\n\n<p>sarvavidyāvinodānām ||</p>\n\n<lg>\n<l>citrotkīrṇād api viṣadharād bhītibhājo rajanyāṃ</l>\n<l>kiṃ vā brūmas tvad-abhisaraṇe sāhasaṃ mādhavāsyāḥ |</l>\n<l>dhvānte yāntyā yad atinibhṛtaṃ rādhayātma-prakāśa-</l>\n<l>trāsāt pāṇiḥ pathi phaṇi-phaṇāratna-rodhī vyadhāyī ||196||</l>\n</lg>\n\n<l>kasyacit || (Spd 3494 hariharasya)</l>\n\n<p>rādhāṃ prati sakhī-vākyam</p>\n\n<lg>\n<l>manmathonmathitam acyutaṃ prati</l>\n<l>brūhi kiñcana samullasat-smitam |</l>\n<l>kiṃ ca siñca mṛga-śāva-locane</l>\n<l>locaneṅgita-sudhaugha-nirjharaiḥ ||197||</l>\n</lg>\n\n<p>kasyacit ||</p>\n\n<lg>\n<l>govinde svayam akaroḥ sarojanetre</l>\n<l>premāndhā varavapur arpaṇaṃ sakhi |</l>\n<l>kārpaṇyaṃ na kuru darāvaloka-dāne</l>\n<l>vikrīte kariṇi kim añkuśe vivādaḥ ||198||</l>\n</lg>\n\n<l>kasyacit | (BRS 2.4.114, Bhaktirasāyana; DKK; MSN 5.15)</l>\n\n<p>atha krīḍā |</p>\n\n<lg>\n<l>paramānurāga-parayātha rādhayā</l>\n<l>parirambha-kauśala-vikāśi-bhāvayā |</l>\n<l>sa tayā saha smara-sabhājanotsavaṃ</l>\n<l>niravāhayac chikhi-śikhaṇḍa-śekharaḥ ||199||</l>\n</lg>\n\n<l>kavirāja-miśrasya | (BRS 3.5.35)</l>\n\n<lg>\n<l>asmin kuñje vināpi pracalati pavanaṃ vartate ko'pi nūnaṃ</l>\n<l>paśyāmaḥ kiṃ na gatvety anusarati gaṇe bhīta-bhīte'rbhakāṇām |</l>\n<l>tasmin rādhāsakho vaḥ sukhayatu vilasan krīḍayā kaiṭabhārir</l>\n<l>vyātanvāno mṛgāri-pravala-ghuraghurārāva-raudroccanādān || 200 ||</l>\n</lg>\n\n<l>kasyacit || (Spd 116)</l>\n\n<p>atha krīḍānantaraṃ tatra jānatīnāṃ sakhīnāṃ narmoktiḥ</p>\n\n<lg>\n<l>iha nicula-nikuñje madhya-madhyāsya rantur</l>\n<l>vijanam ajani śayyā kasya bāla-pravālaiḥ |</l>\n<l>iti nigadati vṛnde yoṣitāṃ pāntu yuṣmān</l>\n<l>smita-śavalita-rādhā-mādhavālokitāni || 201 ||</l>\n</lg>\n\n<l>rūpa-devasya || (SKM 1.55.1)</l>\n\n<p>atha mugdha-bāla-vākyam</p>\n\n<lg>\n<l>kṛṣṇa tvad-vanamālayā saha kṛtaṃ kenāpi kuñjāntare</l>\n<l>gopī-kuntala-barha-dāma tad idaṃ prāptaṃ mayā gṛhyatām |</l>\n<l>itthaṃ dugdha-mukhena gopa-śiśunākhyāne trapānamrayo</l>\n<l>rādhā-mādhavayor jayanti balita-smerālasā dṛṣṭayaḥ ||202||</l>\n</lg>\n\n<l>lakṣmaṇa-sena-devasya || (SKM 1.55.2)</l>\n\n<p>atha rādhayā saha dināntare keliḥ tatra sakhī-vākyam</p>\n\n<lg>\n<l>adhunā dadhi-manthanānubandhaṃ</l>\n<l>kuruṣe kiṃ guru-vibhramālasāṅgi |</l>\n<l>kalasa-stani lālasīti kuñje</l>\n<l>muralī-komala-kākalī murāreḥ ||203||</l>\n</lg>\n\n<p>samāhartuḥ ||</p>\n\n<p>atha tasyāḥ sākūta-vākyam |</p>\n\n<lg>\n<l>śvaśrūr iṅgita-daivataṃ nayanayor īhāliho yātaraḥ</l>\n<l>svāmī niḥśvasite'py asūyati manojighraḥ sapatnī-janaḥ |</l>\n<l>tad-dūrād ayam añjaliḥ kim adhunā dṛgbhaṅgi-bhāvena te</l>\n<l>vaidagdhī-vividha-prabandha-rasika vyartho'yam atra śramaḥ ||204||</l>\n</lg>\n\n<p>kasyacit ||</p>\n\n<lg>\n<l>saṅketīkṛta-kokilādi-ninadaṃ kaṃsa-dviṣaḥ kurvato</l>\n<l>dvāronmocana-lola-śaṅkha-valaya-kvāṇaṃ muhuḥ śṛṇvataḥ |</l>\n<l>keyaṃ keyam iti pragalbha-jaratī-vākyena dūnātmano</l>\n<l>rādhā-prāṅgaṇa-koṇa-koli-viṭapi-kroḍe gatā śarvarī ||205||</l>\n</lg>\n\n<l>harasya | (SKM 1.55.5 ācārya gopīkasya; BRK 5.1159)</l>\n\n<lg>\n<l>āhūtādya mayotsave niśi gṛhaṃ śūnyaṃ vimucyāgatā</l>\n<l>kṣīvaḥ preṣyajanaḥ kathaṃ kulavadhūr ekākinī yāsyati |</l>\n<l>vatsa tvaṃ tad imāṃ nayālayam iti śrutvā yaśodā-giro</l>\n<l>rādhā-mādhavayor jayanti madhura-smerālasā dṛṣṭayaḥ ||206||</l>\n</lg>\n\n<l>śrī-mat-keśava-sena-devasya || (SKM 1.54.5)</l>\n\n<lg>\n<l>gacchāmy acyuta darśanena bhavataḥ kiṃ tṛptir utpadyate</l>\n<l>kiṃ tv evaṃ vijana-sthayor hata-janaḥ sambhāvayaty anyathā |</l>\n<l>ity āmantraṇa-bhaṅgi-sūcita-vṛthāvasthāna-khedāsalām</l>\n<l>āśliṣyan pulakotkarāñcita-tanur gopīṃ hariḥ pātu vaḥ ||207||</l>\n</lg>\n\n<l>kasyacit dākṣiṇātyasya | (Nāṭaka-candrikā 624 (260); RASK)</l>\n\n<p>atha sakhī-narma |</p>\n\n<lg>\n<l>sakhi pulakinī sakampā</l>\n<l>bahiḥ-sthalītas tvam ālayaṃ prāptā |</l>\n<l>vikṣobhitāsi nūnaṃ</l>\n<l>kṛṣṇa-bhujaṅgena kalyāṇi ||208||</l>\n</lg>\n\n<p>samāhartuḥ ||</p>\n\n<p>atha punar anyedyur abhisārikā tatra sakhī-vākyam |</p>\n\n<lg>\n<l>aklānta-dyutibhir vasanta-kusumair uttaṃsayan kuntalā-</l>\n<l>nantaḥ khelati khañjarīṭa-nayane kuñjeṣu kuñjekṣaṇaḥ |</l>\n<l>asmān mandira-karmatas tava karau nādyāpi viśrāmyataḥ</l>\n<l>kiṃ brūmo rasaikāgraṇīr asi ghaṭī neyaṃ vilamba-kṣamā ||209 ||</l>\n</lg>\n\n<l>tasyaiva | (MSN 5.16)</l>\n\n<p>parīkṣaṇa-kāriṇīṃ sakhīṃ prati rādhā-vākyam |</p>\n\n<lg>\n<l>lajjaivodghaṭitā kim atra kulśodbaddhā kapāṭa-sthitir</l>\n<l>maryādaiva vilaṅghitā pathi punaḥ keyaṃ kalindātmajā |</l>\n<l>ākṣiptā khala-dṛṣṭir eva sahasā vyālāvalī kīdṛśī</l>\n<l>prāṇā eva samarpitāḥ sakhi ciraṃ tasmai kim eṣā tanuḥ ||210||</l>\n</lg>\n\n<p>kasyacit |</p>\n\n<lg>\n<l>dvitraiḥ keli-saroruhaṃ tri-caturair dhammilla-mallī-srajaṃ</l>\n<l>kaṇṭhān mauktika-mālikāṃ tad anu ca tyaktvā padaiḥ pañcamaiḥ |</l>\n<l>kṛṣṇa-prema-vighūrṇitāntaratayā dūrābhisārāturā</l>\n<l>tanvaṅgī nirupāyam adhvani paraṃ śreṇībharaṃ nindati || 211 ||</l>\n</lg>\n\n<l>kasyacit | (UN 13.19)</l>\n\n<p>atha vāsaka-sajjā |</p>\n\n<lg>\n<l>talpaṃ kalpaya dūti pallava-kuler antarlatā-maṇḍape</l>\n<l>nirbandhaṃ mama puṣpa-maṇḍana-vidhau nādyāpi kiṃ muñcati |</l>\n<l>paśya krīḍad-amandam andha-tamasaṃ vṛndāṭavīṃ tastare</l>\n<l>tad gopendra-kumāram atra milita-prāyaṃ manaḥ śaṅkate ||212||</l>\n</lg>\n\n<p>śrī-raghunāthasya ||</p>\n\n<p>athotkaṇṭhitā |</p>\n\n<lg>\n<l>sakhi sa vijito vīṇā-vādyaiḥ kayāpy apara-striyā</l>\n<l>paṇitam abhavat tābhyāṃ tava kṣapā-lalitaṃ dhruvam |</l>\n<l>katham itarathā śephālīṣu skhalat-kusumāsv api</l>\n<l>prasarati nabho-madhye'pīndau priyeṇa vilambyae ||213||</l>\n</lg>\n\n<l>kasyacit | (SKM 2.39.3 rudraṭasya; Daśarūpaka 2.23; ST 1.78ad)</l>\n\n<lg>\n<l>aratir iyam upaiti māṃ na nidrā</l>\n<l>gaṇayati tasya guṇān mano na doṣān |</l>\n<l>viramati rajanī na saṅgam āśā</l>\n<l>vrajati tanus tanutāṃ na cānurāgaḥ ||214||</l>\n</lg>\n\n<l>kaṅkasya || (SKM 2.37.5 pravarasenasya, Spd 3427 bilhaṇasya, Srk 723)</l>\n\n<p>atha vipralabdhā |</p>\n\n<lg>\n<l>uttiṣṭha dūti yāmo yāmo</l>\n<l>yātas tathāpi nāyātaḥ |</l>\n<l>yā'taḥ param api jīvej</l>\n<l>jīvitanātho bhavet tasyāḥ ||215 ||</l>\n</lg>\n\n<l>tasyaiva | (SD 3.83, Daś 2.26f)</l>\n\n<p>atha khaṇḍitā |\n<lg>\n<l>lākṣā-lakṣma-lalāṭa-paṭṭam abhitaḥ keyūra-mudrā gale</l>\n<l>vaktre kajjala-kālimā nayanayors tāmbūla-rāgo ghanaḥ |</l>\n<l>dṛṣṭā kopa-vidhāyi maṇḍanam idaṃ prātaś ciraṃ preyaso</l>\n<l>līlā-tāmarasodare mṛgadṛśaḥ śvāsāḥ samāptiṃ gatāḥ ||216||</l>\n</lg></p>\n\n<p>autkalasya || (Amaru 71/60; SKM 2.24.4; Spd 3740, Sbhv 2215; Smv 82.17; Daśarūpaka 2.6)</p>\n\n<p>tasyā vākyam</p>\n\n<lg>\n<l>kṛtaṃ mithyā-jalpair virama viditaṃ kāmuka cirāt</l>\n<l>priyāṃ tām evoccair abhisara yadīyair nakha-padaiḥ |</l>\n<l>vilāsaiś ca prāptaṃ tava hṛdi padaṃ raga-bahulair</l>\n<l>mayā kiṃ te kṛtyaṃ dhruvam akuṭilācāra-parayā ||217||</l>\n</lg>\n\n<l>rudraṭasya || (ST 1.80; Smv 58.8)</l>\n\n<lg>\n<l>sārdhaṃ manoratha-śatais tava dhūrta kāntā</l>\n<l>saiva sthitā manasi kṛtrima-bhāva-ramyā |</l>\n<l>asmākam asti na hi kaścid ihāvakāśas</l>\n<l>tasmāt kṛtaṃ caraṇa-pāta-viḍambanābhiḥ ||218||</l>\n</lg>\n\n<l>tasyaiva || (ST 1.41d; SKM 2.23.2; Spd 3563; Smv 57.16)</l>\n\n<lg>\n<l>analaṅkṛto'pi mādhava</l>\n<l>harasi mano me sadā prasabham |</l>\n<l>kiṃ nālaṅkṛtas tvaṃ</l>\n<l>samprati nakha-kṣatais tasyāḥ ||219||</l>\n</lg>\n\n<l>viśvanāthasya | (SD 3.63)</l>\n\n<p>khaṇḍanāpta-nirvedāyās tasyā vākyam |</p>\n\n<lg>\n<l>vaytītāḥ prārambhāḥ praṇaya-bahumāno vigalito</l>\n<l>durāśā yātā me pariṇatir iyaṃ prāṇitum api |</l>\n<l>yatheṣṭhaṃ ceṣṭantāṃ virahi-vadha-vihyāta-yaśaso</l>\n<l>vibhāvā mayy ete pika-madhu-sudhāṃśu-prabhṛtayaḥ ||220||</l>\n</lg>\n\n<p>puruṣottamadevasya ||</p>\n\n<lg>\n<l>mā muñca pañcaśara pañcaśarīṃ śarīre</l>\n<l>mā siñca sāndra-makaranda-rasena vāyo |</l>\n<l>aṅgāni tat-praṇaya-bhaṅga-vigarhitāni</l>\n<l>nālambituṃ katham api kṣamate'dya jīvaḥ ||221 ||</l>\n</lg>\n\n<l>tasyaiva | (BRS 3.5.17)</l>\n\n<p>punaḥ sāyam āyāti mādhave</p>\n\n<lg>\n<l>kañcana vañcana-cature</l>\n<l>prapañcaya tvaṃ murāntake mānam |</l>\n<l>bahu-vallabhe hi puruṣe</l>\n<l>dākṣiṇyaṃ duḥkham udvahati ||222||</l>\n</lg>\n\n<l>samāhartuḥ || (UN 8.33)</l>\n\n<p>atha māninī</p>\n\n<lg>\n<l>bhavatu viditaṃ chadmālāpair alaṃ priya gamyatāṃ</l>\n<l>tanur api na te doṣo'smākaṃ vidhis tu parāṅmukhaḥ |</l>\n<l>tava yathā tathābhūtaṃ prema prapannam imāṃ daśāṃ</l>\n<l>prakṛti-capale kā naḥ pīḍā gate hata-jīvite || 223 ||</l>\n</lg>\n\n<p>amaroḥ || (Amaru 28/30; SKM 2.47.3)</p>\n\n<lg>\n<l>kas tvaṃ tāsu yadṛcchayā kitava yās tiṣṭhanti gopāṅganāḥ</l>\n<l>premāṇaṃ na vidanti yās tava hare kiṃ tāsu te kaitavam |</l>\n<l>eṣā hanta hatāśayā yad abhavaṃ tvayy ekatānā paraṃ</l>\n<l>tenāsyāḥ praṇayo'dhunā khalu mama prāṇaiḥ samaṃ yāsyati || 224 ||</l>\n</lg>\n\n<p>puruṣottamadevasya |</p>\n\n<p>niṣkrāmati kṛṣṇe sakhī-vākyam</p>\n\n<lg>\n<l>sāci-kandharam amuṃ kim īkṣase</l>\n<l>yātu yātu sakhi pūtanārdanaḥ |</l>\n<l>vāmarīticaturāṃ hi pāmrīṃ</l>\n<l>sevatāṃ parama-devatām iva || 225 ||</l>\n</lg>\n\n<p>samāhartuḥ |</p>\n\n<p>kṛṣṇa-dūtī-vākyam</p>\n\n<lg>\n<l>premāvagāhana-kṛte mānaṃ mā kuru cirāya karabhoru |</l>\n<l>nākarṇi kiṃ nu mugdhe jātaṃ pīyūṣa-manthane garalam ||226||</l>\n</lg>\n\n<lg>\n<l>vidhumukhi vimukhībhāvaṃ bhāvini mad-bhāṣaṇe mā gāḥ |</l>\n<l>mūḍhe nigama-nigūḍhaḥ katipaya-kalyāṇato milati ||227||</l>\n</lg>\n\n<p>rāṅgasyaitau ||</p>\n\n<p>dūtīṃ prati rādhā-vākyam</p>\n\n<lg>\n<l>alam alam aghṛṇasya tasya nāmnā</l>\n<l>punar api saiva katha gataḥ sa kālaḥ |</l>\n<l>kathaya kathaya vā tathāpi dūti</l>\n<l>prativacanaṃ dviṣato'pi mānanīyam ||228||</l>\n</lg>\n\n<l>aṅgadasya || (Sbhv 1418; Spd 3513; Smv 47.3)</l>\n\n<p>atha kalahāntaritā |</p>\n\n<p>tāṃ prati dakṣiṇa-sakhī-vākyam</p>\n\n<lg>\n<l>anālocya premṇaḥ pariṇatim anādṛtya suhṛdas</l>\n<l>tvayākāṇḍe mānaḥ kim iti sarale preyasi kṛtaḥ |</l>\n<l>samākṛṣṭā hy ete viraha-dahanodbhāsura-śikhāḥ</l>\n<l>sva-hastenāñgārās tad alam adhunāraṇya-ruditaiḥ ||229||</l>\n</lg>\n\n<p>amaroḥ || (Amaru 112/80; Sbhv 1170; SKM 2.42.1, Smv 56.9, Srk 659 Vikaṭanitambā)</p>\n\n<p>atha karkaśa-sakhī-vākyam</p>\n\n<lg>\n<l>māna-bandham abhitaḥ ślathayantī</l>\n<l>gauravaṃ na khalu hāraya gauri |</l>\n<l>ārjavaṃ na bhajate danujārir</l>\n<l>vañcake saralatā na hi sādhvī || 230 ||</l>\n</lg>\n\n<p>samāhartuḥ ||</p>\n\n<p>tāṃ prati rādhā-vākyam</p>\n\n<lg>\n<l>bhrū-bhaṅgo guṇitaś ciraṃ nayanayor abhyastam āmīlanaṃ</l>\n<l>roddhuṃ śikṣitam ādareṇa hasitaṃ maune'bhiyogaḥ kṛtaḥ |</l>\n<l>dhairyaṃ kartum api sthirīkṛtam idaṃ cetaḥ kathañcin mayā</l>\n<l>baddho māna-parigrahe parikaraḥ siddhis tu daive sthitā || 231 ||</l>\n</lg>\n\n<p>amaroḥ ||(Amaru 118/97)</p>\n\n<p>jānāmi maunam alasāñgi vaco-vibhaṅgīr\nbhañgī-śataṃ nayanayor api cāturīṃ ca |\nābhīra-nandana-mukhāmbuja-saṅga-śaṃsī\nvaṃśīravo yadi na mām avaśīkaroti ||232|| kasyacit ||</p>\n\n<lg>\n<l>satyaṃ śṛṇomi sakhi nitya-nava-priyo'sau</l>\n<l>gopas tathāpi hṛdayaṃ madano dunoti |</l>\n<l>yuktyā kathañcana samaṃ gamite'pi tasmin</l>\n<l>māṃ tasya kāla-muralī kavalīkaroti ||233||</l>\n</lg>\n\n<p>śrī-mat-prabhūnām |</p>\n\n<lg>\n<l>na jāne sammukhāyāte</l>\n<l>priyāṇi vadati priye |</l>\n<l>prayānti mama gātrāṇi</l>\n<l>śrotratāṃ kim u netratām ||234||</l>\n</lg>\n\n<p>kasyacit || (Amaru 63/64)</p>\n\n<lg>\n<l>murāriṃ paśyantyāḥ sakhi sakalam aṅgaṃ na nayanaṃ</l>\n<l>kṛtaṃ yac chṛṇvantyāḥ hari-guṇa-gaṇaṃ śrotra-nicitam |</l>\n<l>samaṃ tenālāpaṃ sapadi racayantyā mukham ayaṃ</l>\n<l>vidhātur naivāyaṃ ghaṭan-paripāṭī-madhurimā ||235||</l>\n</lg>\n\n<p>śaraṇasya |</p>\n\n<p>atha sakhyāḥ sābhyusūyā-vākyam |</p>\n\n<lg>\n<l>tvam asi viśuddhā sarale</l>\n<l>muralī-vaktras tridhā vakraḥ |</l>\n<l>bhaṅgurayā khalu sulabhaa</l>\n<l>tad uraḥ sakhi vejayanty eva || 236 ||</l>\n</lg>\n\n<p>samāhartuḥ |</p>\n\n<p>atha kṣubhita-rādhikoktiḥ |</p>\n\n<lg>\n<l>niḥśvāsā vadanaṃ dahanti hṛdayaṃ nirmūlam unmathyate</l>\n<l>nidrā neti na dṛśyate priyamukhaṃ rātrindivaṃ rudyate |</l>\n<l>aṅgaṃ śoṣam upaiti pāda-patitaḥ preyāṃs tathopekṣitaḥ</l>\n<l>sakhyaḥ kaṃ guṇam ākalayya dayite mānaṃ vayaṃ kāritāḥ ||237||</l>\n</lg>\n\n<p>amaroḥ | (Amaru 98/92; SKM 2.41.2)</p>\n\n<p>mānaja-viraheṇa dhyāyantīṃ tāṃ prati kasyāścid vākyam |</p>\n\n<lg>\n<l>āhāre viratiḥ samasta-viṣaya-grāme nivṛttiḥ parā</l>\n<l>nāsāgre nayanaṃ yad etad aparaṃ yac caikatānaṃ manaḥ |</l>\n<l>maunaṃ cedam idaṃ ca śūnyam akhilaṃ yad viśvam ābhāti te</l>\n<l>tad brūyāḥ sakhi yoginī kim asi bhoḥ kiṃ viyoginy api ||238||</l>\n</lg>\n\n<p>(SKM 2.25.2, Srk 703 Rajasekhara, UN 13.75)</p>\n\n<p>taṃ prati rādhā-vākyam |</p>\n\n<lg>\n<l>saṅgama-viraha-vikalpe</l>\n<l>varam iha viraho na tu saṅgamas tasya |</l>\n<l>ekaḥ sa eva saṅge</l>\n<l>tribhuvanam api tanmayaṃ virahe ||239||</l>\n</lg>\n\n<l>kasyacit | (SKM 2.99.4)</l>\n\n<p>atha kṛṣṇa-virahaḥ |</p>\n\n<lg>\n<l>sañjāte virahe kayāpi hṛdaye sandānite cintayā</l>\n<l>kālindī-taṭa-vetasī-vana-ghana-cchāyā-niṣaṇṇātmanaḥ |</l>\n<l>pāyāsuḥ kalakaṇṭha-kūjita-kalā gopasya kaṃsa-dviṣo</l>\n<l>jihvā-varjita-tālu-mūrcchita-marud-visphāritā gītayaḥ ||240||</l>\n</lg>\n\n<l>kasyacit || (SKM 1.58.1)</l>\n\n<p>atha rādhā-prasādanam |</p>\n\n<lg>\n<l>śiraś chāyāṃ kṛṣṇaḥ svayam akṛta rādhā-caraṇayor</l>\n<l>bhujāvallī-cchāyām iyam api tadīya-pratikṛtau |</l>\n<l>iti krīḍā-kope nibhṛtam ubhayor apy anunaya-</l>\n<l>prasādau jīyās tām api guru-samakṣaṃ sthitavatoḥ ||241||</l>\n</lg>\n\n<p>harasya |</p>\n\n<p>kṛṣṇaṃ prati rādhā-sakhī-vākyam |</p>\n\n<lg>\n<l>sā sarvathaiva raktā rāgaṃ</l>\n<l>guñjeva na tu mukhe vahati |</l>\n<l>vacana-paṭos tava rāgaḥ</l>\n<l>kevalam āsye śukasyeva ||242||</l>\n</lg>\n\n<p>govardhanācāryasya | (Aryas 649/703)</p>\n\n<lg>\n<l>subhaga bhavatā hṛdye tasyā jvalat-smara-pāvake'py</l>\n<l>abhiniveśatā premādhikyaṃ cirāt prakaṭīkṛtam |</l>\n<l>tava tu hṛdaye śīte'py evaṃ sadaiva sukhāptaye</l>\n<l>mama sahacarī sā niḥsnehā manāg api na sthitā ||243||</l>\n</lg>\n\n<l>rudrasya | (Śṛṅgāra-tilaka 2.108)</l>\n\n<p>atha dināntara-vārtā |</p>\n\n<lg>\n<l>āgatya praṇipāta-sāntvita-sakhī-dattāntaraṃ sāgasi</l>\n<l>svairaṃ kurvati talpa-pārśva-nibhṛte dhūrte'ṅga-saṃvāhanam |</l>\n<l>jñātvā sparśa-vaśāt tayā kila sakhī-bhrānty eva vakṣaḥ śanaiḥ</l>\n<l>khinnāsīty abhidhāya mīlita-dṛśā sānandam āropitaḥ ||244||</l>\n</lg>\n\n<l>kasyacit | (Spd 3576; Sbhv 2083; Smv 58.5)</l>\n\n<lg>\n<l>vastutas tu guru-bhītayā tayā</l>\n<l>vyañjite kapaṭamāna-kuṭmale |</l>\n<l>peśala-priya-sakhī-dṛśā harir</l>\n<l>bodhitas taṭa-latā-gṛhaṃ yayau ||245||</l>\n</lg>\n\n<lg>\n<l>mādhavo madhura-mādhavī-latā-</l>\n<l>maṇḍape paṭu-raṭan-madhuvrate |</l>\n<l>saṃjagau śravaṇa-cāru gopikā-</l>\n<l>māna-mīna-vaḍiśena veṇunā ||246||</l>\n</lg>\n\n<l>kayościd imau | (UN 10.64, RSAK 1.100f)</l>\n\n<p>puṣpa-cchalena kṛṣṇam anveṣayantīṃ rādhāṃ prati kasyāścid uktiḥ |</p>\n\n<lg>\n<l>panthāḥ kṣemamayo'stu te parihara pratyūha-sambhāvanām</l>\n<l>etan-mātram adhāri sundari mayā netra-praṇālī-pathe |</l>\n<l>nīre nīla-sarojam ujjvala-guṇaṃ tīre tamālālaṅkāraḥ</l>\n<l>kuñje ko'pi kalinda-śaila-duhituḥ puṃskokilaḥ khelati ||247||</l>\n</lg>\n\n<p>sarva-vidyāvinodānām |</p>\n\n<p>tatra yamunā-tīre gatayā rādhayā saha saṃkathā |</p>\n\n<lg>\n<l>kā tvaṃ mādhava-dūtikā vadasi kiṃ mānaṃ jahīti priye</l>\n<l>dhūrtaḥ so'nyamanā manāg api sakhi tvayy ādaraṃ nojjhati |</l>\n<l>ity anyonya-kathā-rasaiḥ pramuditāṃ rādhāṃ sakhī-veśavān</l>\n<l>nītvā kuñja-gṛhaṃ prakāśitatanuḥ smero hariḥ pātu vaḥ ||248||</l>\n</lg>\n\n<p>vāsavasya ||</p>\n\n<p>vasantaḥ sannaddho vipinam ajanaṃ tvaṃ ca taruṇī\nsphurat-kāmāveśe vayasi vayam apy āhita-padāḥ |\nvraja tvaṃ vā rādhe kṣaṇam atha vilambasva yadi vā\nsphuṭaṃ jātas tāvac catura-vacanānām avasaraḥ ||249|| kasyacit ||</p>\n\n<p>tatra rādhā-vākyam</p>\n\n<lg>\n<l>svāmī mugdhataro vanaṃ ghanam idaṃ bālāham ekākinī</l>\n<l>kṣauṇīm āvṛṇute tamāla-malina-cchāyā-tamaḥ-santatiḥ |</l>\n<l>tan me sundara kṛṣṇa muñca sahasā vartmeti rādhā-giraḥ</l>\n<l>śrutvā tāṃ parirabhya manmatha-kalāsakto hariḥ pātu vaḥ || 250 ||</l>\n</lg>\n\n<p>kasyacit ||</p>\n\n<p>atha svādhīna-bhartṛkā |</p>\n\n<p>makarī-viracana-bhaṅgyā\nrādhā-kuca-kalasa-mardana-vyasanī |\nṛjum api rekhāṃ lumpan\n<l>vallava-veśo harir jayati ||251|</l>\n<l>kasyacit || (Spd 77 hariharasya)</l></p>\n\n<p>krīḍānantaraṃ kṛṣṇasya svapnāyitam |</p>\n\n<lg>\n<l>ete lakṣmaṇa jānakī-virahiṇaṃ māṃ khedayanty ambudā</l>\n<l>marmāṇīva ca ghaṭṭayanty alam amī krūrāḥ kadambānilāḥ |</l>\n<l>itthaṃ vyāhṛta-pūrva-janma-viraho yo rādhayā vīkṣitaḥ</l>\n<l>serṣyaṃ śaṅkitayā sa vaḥ sukhayatu svapnāyamāno hariḥ ||252||</l>\n</lg>\n\n<l>śubhāṅkasya | (KK 2.69(70); Srk 131)</l>\n\n<p>atha vaṃśī-cauryam |</p>\n\n<lg>\n<l>nīcair nyāsād atha caraṇayor nūpura mūkayantī</l>\n<l>dhṛtvā dhṛtvā kataka-valayāny utkṣipantī bhujānte |</l>\n<l>mudrām akṣṇoś cakitaṃ śaśvad ālokayantī</l>\n<l>smitvā smitvā harati muralīm aṅkato mādhavasya ||253||</l>\n</lg>\n\n<l>daityāri-paṇḍitasya | (UN 15.238)</l>\n\n<p>tāṃ prati rādhā-vākyam |</p>\n\n<lg>\n<l>acchidram astu hṛdayaṃ paripūrṇam astu</l>\n<l>maukharyam astamitam astu gurutvam astu |</l>\n<l>kṛṣṇa-priye sakhi diśāmi sadāśiṣas te</l>\n<l>yad vāsare murali me karuṇāṃ karoṣi ||254||</l>\n</lg>\n\n<p>śrī-govinda-miśrāṇām ||</p>\n\n<lg>\n<l>śūnyatvaṃ hṛdaye salāghavam idaṃ śuṣkatvam aṅgeṣu me</l>\n<l>maukharyaṃ vraja-nātha-nāma-kathane dattaṃ bhavatyā nijam |</l>\n<l>tat kiṃ no murali prayaccasi pnar govinda-vaktrāsavaṃ</l>\n<l>yaṃ pītvā bhuvanaṃ vaśe vidadhatī nirlajjam udgāyasi ||255||</l>\n</lg>\n\n<p>teṣām eva ||</p>\n\n<p>atha sāyaṃ harer vrajāgamanam |</p>\n\n<lg>\n<l>mandra-kvāṇita-veṇur ahni śithile vyāvartayan gokulaṃ</l>\n<l>barhāpīḍakam uttamāṅga-racitaṃ godhūli-dhumraṃ dadhat |</l>\n<l>mlāyantyā vana-mālayā parigataḥ śrānto'pi ramyākṛtir</l>\n<l>gopa-strī-nayanotsavo vitaratu śreyāṃsi vaḥ keśavaḥ ||256||</l>\n</lg>\n\n<l>kasyacit || (Kvs 22, SKM 1.57.4, Srk 110)</l>\n\n<p>tatra kasyāścid uktiḥ |</p>\n\n<lg>\n<l>dṛṣṭyā keśava gopa-rāga-hatayā kiñcin na dṛṣṭaṃ mayā</l>\n<l>tenādya skhalitāsmi nātha patitāṃ kiṃ nāma nālambase |</l>\n<l>ekas tvaṃ viṣameṣu khinna-manasāṃ sarvābalānāṃ gatir</l>\n<l>gopyaivaṃ gaditaḥ saleśam avatād goṣṭhe harir vaś ciram || 257 ||</l>\n</lg>\n\n<l>kasyacit || (Dhvan, Vakro, SD 4.14; Smv 2.93; different kinds of vyaṅgya)</l>\n\n<lg>\n<l>nābhi-deśa-viniveśita-veṇur</l>\n<l>dhenu-puccha-nihitaika-karābjaḥ |</l>\n<l>anya-pāṇi-parimaṇḍita-daṇḍaḥ</l>\n<l>puṇḍarīka-nayano vrajam āpa ||258||</l>\n</lg>\n\n<p>kasyacit ||</p>\n\n<p>tatraiva rādhāyāḥ saubhāgyam |</p>\n\n<lg>\n<l>bhrūvallī-calanaiḥ kayāpi nayanonmeṣaiḥ kayāpi smita-</l>\n<l>jyotsnāvicchuritaiḥ kayāpi nibhṛtaṃ sambhāvitasyādhvani |</l>\n<l>garvād bheda-kṛtāvahela-vinaya-śrī-bhāji rādhānane</l>\n<l>sātaṅkānunayaṃ jayanti patitāḥ kaṃsadviṣaḥ dṛṣṭayaḥ ||259||</l>\n</lg>\n\n<l>umāpatidharasya || (SKM 1.55.3, RKAD 129)</l>\n\n<lg>\n<l>tiryak-kandharam aṃsadeśa-milita-śrotrāvataṃsaṃ sphurad-</l>\n<l>barhottambhita-keśa-pāśam anṛju-bhrū-vallarī-vibhramam |</l>\n<l>guñjad-veṇu-niveśitādhara-puṭaṃ sākūta-rādhānana-</l>\n<l>nyastāmīlita-dṛṣṭi gopa-vapuṣo viṣṇor mukhaṃ pātu vaḥ ||260||</l>\n</lg>\n\n<l>lakṣmaṇa-sena-devasya || (SKM 1.55.2)</l>\n\n<lg>\n<l>aṃsāsakta-kapola-vaṃśa-vadana-vyāsakta-bimbādhara-</l>\n<l>dvandvodīrita-manda-manda-pavana-prārabdha-mugdha-dhvaniḥ |</l>\n<l>īṣad-vakrima-lola-hāra-nikaraḥ pratyekarokānana-</l>\n<l>nyañcac-cañcad-udañcad-aṅguli-cayas tvāṃ pātu rādhā-dhavaḥ ||261||</l>\n</lg>\n\n<l>nāthokasya || (SKM 1.57.5 keśara-kīlīya-nāthokasya)</l>\n\n<lg>\n<l>aṅguṣṭhāgrima-yantritāṅgulir asau pādārtha-nīruddha-bhūr</l>\n<l>ārdrīkṛtya payodharāñcalam alaṃ sadyaḥ payo-bindubhiḥ |</l>\n<l>nyag-jānu-dvaya-madhya-yantrita-gahṭī-vaktrāntarāla-skhalad-</l>\n<l>dhārādhvāna-manoharaṃ sakhi payo gāṃ dogdhi dāmodaraḥ || 262 ||</l>\n</lg>\n\n<l>śaraṇasya || (SKM 5.1.1; Srk 1157, Upādhyāya Dāmarasya; UN 10.50)</l>\n\n<lg>\n<l>śāṭhān yasyāḥ kāñcī-maṇi-raṇitam ākarṇya sahasā</l>\n<l>yad āśliṣyann eva praśithila-bhuja-granthir abhavaḥ |</l>\n<l>tad etat kvācakṣe ghṛtamadhumaya tvad-bahu-vaco-</l>\n<l>viṣeṇāghūrṇantī kim api na sakhī me gaṇayati ||263||</l>\n</lg>\n\n<p>kasyacit || (Amaru 73/109, SD 3.37) śaṭha-nāyaka</p>\n\n<p>atha govardhanoddharaṇam |</p>\n\n<lg>\n<l>satrāsarti yaśodayā priya-guṇa-prītekṣaṇaṃ rādhayā</l>\n<l>lagnair vallava-sūnubhiḥ sarabhasaṃ sambhāvitātmorjitaiḥ |</l>\n<l>bhītānandita-vismitena viṣamaṃ nandena cālokitaḥ</l>\n<l>pāyād vaḥ kara-padma-susthita-mahā-śailaḥ salīlo hariḥ ||264||</l>\n</lg>\n\n<l>sohnokasya | (SKM 1.60.1 sollokasya; Srk 140 sonnokasya)</l>\n\n<lg>\n<l>ekenaiva cirāya kṛṣṇa bhavatā govardhano'yaṃ dhṛtaḥ</l>\n<l>śrānto'si kṣaṇam āssva sāmpratam amī sarve vayaṃ dadhmahe |</l>\n<l>ity ullāsita-doṣṇi gopa-nivahe kiñcid bhujākuñcana-</l>\n<l>nyañcac-chaila-bharārdite viruvati smero hariḥ pātu vaḥ ||265||</l>\n</lg>\n\n<l>śaraṇasya || (SM 1.60.2)</l>\n\n<lg>\n<l>khinno'si muñca śailaṃ</l>\n<l>bibhṛmo vayam iti vadatsu śithila-bhujaḥ |</l>\n<l>bhara-bhugna-vitata-</l>\n<l>bāhuṣu gopeṣu hasan harir jayati || 266 ||</l>\n</lg>\n\n<l>subandhoḥ || (Vāsavadatta, 2; Spd 78; Smv 1.41 hariharasya)</l>\n\n<p>dūraṃ dṛṣṭi-pathāt tirobhava harer govardhanaṃ vibhratas\ntvayy āsakta-dṛśaḥ kṛśodari kara-srasto'sya mā bhūd ayam |\ngopīnām iti jalpitaṃ kalayato rādhā-nirodhāśrayaṃ\nśvāsāḥ śaila-bhara-śrama-bhrama-karāḥ kaṃsa-dviṣaḥ pāntu vaḥ || 267 || śubhāṅkasya | (SKM 1.60.4)</p>\n\n<p>atha nau-krīḍā |</p>\n\n<lg>\n<l>kuru pāraṃ yamunāyā</l>\n<l>muhur iti gopībhir utkarāhūtaḥ |</l>\n<l>tari-taṭa-kapaṭa-śayālur</l>\n<l>dviguṇālasyo harir jayati ||268||</l>\n</lg>\n\n<l>sañjaya-kaviśekharasya | (BRK 5.1706)</l>\n\n<lg>\n<l>uttiṣṭhārāt tarau me taruṇi mama taroḥ śaktir ārohaṇe kā</l>\n<l>sākṣād ākhyāmi mugdhe taraṇim iha raver ākhyayā kā ratir me |</l>\n<l>vārteyaṃ nau-prasaṅge katham api bhavitā nāvayoḥ saṅgamārthā</l>\n<l>vārtāpīti smitāsyaṃ jita-girim ajitaṃ rādhayārādhayāmi ||269||</l>\n</lg>\n\n<p> (UN 11.86)</p>\n\n<lg>\n<l>muktā taraṅga-nivahena pataṅga-putrī</l>\n<l>navyā ca naur iti vacas tava tathyam eva |</l>\n<l>śaṅkā-nidānam idam eva mamātimātraṃ</l>\n<l>tvaṃ cañcalo yad iha mādhava nāviko'si ||270||</l>\n</lg>\n\n<l>samāhartur imau | (UN 15.236)</l>\n\n<lg>\n<l>jīrṇā tariḥ sarid atīva-gabhīra-nīrā</l>\n<l>bālā vayaṃ sakalam ittham anartha-hetuḥ |</l>\n<l>nistāra-bījam idam eva kṛśodarāṇāṃ</l>\n<l>yan mādhava tvam asi samprati karṇadhāraḥ ||271||</l>\n</lg>\n\n<l>jagadānanada-rāyasya | (BRK 5.1709)</l>\n\n<lg>\n<l>ambhasi taraṇi-sutāyāḥ</l>\n<l>stambhita-taraṇiḥ sa devakī-sutaḥ |</l>\n<l>ātara-virahita-gopyāḥ</l>\n<l>kātara-mukham īkṣate smeraḥ || 272 ||</l>\n</lg>\n\n<p>sūryadāsasya |</p>\n\n<lg>\n<l>vācā tavaiva yadunandana gavya-bhāro</l>\n<l>hāro'pi vāriṇi mayā sahasā vikīrṇaḥ |</l>\n<l>dūrīkṛtaṃ ca kucayor anayor dukūlaṃ</l>\n<l>kūlaṃ kalinda-duhitur na tathāpy adūram ||273||</l>\n</lg>\n\n<l>kasyacit | (Premāmṛta 3.18; BRK 5.1710)</l>\n\n<lg>\n<l>payaḥ-pūraiḥ pūrṇā sapadi gataghūrṇā ca pavanair</l>\n<l>gabhīre kālindī-payasi tarir eṣā praviśati |</l>\n<l>aho me durdaivaṃ parama-kutukākrānta-hṛdayo</l>\n<l>harir vāraṃ vāraṃ tad api karatāliṃ racayati ||274||</l>\n</lg>\n\n<l>manoharasya | (Premāmṛta 3.19; BRK 5.1711)</l>\n\n<lg>\n<l>pānīya-secana-vidhau mama naiva pāṇī</l>\n<l>viśrāmyatas tad api te parihāsa-vāṇī |</l>\n<l>jīvāmi cet punar ahaṃ na tadā kadāpi</l>\n<l>kṛṣṇa tvadīya-taraṇau caraṇau dadāmi ||275||</l>\n</lg>\n\n<l>tasyaiva | (Premāmṛta 3.12; BRK 5.1712)</l>\n\n<lg>\n<l>idam uddiśya vayasyāḥ</l>\n<l>sva-samīhita-daivataṃ namata |</l>\n<l>yamunaiva jānu-dadhnī</l>\n<l>bhavatu na vā nāviko'stv aparaḥ ||276||</l>\n</lg>\n\n<p>mukunda-bhaṭṭācāryasya |</p>\n\n<lg>\n<l>tarir uttaralā sarid gabhīrā</l>\n<l>taralo nanda-sutaś ca karṇa-dhāraḥ |</l>\n<l>abalāham upaiti bhānur astaṃ</l>\n<l>sakhi dūre nagarīha kiṃ karomi ||277||</l>\n</lg>\n\n<p>kascyacit ||</p>\n\n<lg>\n<l>nāpekṣate stuti-kathāṃ na śṛṇoti kākuṃ</l>\n<l>śaśvat kṛtaṃ na manute praṇipāta-jātam |</l>\n<l>hā kiṃ vidheyam adhunā sakhi nanda-sūnur</l>\n<l>madhye-taraṅgiṇi tariṃ taralo dhunoti ||278||</l>\n</lg>\n\n<p>tasyaiva |</p>\n\n<p>Extra verse found in only one edition.</p>\n\n<lg>\n<l>ātara-lāghava-hetor</l>\n<l>murahara tariṃ tavāvalambe |</l>\n<l>apaṇaṃ paṇam iha kuruṣe</l>\n<l>nāvika-puruṣe na viśvāsaḥ ||</l>\n</lg>\n\n<p>kasyacit |\n<lg>\n<l>eṣottuṅga-taraṅga-laṅghita-taṭotsaṅgā pataṅgātmajā</l>\n<l>pūrṇeyaṃ tarir ambubhir na hi hareḥ śaṅkā kalaṅkād api |</l>\n<l>kāṭhiṇyaṃ bhaja nādya sundari vayaṃ rādhe prasādena te</l>\n<l>jīvāmaḥ sphuṭam ātarīkuru giri-droṇī-vinodotsavam ||279||</l>\n</lg></p>\n\n<lg>\n<l>kākuṃ karoṣi gṛha-koṇa-karīṣa-puñja-</l>\n<l>gūḍhāṅga kiṃ nanu vṛthā kitava prayāhi |</l>\n<l>kutrādya jīrṇa-taraṇi-bhramaṇātibhīta-</l>\n<l>gopāṅganā-gaṇa-viḍambana-cāturī ||280||</l>\n</lg>\n\n<l>trayaḥ samāhartuḥ | (UN 5.49)</l>\n\n<p>atha rādhayā saha harer vākovākyam |</p>\n\n<p>aṅgulyā kaḥ kavāṭaṃ praharati kuṭile mādhavaḥ kiṃ vasanto\nno cakrī kiṃ kulālo na hi dharaṇī-dharaḥ kiṃ dvijihvaḥ phaṇīndraḥ |\nnāhaṃ ghorāhi-mardī kim asi khaga-patir no hariḥ kiṃ kapīśo\nrādhā-vāṇībhir itthaṃ prahasita-vadanaḥ pātu vaś cakra-pāṇiḥ ||281|| kasyacit || (Sbhv 130; KK 3.105; Srk 7.19)</p>\n\n<lg>\n<l>kas tvaṃ bho niśi keśavaḥ śirasijai :y kiṃ nāma garvāyase</l>\n<l>bhadre śaurir ahaṃ guṇaiḥ pitṛ-gataiḥ putrasya kiṃ syād iha |</l>\n<l>cakrī candramukhi prayacchasi na me kuṇḍīṃ ghaṭīṃ dohanīm</l>\n<l>itthaṃ gopa-vadhū-jitottaratayā hrīṇo hariḥ pātu vaḥ ||282||</l>\n</lg>\n\n<l>cakrapāṇeḥ || (SKM 1.56.3)</l>\n\n<lg>\n<l>vāsaḥ samprati keśava kva bhavato mugdhekṣaṇe nanv idaṃ</l>\n<l>vāsaṃ brūhi śaṭha prakāma-subhage tvad-gātra-saṃsargataḥ |</l>\n<l>yāminyām uṣitaḥ kva dhūrta vitanur muṣṇāti kiṃ yāminī</l>\n<l>śaurir gopavadhūṃ chalaiḥ parihasann evaṃvidhaiḥ pātu vaḥ ||283||</l>\n</lg>\n\n<l>kasyacit || (SKM 1.56.4; BRS 2.1.83)</l>\n\n<lg>\n<l>rādhe tvaṃ kupitā tvam eva kupitā ruṣṭāsi bhūmer yato</l>\n<l>mātā tvaṃ jagatāṃ tvam eva jagatāṃ mātā na vijño'paraḥ |</l>\n<l>devi tvaṃ parihāsa-keli-kalahe'nantā tvam evety asau</l>\n<l>smero vallava-sundarīm avanamac chauriḥ śriyaḥ vaḥ kriyāt ||284||</l>\n</lg>\n\n<l>hariharasya || (SKM 1.56.1 vākpateḥ; Srk 108)</l>\n\n<p>atha rāsaḥ |</p>\n\n<lg>\n<l>vṛndāraṇye pramada-sadane mallikā-puṣpa-mode</l>\n<l>śrī-śubhrāṃśoḥ kiraṇa-rucire kokilādyair manojñe |</l>\n<l>rātrau citre paśupa-vanitā-citta-dehāpahārī</l>\n<l>kaṃsārāter madhura-muralī-vādya-rājo rarāja ||285||</l>\n</lg>\n\n<p>kasyacit |</p>\n\n<lg>\n<l>adharāmṛta-mādhurī-dhurīṇo</l>\n<l>hari-līlā-muralī-nināda eṣaḥ |</l>\n<l>pratatāna manaḥpramodam uccair</l>\n<l>hariṇīnāṃ hariṇī-dṛśāṃ munīnām ||286||</l>\n</lg>\n\n<p>śrī-mādhavendrapurīpādānām |</p>\n\n<lg>\n<l>līlā-mukharita-muralī-</l>\n<l>kṛta-gopa-bhāvinī-nivahaḥ |</l>\n<l>tad-adhara-madhuni satṛṣṇaḥ</l>\n<l>kṛṣṇaḥ pāyād apāyato bhavataḥ || 287||</l>\n</lg>\n\n<p>mādhava-cakravartinaḥ ||</p>\n\n<lg>\n<l>kāraya nāmba vilambaṃ</l>\n<l>muñca karaṃ me hariṃ yāmi |</l>\n<l>na sahe sthātuṃ yad asau</l>\n<l>garjati muralī pragalbha-dūtīva ||288||</l>\n</lg>\n\n<p>samāhartuḥ ||</p>\n\n<lg>\n<l>cūḍā-cumbita-cāru-candra-kacayaṃ cāmīkarābhāmbaraṃ</l>\n<l>karṇottaṃsita-karṇikāra-kusumaṃ kandarpa-kallolitam |</l>\n<l>vaṃśī-vādana-vāvadūka-vadanaṃ vakrī-bhavad-vīkṣaṇaṃ</l>\n<l>bhāgyaṃ bhaṅgura-madhyamāḥ pariṇataṃ kuñjāntaraṃ bjejire || 289 ||</l>\n</lg>\n\n<p>jīva-dāsa-vāhinī-pateḥ |</p>\n\n<p>śrī-kṛṣṇa-vākyam |</p>\n\n<lg>\n<l>duṣṭaḥ ko'pi karoti vaḥ paribhavaṃ śaṅke muhur gokule</l>\n<l>dhāvantyaḥ skhalad-ambaraṃ niśi vane yūyaṃ yad-abhyāgatāḥ |</l>\n<l>āḥ kā bhītir amanda-dānava-vadhū-sindūra-mudrāhare</l>\n<l>dordaṇḍe mama bhāti dīvyata pati-kroḍe kuraṅgī-dṛśaḥ ||290||</l>\n</lg>\n\n<lg>\n<l>dhūtottāpe vahati gahane dharma-pūre vrajāntaḥ</l>\n<l>kā vas tṛṣṇā valati hṛdaye durmadeyaṃ satīnām |</l>\n<l>sīmantinyaḥ spṛhayata gṛhān mā viruddhaṃ kurudhvaṃ</l>\n<l>nāyaṃ dṛṣṭau mama vighaṭate hanta puṇyasya panthāḥ || 291 ||</l>\n</lg>\n\n<p>atha vrajadevīnām uttaram |</p>\n\n<lg>\n<l>kathaṃ vīthīm asmān upadiśasi dharma-praṇayinīṃ</l>\n<l>prasīda svāṃ śiṣyām atikhilamukhīṃ śādhi muralīm |</l>\n<l>harantī maryādāṃ śiva śiva pare puṃsi hṛdayaṃ</l>\n<l>nayantī dhṛṣṭeyaṃ yaduvara yathā nāhvayati naḥ ||292 ||</l>\n</lg>\n\n<p>trayaḥ samāhartuḥ ||</p>\n\n<lg>\n<l>gopījanāliṅgita-madhya-bhāgaṃ</l>\n<l>veṇuṃ dhamantaṃ bhṛśa-lola-netram |</l>\n<l>kalevare prasphuṭa-roma-vṛndaṃ</l>\n<l>namāmi kṛṣṇaṃ jagad-eka-kandam ||293||</l>\n</lg>\n\n<p>śrī-puruṣottamadevasya ||</p>\n\n<lg>\n<l>kālindyāḥ pulineṣu keli-kupitām utsṛjya rāse rasaṃ</l>\n<l>gacchantīm anugacchato'śrukaluṣāṃ kaṃsadviṣo rādhikām |</l>\n<l>tat-pāda-pratimāniveśita-padasyodbhūtaromodgater</l>\n<l>akṣuṇṇo'nunayaḥ prasanna-dayitā-dṛṣṭasya puṣṇātu vaḥ || 294 ||</l>\n</lg>\n\n<l>bhaṭṭa-nārāyaṇasya || (Veṇisaṃhāra 1.2)</l>\n\n<p>kṛṣṇāntardhāne tāsāṃ praśnaḥ |</p>\n\n<lg>\n<l>tulasi vilasasi tvaṃ malli jātāsi phullā</l>\n<l>sthala-kamalini bhṛṅge saṅgatāṅgī vibhāsi |</l>\n<l>kathayata bata sakhyaḥ kṣipram asmāsu kasmin</l>\n<l>vasati kapaṭa-kandaḥ kandare nanda-sūnuḥ ||295||</l>\n</lg>\n\n<l>samāhartuḥ | (UN 10.94)</l>\n\n<lg>\n<l>dṛṣṭaḥ kvāpi sa mādhavo vraja-vadhūm ādāya kāñcid gataḥ</l>\n<l>sarvā eva hi vañcitāḥ sakhi vayaṃ so'nveṣaṇīyo yadi |</l>\n<l>dve dve gacchatam ity udīrya sahasā rādhāṃ gṛhītvā kare</l>\n<l>gopī-veśa-dharo nikuñja-kuharaṃ prāpto hariḥ pātu vaḥ ||296||</l>\n</lg>\n\n<l>kasyacit || (Sbhv 100)</l>\n\n<p>rādhā-sakhī-vākyam |</p>\n\n<lg>\n<l>adoṣād doṣād vā tyajati vipine tāṃ yadi bhavān</l>\n<l>abhadraṃ bhadraṃ vā tribhuvana-pate tvāṃ vadatu kaḥ |</l>\n<l>idaṃ tu krūraṃ me smarati hṛdayaṃ yat kila tayā</l>\n<l>tvad-arthaṃ kāntāre kula-tilaka nātmāpi gaṇitaḥ ||297||</l>\n</lg>\n\n<l>rāmacandradāsasya | (UN 8.40)</l>\n\n<lg>\n<l>lakṣmīṃ madhya-gatena rāsa-valaye vistārayann ātmanā</l>\n<l>kastūrī-surabhir vilāsa-muralī-vinyasta-vaktrendunā |</l>\n<l>krīḍā-tāṇḍava-maṇḍalena parito dṛṣṭena tuṣyad dṛśā</l>\n<l>tvāṃ hallīśaka-śaṅku-saṅkula-padā pāyād vihārī hariḥ ||298||</l>\n</lg>\n\n<p>kasyacit |</p>\n\n<p>tatra khecarāṇām uktiḥ |</p>\n\n<lg>\n<l>mukta-munīnāṃ mṛgyaṃ</l>\n<l>kim api phalaṃ devakī phalati |</l>\n<l>tat pālayati yaśodā</l>\n<l>nikāmam upabhuñjate gopyaḥ ||299||</l>\n</lg>\n\n<p>dākṣiṇātyasya ||</p>\n\n<lg>\n<l>taptaṃ tapobhir anyaiḥ</l>\n<l>phalitaṃ tad gopa-bālānām |</l>\n<l>āsāṃ yat kuca-kumbhe</l>\n<l>nīla-nicolayati brahma ||300||</l>\n</lg>\n\n<p>śrī-raghupatyupādhyāyasya ||</p>\n\n<p>atha jala-krīḍā |</p>\n\n<lg>\n<l>jala-keli-tarala-karatala-</l>\n<l>mukta-punaḥ-pihita-rādhikā-vadanaḥ |</l>\n<l>jagad avatu koka-yūnor</l>\n<l>vighaṭana-saṅghaṭana-kautukī kṛṣṇaḥ ||301||</l>\n</lg>\n\n<l>kasyacit | (UN 15.235)</l>\n\n<p>rādhāsakhīṃ prati candrāvalī-sakhyāḥ sāsūya-vākyam</p>\n\n<lg>\n<l>mā garvam udvaha kapola-tale cakāsti</l>\n<l>kṛṣṇa-svahasta-likhitā nava-mañjarīti |</l>\n<l>anyāpi kiṃ na sakhi bhājanam īdṛśīnāṃ</l>\n<l>vairī na ced bhavati vepathur antarāyaḥ ||302||</l>\n</lg>\n\n<l>dāmodarasya | (Amaru 55; SKM 2.140.5 keśaṭasya; Smv 86.14; SD 3.105 mada; Daśa 2.22, etc.; BRS 2.4.165)</l>\n\n<p>rādhā-sakhyāḥ sākūta-vākyam |</p>\n\n<lg>\n<l>yadavadhi gokulam abhitaḥ</l>\n<l>samajani kusumācitāsana-śreṇī |</l>\n<l>pītāṃśuka-priyeyaṃ</l>\n<l>tadavadhi candrāvalī jātā ||303||</l>\n</lg>\n\n<p>govardhanācāryasya | (Aryas 436/531)</p>\n\n<p>candrāvalīṃ prati sakhī-vākyam</p>\n\n<lg>\n<l>saujanyena vaśīkṛtā vayam atas tvāṃ kiñcid ācakṣmahe</l>\n<l>kālindīṃ yadi yāsi sundari punar mā gāḥ kadambāṭvaīm |</l>\n<l>kaścit tatra nitānta-nirmala-tamaḥ-stomo'sti yasmin manāg</l>\n<l>lagne locanasīmni notpaladṛśaḥ paśyantī patyur gṛham ||304||</l>\n</lg>\n\n<p>govinda-bhaṭṭasya ||</p>\n\n<lg>\n<l>śyāmo'yaṃ divasaḥ payoda-paṭalaiḥ sāyaṃ tathāpy utsukā</l>\n<l>puṣpārthaṃ sakhi yāsi yāmuna-taṭaṃ yāhi vyathā kā mama |</l>\n<l>kintv ekaṃ khara-kaṇṭaka-kakṣatam urasy ālokya sadyo'nyathā</l>\n<l>śaṅkāṃ yat kuṭilaḥ kariṣyati jano jātāsmi tenākulā || 305 ||</l>\n</lg>\n\n<p>karṇapūrasya ||</p>\n\n<lg>\n<l>gantavyā te manasi yamunā vartate cet tadānīṃ</l>\n<l>kuñjaṃ mā gāḥ sahaja-sarale vāñjulaṃ mad-vacobhiḥ |</l>\n<l>gacches tatrāpy ahaha yadi vā mā murārer udāre</l>\n<l>kutrāpy ekā rahasi muralī-nādam ākarṇayethāḥ ||306||</l>\n</lg>\n\n<p>tairabhukta-kaveḥ |</p>\n\n<lg>\n<l>tarale na kuru vilambaṃ</l>\n<l>kumbhaṃ saṃsmṛtya mandiraṃ yāhi |</l>\n<l>yāvan na mohana-mantraṃ</l>\n<l>śaṃsati kaṃsadviṣo vaṃśī ||307||</l>\n</lg>\n\n<p>samāhartuḥ ||</p>\n\n<lg>\n<l>pṛṣṭhena nīpam avalambya kalindajāyāḥ</l>\n<l>kūle vilāsa-muralīṃ kvaṇayan mukundaḥ |</l>\n<l>prāk pūraṇāt kalasam ambhasi lolayantyā</l>\n<l>vaktraṃ vivartayati gopakulāṅganāyāḥ ||308||</l>\n</lg>\n\n<p>kasyacit ||</p>\n\n<lg>\n<l>sakhyo yayr gṛham ahaṃ kalasīṃ vahantī</l>\n<l>pūrṇām atīva-mahatīm anulambitāsmi |</l>\n<l>ekākinīṃ spṛśasi māṃ yadi nandasūno</l>\n<l>mokṣyāmi jīvanam idaṃ sahasā puras te ||309||</l>\n</lg>\n\n<p>samāhartuḥ ||</p>\n\n<p>tāṃ prati kasyāścid uktiḥ |</p>\n\n<lg>\n<l>valgantyā vana-mālayā tava hṛtaṃ vakṣojayoś candanaṃ</l>\n<l>gaṇḍasthā makarīghaṭā ca makarāndolena vidhvaṃsitā |</l>\n<l>klāntā svaira-taraṅga-kelibhir iyaṃ tanvī ca dhūrte tanuḥ</l>\n<l>satyaṃ jalpasi bhānujām abhi rase magnādya harṣād abhūḥ ||310||</l>\n</lg>\n\n<p>samāhartuḥ ||</p>\n\n<p>tad-bhartāraṃ prati sakhī-vākhyam |</p>\n\n<lg>\n<l>subhaga mama priya-sakhyāḥ</l>\n<l>kim iva saśaṅkaṃ muhur vilokayasi |</l>\n<l>yāmuna-pavana-vikīrṇa-</l>\n<l>priya-karajaḥ-piñjaraṃ pṛṣṭham ||311||</l>\n</lg>\n\n<p>samāhartuḥ ||</p>\n\n<p>candrāvalīṃ prati tasyā vākyam</p>\n\n<lg>\n<l>kātyāyanī-kusuma-kāmanayā kim arthaṃ</l>\n<l>kāntāra-kukṣi-kuharaṃ kutukād gatāsi |</l>\n<l>paśya stana-stavakayos tava kaṇṭakāṅkaṃ</l>\n<l>gopaḥ sukaṇṭhi bata paśyasi jāta-kopaḥ ||312||</l>\n</lg>\n\n<l>samāhartur ime | (UN 3.38)</l>\n\n<p>atha nitya-līlā</p>\n\n<lg>\n<l>vṛndāvane mukundasya nitya-līlā virājate |</l>\n<l>spaṣṭam eṣā rahasyatvāj jānadbhir api nocyate ||</l>\n</lg>\n\n<lg>\n<l>tābhir nitya-vihāram eva tanute vṛndāvane mādhavo</l>\n<l>goṣṭhāmbhojamukhībhir itya bhi manāk proce priyāyai haraḥ |</l>\n<l>līlāratna-rahasyatā vrajapater bhūyasy aho paśya yat</l>\n<l>tattvajño'pi purāntare ca gamanaṃ vyācaṣṭa vaiyāsakiḥ ||</l>\n</lg>\n\n<lg>\n<l>tathā hi pādme pārvatyai vyājahāra haro rahaḥ |</l>\n<l>gogopagopikāsaṅge yatra krīḍati kaṃsahā ||</l>\n</lg>\n\n<p>atha bhāvini harer mathurā-prasthāne rādhā-sakhī-vākyam</p>\n\n<lg>\n<l>adyaiva yat pratipad-udgata-candra-lekhā-</l>\n<l>sakhyaṃ tvayā vapur idaṃ gamitaṃ varākyāḥ |</l>\n<l>kṛṣṇe gate kusuma-sāyaka tat prabhāte</l>\n<l>bāṇāvaliṃ kathaya kutra vimokṣyasi tvam ||313||</l>\n</lg>\n\n<l>rudrasya || (ST 2.87)</l>\n\n<lg>\n<l>prasthānaṃ valayaiḥ kṛtaṃ priyasakhair ajasraṃ gataṃ</l>\n<l>dhṛtyā na kṣaṇam āsitaṃ vyavasitaṃ cittena gantuṃ puraḥ |</l>\n<l>gantuṃ niścita-cetasi priyatame sarve samaṃ prasthitā</l>\n<l>gantavye sati jīvita-priya-suhṛt-sārthaḥ kim u tyajyate || 314 ||</l>\n</lg>\n\n<p>amaroḥ | (Amaru 31/36; Sbhv 1151; Spd 3424; SKM 2.54.1; Smv 37.19)</p>\n\n<p>harer mathurā-praveśe</p>\n\n<lg>\n<l>chāyāpi locana-pathaṃ na jagāma yasyāḥ</l>\n<l>seyaṃ vadhūr nagara-madhyam alaṅkaroti |</l>\n<l>kiṃ cāpakalayya mathurā-nagare mukundam</l>\n<l>andho'pi bandhukaradattakaraḥ prayāti ||315||</l>\n</lg>\n\n<p>vāṇīvilāsasya |</p>\n\n<p>tatra pura-strī-vākyam |</p>\n\n<lg>\n<l>asram ajasraṃ moktuṃ</l>\n<l>dhiṅ naḥ karṇāyate nayane |</l>\n<l>draṣṭavyaṃ paridṛṣṭaṃ</l>\n<l>tat kaiśoraṃ vraja-strībhiḥ ||316||</l>\n</lg>\n\n<p>tairabhuktasya ||</p>\n\n<lg>\n<l>sāndrānandam anantam avyayam ajaṃ yad yogino'pi kṣaṇaṃ</l>\n<l>sākṣāt kartum upāsate pratidinaṃ dhyānaikatānāḥ param |</l>\n<l>dhanyās tā vrajavāsināṃ yuvatayas tad brahma yāḥ kautukād</l>\n<l>āliṅganti samālapanti śatadhākarṣanti cumbanti ca ||317||</l>\n</lg>\n\n<l>vāhinīpateḥ || (SD 6.314a)</l>\n\n<p>Extra verse :</p>\n\n<lg>\n<l>ānanda-kandam akhila-śruti-sāram ekam</l>\n<l>adhyātma-dīpam atidustaram añjanābham |</l>\n<l>ākṛṣya sāndra-kucayoḥ parirabhya kāmaṃ</l>\n<l>samprāpya gopavanitā bata puṇya-puñjāḥ ||</l>\n</lg>\n\n<lg>\n<l>priyasakhi na jagāma vāmaśīlaḥ</l>\n<l>sphuṭam amunā nāgareṇa nandasūnuḥ |</l>\n<l>adalita-nalinī-dalaiva vāpī</l>\n<l>yad ahata-pallava eva kānanāntaḥ ||318||</l>\n</lg>\n\n<p>kumārasya ||</p>\n\n<p>yāsyāmīti samudyatasya vacanaṃ visrabdham ākarṇitaṃ\ngacchan dūram apekṣito muhur asau vyāvṛtya paśyann api |\ntac chūnye punar āgatāsmi bhavane prāṇās ta eva sthitāḥ\nsakhyaḥ paśyata jīvita-praṇayinī dambhād ahaṃ rodimi ||319|| rudraṭasya |</p>\n\n<lg>\n<l>gato yāmo gatau yāmau</l>\n<l>gatā yāmā gataṃ dinam |</l>\n<l>hā hanta kiṃ kariṣyāmi</l>\n<l>na paśyāmi harer mukham ||320||</l>\n</lg>\n\n<p>śaṅkarasya ||</p>\n\n<lg>\n<l>yamunā-puline samutkṣipan</l>\n<l>naṭaveśaḥ kusumasya kandukam |</l>\n<l>na punaḥ sakhi lokayiṣyate</l>\n<l>kapaṭābhīra-kiśora-candramāḥ ||321 ||</l>\n</lg>\n\n<p>ṣaṣṭhī-dāsasya ||</p>\n\n<p>yāḥ paśyanti priyaṃ svapne\n<lg>\n<l>dhanyāstāḥ sakhi yoṣitaḥ</l>\n<l>asmākaṃ tu gate kṛṣṇe</l>\n<l>gatā nidrāpi vairiṇī ||322||</l>\n</lg></p>\n\n<l>dhanyasya | (UN 15.169)</l>\n\n<p>so'yaṃ vasanta-samayo vipinaṃ tad etat\n<lg>\n<l>so'yaṃ nikuñja-viṭapī nikhilaṃ tadāste</l>\n<l>hā hanta kiṃ tu nava-nīrada-komalāṅgo</l>\n<l>naloki puṣpa-dhanuṣaḥ prathamāvatāraḥ ||323||</l>\n</lg></p>\n\n<p>sañjaya-kaviśekharasya ||</p>\n\n<lg>\n<l>yugāyitaṃ nimeṣeṇa</l>\n<l>cakṣuṣā prāvṛṣāyitam |</l>\n<l>śūnyāyitaṃ jagat sarvaṃ</l>\n<l>govinda-viraheṇa me ||324||</l>\n</lg>\n\n<l>śrī-bhagavataḥ || (Śikṣāṣṭaka, 7)</l>\n\n<lg>\n<l>dalati hṛdayaṃ gāḍhodvegaṃ dvidhā na tu bhidyate</l>\n<l>vahati vikalaḥ kāyo mūrcchāṃ na muñcati cetanām |</l>\n<l>jvalayati tanūm antardāhaḥ karoti na bhasmasāt</l>\n<l>praharati vidhir marmacchedī na kṛntati jīvitam ||325||</l>\n</lg>\n\n<p>(Mālatīmādhava 9.11, Uttararāmacarita 3.31, Brk; Smv 43.39)</p>\n\n<lg>\n<l>bhramaya jaladān ambhogarbhān pramodaya cātakān</l>\n<l>kalaya śikhinaḥ kekotkaṇṭhān kaṭhoraya ketakān |</l>\n<l>virahiṇi jane mūrcchāṃ labdhvā vinodayati vyathā-</l>\n<l>makaruṇa punaḥ saṃjñā-vyādhiṃ vidhāya kim īhase || 326 ||</l>\n</lg>\n\n<l>etau bhavabhūteḥ | (Mālatīmādhava 9.42, Spd 3453; Smv 43.34)</l>\n\n<lg>\n<l>dṛṣṭaṃ ketaka-dhūli-dhūsaram idaṃ vyoma kramād vīkṣitāḥ</l>\n<l>kaccāntāś ca śilīndhra-kandala-bhṛtaḥ soḍhāḥ kadambānilāḥ |</l>\n<l>sakhyaḥ saṃvṛṇutāśru muñcata bhayaṃ kasmān mudevākulā</l>\n<l>etān apy adhunāsmi vajraghaṭitā nūnaṃ sahiṣye dhanān ||327||</l>\n</lg>\n\n<l>rudrasya || (SKM 2.55.3, ST 2.60a)</l>\n\n<lg>\n<l>seyaṃ nadī kumuda-badnhukarās ta eva</l>\n<l>tad yāmunaṃ taṭam idaṃ vipinaṃ tad etat |</l>\n<l>te mallikā-surabhayo marutas tvam eva</l>\n<l>hā prāṇa-vallabha sudurlabhatāṃ gato'si ||328||</l>\n</lg>\n\n<p>haribhaṭṭasya ||</p>\n\n<lg>\n<l>yadunātha bhavantam āgataṃ</l>\n<l>kathayiṣyanti kadā madālayaḥ |</l>\n<l>yugapat paritaḥ pradhāvitaḥ</l>\n<l>vikasadbhir vadanendu-maṇḍalaiḥ ||329 ||</l>\n</lg>\n\n<p>tairabhuktakaveḥ ||</p>\n\n<lg>\n<l>ayi dīnadayārdra nātha he,</l>\n<l>mathurānātha kadāvalokyase |</l>\n<l>hṛdayaṃ tvad-aloka-kātaraṃ</l>\n<l>dayita bhrāmyati kiṃ karomy aham ||330||</l>\n</lg>\n\n<l>śrī-mādhavendra-purī-pādānām | (CC 2.4.197, 3.8.32)</l>\n\n<lg>\n<l>prathayati na tathā mamārtim uccaiḥ</l>\n<l>sahacari vallava-candra-viprayogaḥ |</l>\n<l>kaṭubhir asura-maṇḍalaiḥ parīte</l>\n<l>danujapater nagare yathāsya vāsaḥ ||331||</l>\n</lg>\n\n<l>śrī-raghunātha-dāsasya | (BRS 2.4.52)</l>\n\n<p>cūtāṅkure sphurati hanta nave nave'smin\njīvo'pi yāsyatitarāṃ tarala-svabhāvaḥ |\nkiṃ tv ekam eva mama duḥkham abhūd analpaṃ\n<l>prāṇeśvareṇa sahito yad ayaṃ na yātaḥ ||332|||</l></p>\n\n<p>rāṅgasya |</p>\n\n<lg>\n<l>āśaika-tantum avalambya vilamamānā</l>\n<l>rakṣāmi jīvam avadhir niyato yadi syāt |</l>\n<l>no ced vidhiḥ sakala-loka-hitaikakārī</l>\n<l>yat kāla-kūṭam asṛjat tad idaṃ kim artham ||333||</l>\n</lg>\n\n<p>hareḥ |</p>\n\n<lg>\n<l>prasara śiśirāmodaṃ kaundaṃ samīra samīraya</l>\n<l>prakaṭaya śaśinn āśāḥ kāmaṃ manoja samullasa |</l>\n<l>avadhi-divasaḥ pūrṇaḥ sakhyo vimuñcata tat-kathāṃ</l>\n<l>hṛdayam adhunā kiñcit kartuṃ mamānyad ihecchati ||334 ||</l>\n</lg>\n\n<l>rudrasya || (SKM 2.55.5; ST 2.58e, Smv 40.18)</l>\n\n<lg>\n<l>nāyāti ced yadupatiḥ sakhi naitu kāmaṃ</l>\n<l>prāṇās tadīya-virahād yadi yānti yāntu |</l>\n<l>ekaḥ paraṃ hṛdi mahān mama vajra-pāto</l>\n<l>bhūyo yad induvadanaṃ na vilokitaṃ tat || 335 ||</l>\n</lg>\n\n<p>hari-bhaṭṭasya ||</p>\n\n<lg>\n<l>pañcatvaṃ tanur etu bhūta-nivahāu svāṃśe viśantu sphuṭaṃ</l>\n<l>dhātāraṃ praṇipatya hanta śirasā tatrāpi yāce varam |</l>\n<l>tad-vāpīṣu payas tadīya-mukure jyotis tadīyāṅgana-</l>\n<l>vyomni vyoma tadīya-vartmani dharā tat-tāla-vṛnte'nilaḥ || 336 ||</l>\n</lg>\n\n<l>ṣaṇmāsikasya | (Spd 3428; Smv 43.32; Sbhv 1355; UN 14.189)</l>\n\n<lg>\n<l>āśliṣya vā pāda-ratāṃ pinaṣṭu mām</l>\n<l>adarśanān marma-hatāṃ karotu vā |</l>\n<l>yathā tathā vā vidadhātu lampaṭo</l>\n<l>mat-prāṇa-nāthas tu sa eva nāparaḥ ||337||</l>\n</lg>\n\n<l>śrī-bhagavataḥ || (CC 3.20.47, UN 13.79)</l>\n\n<p>mathurāyāṃ yaśodā-smṛtyā kṛṣṇa-vākyam |</p>\n\n<p>tāmbūlaṃ sva-mukhārdhaṃ carvitam itaḥ ko me mukhe nikṣiped\nunmārga-prasṛtaṃ ca cāṭu-vacanaiḥ ko māṃ vaśe sthāpayet |\nehy ehīti vidūra-sārita-bhujaḥ svāṅke nidyāyādhunā\nkeli-srasta-śikhaṇḍakaṃ mama punar vyādhūya badhnātu kaḥ ||338|| tairabhuktasya ||</p>\n\n<p>atha śrī-rādhā-smṛtyā harer vākyam |</p>\n\n<lg>\n<l>yadi nibhṛtam araṇyaṃ prāntaraṃ vāpy apānthaṃ</l>\n<l>katham api cirakālaṃ puṇyapākena lapsye |</l>\n<l>avirala-galad-asrair ghaghara-dhvāna-miśraiḥ</l>\n<l>śaśimukhi tava śokaiḥ plāvayiṣye jaganti ||339||</l>\n</lg>\n\n<p>tairabhuktakaveḥ ||</p>\n\n<p>uddhavaṃ prati harer vākyam |</p>\n\n<lg>\n<l>viṣayeṣu tāvad abalās</l>\n<l>tāsv api gopyaḥ svabhāva-mṛdu-vācaḥ |</l>\n<l>madhye tāsām api sā</l>\n<l>tasyām api sācivīkṣitaṃ kim api || 340 ||</l>\n</lg>\n\n<p>kasyacit ||</p>\n\n<p>uddhavena rādhāyāṃ hareḥ sandeśaḥ |</p>\n\n<lg>\n<l>āvirbhāva-dine na yena gaṇito hetus tanīyān api</l>\n<l>kṣīyetāpi na cāparādha-vidhinā natyā nayo vardhate |</l>\n<l>pīyūṣa-prativedinas trijagatī-duḥkha-druhaṃ sāmprataṃ</l>\n<l>premṇas tasya guroḥ kathaṃ nu karavai vāṅ-niṣṭhatā-lāghavam ||341||</l>\n</lg>\n\n<p>keṣāṃcit ||</p>\n\n<lg>\n<l>āstāṃ tāvad vacana-racanā-bhājanatvaṃ vidūre</l>\n<l>dūre cāstāṃ tava tanu-parīrambha-sambhāvanāpi |</l>\n<l>bhūyo bhūyaḥ praṇatibhir idaṃ kiṃ tu yāce vidheyā</l>\n<l>smāraṃ smāraṃ svajana-gaṇane kvāpi rekhā mamāpi ||342||</l>\n</lg>\n\n<p>keśava-bhaṭṭācāryāṇām ||</p>\n\n<p>vṛndāvanaṃ gacchata uddhavasya vākyam |</p>\n\n<lg>\n<l>iyaṃ sā kālindī kuvalaya-dala-snigdha-madhurā</l>\n<l>madāndha-vyākūja-tarala-jala-raṅku-praṇayinī |</l>\n<l>purā yasyās tīre sarabhasa-satṛṣṇaṃ murabhido</l>\n<l>gatāḥ prāyo gopī-nidhuvana-vinodena divasāḥ ||343 ||</l>\n</lg>\n\n<l>daśarathasya | (SKM 5.11.4 śaraṇasya)</l>\n\n<lg>\n<l>pureyaṃ kāllindī vraja-jana-vadhūnāṃ stana-taṭī-</l>\n<l>tanūrāgair bhinnā cabala-salilābhūd anudinam |</l>\n<l>aho tāsāṃ nityaṃ rudita-galitaiḥ kajjala-jalair</l>\n<l>idānīṃ yāte'smin dviguṇa-mallinābhūn muraripau || 344 ||</l>\n</lg>\n\n<p>sarvānandasya ||</p>\n\n<lg>\n<l>idaṃ tat kālindī-pulinam iha kaṃsāsurabhido</l>\n<l>yaśaḥ śṛṇvad vaktra-skhalita-kavalaṃ gokulam abhūt |</l>\n<l>bhramad-veṇu-kvāṇa-śravaṇa-masṛṇottāra-madhura-</l>\n<l>svarābhir gopībhir diśi diśi samudghūrṇam aniśam ||345 ||</l>\n</lg>\n\n<l>moṭakasya || (SKM 5.11.5 keśaṭasya)</l>\n\n<p>tābhyo namo vallava-vallabhābhyo\nyāsāṃ guṇais tair abhicintyamānaiḥ |\nvakṣaḥsthale niḥśvasitaiḥ kaduṣṇair\nlakṣmīpater mlāyati vaijayantī || 346 || kasyacit ||</p>\n\n<p>vrajadevīkulaṃ praty uddhava-vākyam |</p>\n\n<lg>\n<l>viyoginīnām api paddhatiṃ vo</l>\n<l>na yogino gantum api kṣamante |</l>\n<l>yad dhyeyarūpasya parasya puṃso</l>\n<l>yūyaṃ gatā dhyeya-padaṃ durāpam ||347||</l>\n</lg>\n\n<p>kasyacit ||</p>\n\n<p>uddhave dṛṣṭe sakhīṃ prati rādhā-vākyam |</p>\n\n<lg>\n<l>kalyāṇaṃ kathayāmi kiṃ sahacari svaireṣu śaśvat purā</l>\n<l>yasyā nāma samīritaṃ muraripoḥ prāṇeśvaīti tvayā |</l>\n<l>sāhaṃ premabhidābhayāt priyatamaṃ dṛṣṭvāpi dūtaṃ prabhoḥ</l>\n<l>sandiṣṭāsmi na veti saṃśayavatī pṛcchāmi no kiñcana ||348||</l>\n</lg>\n\n<p>rāmacandra-dāsasya ||</p>\n\n<p>śrī-rādhāṃ prati uddhava-vākyam |</p>\n\n<lg>\n<l>malinaṃ nayanāñjanāmbubhir</l>\n<l>mukhacandraṃ karabhoru mā kuru |</l>\n<l>karuṇāvaruṇālayo haris</l>\n<l>tvayi bhūyaḥ karuṇāṃ vidhāsyati ||349||</l>\n</lg>\n\n<l>ṣaṣṭhī-dāsasya || (UN 12.30)</l>\n\n<p>uddhavaṃ prati rādhā-sakhī-vākyam |</p>\n\n<lg>\n<l>hastodare vinihitaikakapolapāler</l>\n<l>aśrāntalocanajalasnapitānanāyāḥ |</l>\n<l>prasthānamaṅgaladināvadhi mādhavasya</l>\n<l>nidrālavo'pi kuta eva saroruhākṣyāḥ ||350||</l>\n</lg>\n\n<l>hariharasya || (BRS 3.5.32)</l>\n\n<p>rādhā-sakhyā eva kṛṣṇe sandeśaḥ |</p>\n\n<lg>\n<l>niścandanāni vaṇijām api mandirāṇi</l>\n<l>niṣpallavāni ca digantara-kānanāni |</l>\n<l>niṣpaṅkajāny api sarit-sarasīkulāni</l>\n<l>jātāni tad-viraha-vedanayā na śāntam ||351 ||</l>\n</lg>\n\n<p>tasyaiva ||</p>\n\n<lg>\n<l>prāṇas tvaṃ jagatāṃ harer api purā saṅketa-veṇu-svanān</l>\n<l>ādāya vraja-subhruvām iha bhavān mārgopadeśe guru |</l>\n<l>haṃho mathurā-niṣkuṭānila sakhe sampraty api śrī-pater</l>\n<l>aṅga-sparśa-pavitra-śītila-tanus trātā tvam eko'si naḥ ||352||</l>\n</lg>\n\n<p>rāmacandra-dāsasya ||</p>\n\n<p>rādhāsakhyā eva kṛṣṇe sandeśaḥ |</p>\n\n<lg>\n<l>tvad-deśāgata-mārutena mṛdunā sañjāta-romāñcayā</l>\n<l>tvad-rūpāṅkita-cāru-citra-phalake santarpayantyā dṛśam |</l>\n<l>tvan-nāmāmṛta-sikta-karṇa-puṭayā tvan-mārga-vātāyane</l>\n<l>tanvyā pañcama-gīta-garbhita-girā rātrindivaṃ sthīyate ||353||</l>\n</lg>\n\n<l>trivikramasya || (Nalacampū 6.23; Smv 44.5)</l>\n\n<lg>\n<l>aṅge'naṅga-jvara-huta-vahaś cakṣuṣi dhyāna-mudrā</l>\n<l>kaṇḍhe jīvaḥ karakiśalaye dīrgha-śāyī kapolaḥ |</l>\n<l>aṃse veṇī kuca-parisare candanaṃ vāci maunaṃ</l>\n<l>tasyāḥ sarvaṃ sthitam iti na ca tvāṃ vinā kvāpi cetaḥ ||354||</l>\n</lg>\n\n<l>kṣemendrasya || (Spd 3474; Smv 44.6; Kavikaṇṭhābharaṇa 3.2)</l>\n\n<lg>\n<l>dṛṣṭe candramasi pralupta-tamasi vyomāṅgana-stheyasi</l>\n<l>sphūrjan-nirmala-tejasi tvayi gate dūraṃ nija-preyasi |</l>\n<l>śvāsaḥ kairava-korakīyati mukhaṃ tasyāḥ sarojīyati</l>\n<l>kṣīrodīyati manmatho dṛgapi ca drāk candrakāntīyati ||355||</l>\n</lg>\n\n<l>bhīmabhaṭṭasya || (Spd 3480, Smv 44.10; SKM 2.36.1 first two lines somewhat different)</l>\n\n<lg>\n<l>asyās tāpam ahaṃ mukunda kathayāmy eṇīdṛśas te kathaṃ</l>\n<l>padminyāḥ sarasaṃ dalaṃ vinihitaṃ yasyāḥ satāpe hṛdi |</l>\n<l>ādau śuṣyati saṅkucaty anu tataś cūrṇatvam āpadyate</l>\n<l>paścān murmuratāṃ dadhad dahati ca śvāsāvadhūtaḥ śikhī ||356||</l>\n</lg>\n\n<l>śāntikarasya | (Smv 44.25; SKM 2.31.1; Srk 553 kasyacit; utpalarāja)</l>\n\n<lg>\n<l>uddhūyeta tanū-lateti nalinī-patreṇa no bījyate</l>\n<l>sphoṭaḥ syād iti nāṅgakaṃ malayaja-kṣodāmbhasā sicyate |</l>\n<l>syād asyātibharāt parābhava iti prāyo na vā pallavā-</l>\n<l>ropo vakṣasi tat katha kṛśatanor adhiḥ samādhīyatām || 358 ||</l>\n</lg>\n\n<p>ānandasya ||</p>\n\n<p>nivasasi yadi tava hṛdaye\n<lg>\n<l>sā rādhā vajra-ghaṭite'smin</l>\n<l>tat khalu kuśalaṃ tasyāḥ</l>\n<l>smara-viśikhais tāḍyam ānayoḥ ||359 ||</l>\n</lg></p>\n\n<l>kasyacit || (Smv 44.11)</l>\n\n<lg>\n<l>unmīlanti nakhair lunīhi vahati kṣaumāñcalenāvṛṇu</l>\n<l>krīḍā-kānanam āviśanti valaya-kvāṇaiḥ samutrāsaya |</l>\n<l>itthaṃ pallava-dakṣiṇānila-kuhū-kaṇṭhīṣu sāṅketika-</l>\n<l>vyāhārāḥ subhaga tvadīya-virahe rādhā-sakhīnāṃ mithaḥ ||360||</l>\n</lg>\n\n<l>śambhoḥ || (SKM 2.30.4 amaroḥ; Spd 3489 satkavicandrasya; Smv 44.13; SD 10.79)</l>\n\n<lg>\n<l>galaty ekā mūrcchā bhavati punar anyā yad anayoḥ</l>\n<l>kim apy āsīn madhyaṃ subhaga nikhilāyām api niśi |</l>\n<l>likhantyās tatrāsyāḥ kusuma-śara-lekhaṃ tava kṛte</l>\n<l>samāptiṃ svastīti prathama-pada-bhāgo'pi na gataḥ || 361 ||</l>\n</lg>\n\n<l>śacīpateḥ || (Spd 3477; Smv 44.20)</l>\n\n<lg>\n<l>citrāya tvayi cintite tanubhuvā cakre tatajyaṃ dhanur-</l>\n<l>vartiṃ dhartum upāgate'ṅguli-yuge bāṇo guṇe yojitaḥ |</l>\n<l>prārabdhe tava citra-karmaṇi dhanur muktāstra-bhinnā bhṛśaṃ</l>\n<l>bhittiṃ drag avalambya keśava ciraṃ sā tatra citrāyate ||362||</l>\n</lg>\n\n<l>bāṇasya || (Smv 44.21 siṃhalapateḥ)</l>\n\n<lg>\n<l>tvām antaḥsthirabhāvanā-pariṇataṃ matvā puro'vasthitaṃ</l>\n<l>yāvad dorvalayaṃ karoti rabhasād agre samāliṅgitum |</l>\n<l>tāvat taṃ nijam eva deham acirād aliṅgya romāñcitāṃ</l>\n<l>dṛṣṭvā vṛṣṭijalacchalena ruditaṃ manye payodair api ||363||</l>\n</lg>\n\n<l>kasyacit || (Smv 44.22)</l>\n\n<lg>\n<l>acchinnaṃ nayanāmbu bandhuṣu kṛtaṃ tāpaḥ sakhīṣv āhito</l>\n<l>dainyaṃ nyastam aśeṣataḥ parijane cintā gurubhyo'rpitā |</l>\n<l>adya śvaḥ kila nirvṛtiṃ vrajati sā śvāsaiḥ paraiḥ khidyate</l>\n<l>visrabdho bhava viprayoga-janitaṃ duḥkhaṃ vibhaktaṃ tayā ||364||</l>\n</lg>\n\n<p>(Amaru 78/110; Sbhv 1407; Smv 44.20; Spd 3486; SKM 2.32.2; Daśa 4.27)</p>\n\n<p>athāsyā eva spraṇayerṣyaṃ jalpitam |</p>\n\n<lg>\n<l>mukha-mādhurya-samṛddhyā</l>\n<l>parahṛdayasya grahītari prasabham |</l>\n<l>kṛṣṇātmani para-puruṣe</l>\n<l>sauhṛdakāmasya kā śarīrāśā ||365||</l>\n</lg>\n\n<p>jagannātha-senasya |</p>\n\n<p>atha vrajadevīnāṃ sotprāsaḥ sandeśaḥ |</p>\n\n<lg>\n<l>vācā tṛtīya-jana-saṅkaṭa-duḥsthayā kiṃ</l>\n<l>kiṃ vā nimeṣa-virasena vilokitena |</l>\n<l>he nātha nanda-suta gokula-sundarīṇām</l>\n<l>antaścarī sahacarī tvayi bhaktir eva || 366 ||</l>\n</lg>\n\n<p>kasyacit |</p>\n\n<p>atha yathārtha-sandeśaḥ |</p>\n\n<lg>\n<l>muralī-kala-nikvaṇair yā</l>\n<l>guru-lajjā-bharam apy ajīgaṇat |</l>\n<l>virahe tava gopikāḥ kathaṃ</l>\n<l>samayaṃ tā gamayantu mādhava || 367 ||</l>\n</lg>\n\n<p>ṣaṣṭhīdāsasya ||</p>\n\n<lg>\n<l>mathurā-pathika murārer</l>\n<l>upageyaṃ dvāri vallavī-vacanam |</l>\n<l>punar api yamunā-salile</l>\n<l>kāliya-garalānalo jvalati || 368 ||</l>\n</lg>\n\n<l>vīrasarasvatyāḥ || (SKM 1.62,5; UN 10.98)</l>\n\n<p>atha dvāravatīsthasya harer virahaḥ |</p>\n\n<lg>\n<l>kalindīm anukūla-komala-rayām indīvara-śyāmalāḥ</l>\n<l>śailopāntabhuvaḥ kadamba-kusumair āmodinaḥ kandarāt |</l>\n<l>rādhāṃ ca prathamābhisāra-madhurāṃ jātānutāāḥ smarann</l>\n<l>astu dvāravatī-patis tribhuvanāmodāya dāmodaraḥ ||369 ||</l>\n</lg>\n\n<l>śaraṇasya || (SKM 1.61.2)</l>\n\n<lg>\n<l>kāmaṃ kāmayate na keli-nalinīṃ nāmodate kaumudī-</l>\n<l>nisyandair na samīhate mṛga-dṛśām ālāpa-līlām api |</l>\n<l>sīdann eṣa niśāsu niḥsaha-tanur bhogābhilāṣālasair</l>\n<l>aṅgais tāmyati cetasi vrajavadhūm ādhāya mugdho hariḥ || 370 ||</l>\n</lg>\n\n<l>tasyaiva || (SKM 1.61.3)</l>\n\n<lg>\n<l>ratna-cchāyā-cchurita-jaladhau mandire dvārakāyā</l>\n<l>rukmiṇyāpi prabala-pulakodbhedam āliṅgitasya |</l>\n<l>viśvaṃ pāyān masṛṇa-yamunā-tīra-vānīra-kuñje</l>\n<l>rādhā-kelī-parimala-bhara-dhyāna-mūrcchā murāreḥ ||371||</l>\n</lg>\n\n<l>umāpatidharasya || (SKM 1.61.1; UN 14.184; Jīva and VCT to BRS 2.4.178)</l>\n\n<lg>\n<l>nirmagnena mayāmbhasi praṇayataḥ pālī samāliṅgitā</l>\n<l>kenālīkam idaṃ tavādya kathitaṃ rādhe mudhā tāmyasi |</l>\n<l>ity utsavapna-paramparāsu śayane śrutvā giraṃ śārṅgiṇo</l>\n<l>rukmiṇyā śithilīkṛtaḥ sakapataṃ kaṇṭha-grahaḥ pātu vaḥ ||372||</l>\n</lg>\n\n<l>umāpatidharasya || (SKM 1.53.5,kasyacit)</l>\n\n<p>SKM version:\n<lg>\n<l>nirmagnena mayāmbhasi smara-bhayād ālī samāliṅgitā</l>\n<l>kenālīkam idaṃ tavādya kathitaṃ rādhe mudhā tāmyasi |</l>\n<l>itthaṃ svapna-paramparāsu śayane śrutvā giraṃ śārṅgiṇaḥ</l>\n<l>savyājaṃ śithilīkṛtaḥ kamalayā kaṇṭha-grahaḥ pātu vaḥ || kasyacit ||</l>\n</lg></p>\n\n<p>atha vṛndāvanādhīśvarī-viraha-gītam |</p>\n\n<lg>\n<l>yāte dvāravatī-puraṃ muraripau tad-vastra-saṃvyānayā</l>\n<l>kālindī-taṭa-kuñja-vañjula-latām ālāmbya sotkaṇṭhayā |</l>\n<l>udgītaṃ guru-bāṣpa-gadgada-galat-tārasvaraṃ rādhayā</l>\n<l>yenāntarjalacāribhir jalacarair apy utkam utkūjitam ||373||</l>\n</lg>\n\n<l>aparājitasya || (SKM 1.58.4 kasyacit; Dhv, Vak 2.59; etc.; UN 14.188)</l>\n\n<p>atha vrajadevīnāṃ sandeśaḥ |</p>\n\n<lg>\n<l>pāntha dvāravatīṃ prayāsi yadi he tad devakīnandano</l>\n<l>vaktavyaḥ smara-mohamantra-vivaśo gopyo'pi nāmojjhitāḥ |</l>\n<l>etāḥ keli-kadamba-dhūli-paṭalair āloka-śūnyā diśaḥ</l>\n<l>kālindī-taṭa-bhūmayo bhavato nāyānti cittāspadam ||374||</l>\n</lg>\n\n<l>govardhanācāryasya || (SKM 1.62.2; Śṛṅgāra-prakāśa, check Srk)</l>\n\n<lg>\n<l>te govardhana-kandarāḥ sa yamunā-kacchaḥ sa ceṣṭāraso</l>\n<l>bhāṇḍīraḥ sa vamaspatiḥ sahacarās te tac ca goṣṭhāṅganam |</l>\n<l>kiṃ dvāravatī-bhujaṅga hṛdayaṃ nāyāti doṣair apīty</l>\n<l>avyād vo hṛdi duḥsahaṃ vraja-vadhū-sandeśa-śalyaṃ hareḥ ||375 ||</l>\n</lg>\n\n<l>nīlasya || (SKM 1.62.1)</l>\n\n<lg>\n<l>kālindyāḥ pulinaṃ pradoṣa-maruto ramyāḥ śaśaṅkāṃśavaḥ</l>\n<l>santāpaṃ na harantu nāma nitarāṃ kurvanti kasmāt punaḥ |</l>\n<l>sandiṣṭaṃ vraja-yoṣitām iti hareḥ saṃśṛṇvato'ntaḥpure</l>\n<l>niḥśvāsāḥ prasṛtā jayanti ramaṇī-saubhāgya-garva-cchidaḥ ||376||</l>\n</lg>\n\n<l>pañcatantra-kṛtaḥ || (SKM 1.62.4, UN 15.164)</l>\n\n<p>mudāmānaṃ prati śrī-dvārakeśvara-vacanam</p>\n\n<lg>\n<l>mā gā ity apamaṅgalaṃ vraja sakhe snehena śūnyaṃ vacaḥ</l>\n<l>tiṣṭheti prabhutā yathābhilapitaṃ kurv ity udāsīnatā |</l>\n<l>brūmo hanta mudāma mitra vacanaṃ naivopacārād idaṃ</l>\n<l>smartavyā vayam ādareṇa bhavatā yāvad bhavad-darśanam ||377||</l>\n</lg>\n\n<p>hareḥ ||</p>\n\n<p>sva-gṛhādikaṃ dṛṣṭvā tasya vacanam |</p>\n\n<p>tad-gehaṃ nata-bhitti mandiram idaṃ labdhāvakāśaṃ divaḥ\nsā dhenur jaratī caranti kariṇām etā ghanābhā ghaṭāḥ |\nsa kṣudro muṣala-dhvaniḥ kalam idaṃ saṅgītakaṃ yoṣitāṃ\ncitraṃ hanta kathaṃ dvijo'yam iyatīṃ bhūmiṃ samāropitaḥ ||378|| kasyacit ||</p>\n\n<p>atha kurukṣetre śrī-vṛndāvanādhīśvara-ceṣṭitam</p>\n\n<lg>\n<l>yenaiva sūcita-navābhyudaya-prasaṅgā</l>\n<l>mīnāhati-sphurita-tāmarasopamena |</l>\n<l>anyan nimīlya nayanaṃ muditaiva rādhā</l>\n<l>vāmena tena nayanena dadarśa kṛṣṇam || 379 ||</l>\n</lg>\n\n<l>harasya || (Smv 54.8 utprekṣāvallabhasya)</l>\n\n<lg>\n<l>ānandodgata-bāṣpa-pūra-pihitaṃ cakṣuḥ kṣamaṃ nekṣituṃ</l>\n<l>bāhū sīdata eva kampa-vidhurau śaktau na kaṇṭha-grahe |</l>\n<l>vāṇī sambhram-gadgadākṣara-padā saṃkṣobha-lolaṃ manaḥ</l>\n<l>satyaṃ vallabha-saṅgamo'pi sucirāj jāto viyogāyate ||380||</l>\n</lg>\n\n<l>śubhrasya || (SKM 2.132.1 kasyacit; Sbhv 2065 śrī-ḍāmarasya; Smv 54.10 kasyāpi)</l>\n\n<p>atha rahasy anunayantaṃ kṛṣṇaṃ prati |</p>\n\n<lg>\n<l>kiṃ pādānte luṭhasi vimanāḥ svāmino hi svatantrāḥ</l>\n<l>kañcit kālaṃ kvacid abhiratas tatra kas te'parādhaḥ |</l>\n<l>āgaskāriṇy aham iha yayā jīvitaṃ tad-viyoge</l>\n<l>bhartṛ-prāṇāḥ striya iti nanu tvaṃ mamaivānuneyaḥ ||381||</l>\n</lg>\n\n<l>kasyacit || (SKM 2.47.1 bhāvadevyāḥ; Srk 643 vākkūṭasya; Smv 57.14)</l>\n\n<p>yaḥ kaumāra-haraḥ sa eva hi varas tā eva caitra-kṣapās\n<lg>\n<l>te conmīlita-mālatī-surabhayaḥ prauéhāḥ kadambānilāḥ</l>\n<l>sā caivāsmi tathāpi tatra surata-vyāpāra-līlā-vidhau</l>\n<l>revā-rodhasi vetasī-taru-tale cetaḥ samutkaṇṃhate ||382||</l>\n</lg></p>\n\n<p>kasyacit (SKM 2.12.3; Spd 3768; Smv 87.9; SD 1.2, CC 2.1.58, 2.13.121, 3.1.78.)</p>\n\n<lg>\n<l>priyaḥ so'yaṃ kṛṣṇaḥ sahacari kurukṣetra-militas</l>\n<l>tathāhaṃ sā rādhā tad idam ubhayoḥ saṅgama-sukham |</l>\n<l>tathāpy antaḥ-khelan-madhura-muralī-pañcama-juṣe</l>\n<l>mano me kālindī-pulina-vipināya spṛhayati ||383||</l>\n</lg>\n\n<l>samāhartuḥ || (Caitanya-caritāmṛta, 2.1.76)</l>\n<p>samāptau maṅgalācaraṇam |</p>\n\n<lg>\n<l>mugdhe muñca viṣādam atra balabhit kampo gurus tyajyatāṃ</l>\n<l>sad-bhāvaṃ bhaja puṇḍarīka-nayane mānyān imān mānaya |</l>\n<l>lakṣmīṃ śikṣayataḥ svayaṃvara-vidhau dhanvantarer vākchalād</l>\n<l>ity anya-pratiṣedham ātmani vidhiṃ śṛṇvan hariḥ pātu vaḥ ||384||</l>\n</lg>\n\n<l>kasyacit || (Sbhv 84 dākṣiṇātyasya kasyāpi, SKM 1.67.5 puṇḍarīkasya)</l>\n\n<lg>\n<l>yaduvaṃśāvataṃsāya</l>\n<l>vṛndāvana-vihāriṇe |</l>\n<l>saṃsāra-sāgarottāra-</l>\n<l>tāraye haraye namaḥ || 385 ||</l>\n</lg>\n\n<p>avilamba-sarasvatyāḥ ||</p>\n\n<lg>\n<l>bhrāmyad-bhāsvara-mandarādri-śikhara-vyāghaṭṭanād visphurat</l>\n<l>keyūrāḥ puruhūta-kuñjara-kara-prāg-bhāra-saṃvardhinaḥ |</l>\n<l>daityendra-pramadā-kapola-vilasat-patrāṅkura-cchedino</l>\n<l>dor-daṇḍāḥ kalil-kāla-kalmaṣa-muṣaḥ kaṃsa-dviṣo pātu vaḥ ||386||</l>\n</lg>\n\n<p>yogeśvarasya|| (SKM 1.59.1 kasyacit)</p>\n\n<lg>\n<l>jayadeva-bilvamaṅgala-mukhaiḥ</l>\n<l>kṛtā ye'tra santi sandarbhāḥ |</l>\n<l>teṣāṃ padyāni vinā</l>\n<l>samāhṛtānītarāṇy atra ||387||</l>\n</lg>\n\n<lg>\n<l>lasad-ujjvala-rasastamanā</l>\n<l>gokula-kula-pālikālinī-valitaḥ |</l>\n<l>yad abhīpsitam abhidadyāt</l>\n<l>taruṇa-tamāla-kalpa-pādapaḥ ko'pi ||388||</l>\n</lg>\n\n<p>iti śrī-mad-rūpa-gosvāmi-samāhṛtā padyāvalī samāptā |</p>\n\n<p>Extra verses:</p>\n\n<lg>\n<l>kṛtaṃ na sukṛtaṃ mayā kṛtam aho mahā-duṣkṛtaṃ</l>\n<l>kṛtānta-nagare gatir bhavatu me tatra kīdṛśī |</l>\n<l>na bho na dinabhoga-dig-bhramaṇam asmāt paraṃ punas</l>\n<l>tathā kuru yathā taṭe tava ghaṭeta vāso mama ||</l>\n</lg>\n\n<p>rādhādhara-sudhādhāra-\n<lg>\n<l>dharāyādya-rasa-śriye</l>\n<l>gopāla-pura-rājñāya</l>\n<l>namaḥ pītāmbarāya te ||</l>\n</lg></p>\n\n  </body>\n\n"
}