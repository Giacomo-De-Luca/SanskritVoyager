{
  "file_title": "antarvyāptisamarthana",
  "file_title_normal": "antarvyaptisamarthana",
  "metadata": {
    "original_title": "Antarvyāptisamarthana",
    "contributors": [
      {
        "role": "data entry",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "contribution to GRETIL",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Haraprasad Shastri. Six Buddhist Nyaya tracts in Sanskrit. Calcutta : The Asiatic Society, 1989, 1-114."
  },
  "body": [
    {
      "tag": "p",
      "attributes": {},
      "text": "Antarvyāptisamarthanam /"
    },
    {
      "tag": "p",
      "attributes": {},
      "text": "om namo buddhāya /"
    },
    {
      "tag": "p",
      "attributes": {},
      "text": "iha sattvamarthakriyākāritvaṃ taditarasattvalakṣaṇāyogāt / tacca kramayaugapadyābhyāṃ vyāptaṃ parasparavyavacchedalakṣaṇatvādanayoḥ / prakārāntareṇa karaṇāsambhavāt / kramayaugapadye cākṣaṇikatve na staḥ / pūrvvāparakālayoaravicalitaikasvabhāvasya karttṛtvākarttṛtve virudvadharmmadvayāyogāt /"
    },
    {
      "tag": "p",
      "attributes": {},
      "text": "tatra na tāvat kramaḥ kramāṇāmekaikaṃ prati pūrvāparakālayoḥ karttṛtvākarttṛtvāpatteḥ / evaṃ sarvvakramābhāvāt kevalaṃ sakalakāryyayaugapadyamavaśiṣyate / tatra ca sphuṭa taraḥ pūrvvāparakālayoḥ karttṛtvākartṛtvaprasaṅgaḥ / virudve ca karttṛtvākarttṛtve ekadharmmiṇi na sambhavataḥ / ekasvabhāvaśca tāvatkālamakṣaṇika iti sidva etasmin kramayaugapadyayorayogaḥ / tadevamakṣaṇike vyāpakānupalabdhyā niṣidvaṃ sattvaṃ kṣaṇika evā[va] tiṣṭhate iti kṣaṇikatvena vyāptaṃ / tattena vyāptaṃ yat yatra dharmmiṇi sidhyati tatra kṣaṇikatvaṃ prasādhayati / idamevedānīṃ vicāryyate / keyaṃ (kveyaṃ) vyāptigrahītavyā dṛṣṭāntadharmmiṇi sādhyadharmmiṇi vā / kecidāhuḥ / dṛṣṭāntadharmmiṇyeva dhūmavat / anyathā sādhanavaiphalyaṃ syāt / ubhayadharmmasidvi(dve)ranāntarīyakatvāt vyāptisidveḥ / nahi mahānasasidvāyāmagnidhūmayorvyāptau punaragnisidvaye dhūmaliṅgamanviṣyata iti / tathāhi /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dṛṣṭānte gṛhyate vyāptirdharmmayostatra dṛṣṭayoḥ /"
        },
        {
          "tag": "l",
          "attributes": {},
          "text": "hetumātrasya dṛṣṭasya vyāptiḥ pakṣe tu gamyate //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sā ca sarvvopasaṃhārāt sāmānyamavalambate /"
        },
        {
          "tag": "l",
          "attributes": {},
          "text": "tasya dharmmiṇi vṛttistu pratīyetānumānataḥ //"
        }
      ]
    },
    {
      "tag": "p",
      "attributes": {},
      "text": "pratyakṣadṛṣṭayorvanhidhūmayoḥ kāryyakāraṇabhāvasidvau tayorvyāptisidviriti pratyakṣasidve vanhau yuktamanumānavaiphalyam / naivaṃ vyāptisidveḥ prāk pramāṇāntarasidvaṃ dharmmiṇi kṣaṇikatvam / sādhanadharmmameva tu kevalamanupaśyanto viparyyaye bādhakapramāṇavalāttasya kṣaṇikatvena vyāptiṃ pratīmaḥ / tattataḥ sādhanavaiphalyam / vaiphalyameva, kṣaṇikatvavyāptasya sattvasya tathātvena dharmmiṇi pratītau kṣaṇikatvasyāpi pratīteriti cet / na / sarvvopasaṃhāravatī hi vyāptiḥ sādhyasidveraṅgam / tadiyamanapekṣitadharmmiviśeṣaṃ sādhanadharmmamātramavalambate / tadyathā / yatra dhūmastatrāgniriti / na punaryatra mahānase dhūmastatrāgniriti / evamihāpi yat sattatkṣaṇikamiti vyāptipratītau sādhanadharmmasyāpi dharmmiṇi sattvaṃ nāntarbhavati / kiṃ punaḥ sādhyadharmmasya / tasmāt sattvasāmānyasya sādhanadharmmasya pakṣadharmmatvaṃ vyāptiścaikaśaḥ pratipādya tadubhayasāmarthyāt sādhyadharmmasya dharmmiṇi vṛttiḥ pratīyata iti kuto 'numānavaiphalyaṃ / yadyevaṃ vyāptipratītāvasati dharmmiṇi parāmarśe sādhyadharmmiṇi vyāptigrahaṇamiti / kutaḥ / tatra dṛṣṭasya sattvasya vyāptipratīteḥ / yathā mahānasadṛṣṭāgnidhūmayorvyāptigrahe dṛṣṭāntadharmmiṇi vyāptigrahaṇamucyate / na hi vyāptigrahaṇe mahānasaparāmarśo 'stītyuktaṃ / nanu vyāptipakṣadharmmatvayorekaśaḥ pratītāvapi yasyaiva pakṣadharmmatvamavagatantasyaiva sādhyena vyāptiravasiteti sāmarthyāt sādhyasattākathanamavaiyarthyaṃ sādhanasya /"
    },
    {
      "tag": "p",
      "attributes": {},
      "text": "nanu na pakṣadharmmatvagatiḥ sādhyagatiḥ sādhyadharmmasaṃsparśāt / nāpi vyāptipratītireva sādhyasidviḥ / sāmānyālambanatayā dharmmiviśeṣeṇa dharmmayoranavacchedāt / anyathā viśeṣayorvyāptiprasaṅgāt tadayaṃ vyastaviṣayaḥ sāmarthyāditi hetunirddeśaḥ / atha hetostrairūpyaparicchedasāmarthyāt sādhyapratītirutpadyata ityucyate / na tarhīdānīṃ vyarthohetuḥ / svarūpaniścayena sādhyaniścayopajananāt / na hi kvacidiyattādhikaṃ liṅgasya karttavyamastīti /"
    },
    {
      "tag": "p",
      "attributes": {},
      "text": "api ca gṛhīte pakṣadharmmatve sambandhe ca smṛte anumānaṃ bhavadbhiriṣyate / tadvadantarvyāptāvapīṣyatāṃ / na hi bahirvyāptivādināmapi vismṛtāyāṃ vyāptau anumānapravṛttirasti / tatra yasyaiva pakṣadharmmatvamavagataṃ tasyaiva sādhyadharmmeṇa vyāptismṛteḥ kinna sarvvānumānavaiyarthyaṃ / sādhyadharmmiṇo 'parāmarśeṇa vyāpteḥ smaraṇāditi cet / sādhyadharmmiṇi dṛṣṭasyaiva vyāptismaraṇe kathaṃ sādhyadharmmiṇo 'parāmarśaḥ / sāmānyālambanatvādvyāpteḥ / sādhyadharmmino 'navacchedāditi cet / nanu tatra dṛṣṭasya kathaṃ tenānavacchedaḥ / tenāvacchinnasya vā asādhāraṇatvāt kathaṃ vyāptiḥ / ayogavyavacchedena viśeṣaṇānnāsādhāraṇateti cet tathāpi kinna sādhyadharmmī parāmṛśyate / yatra yatra parvvate dhūmastatra tatrāgniryathā mahānasa iti sāmānyālambanāyāṃ vyāptau dharmmiviśeṣaparāmarśasyānaṅgatvāditi cet yuktametat sādhyadharmmiṇā hyayogavyavacchedaḥ sādhanadharmmasya rūpāntarameva pakṣadhammatvākhyaṃ / na tvayaṃ vyāpteraṅgaṃ / tamantareṇāpi vyāpteḥ sāmānyālambanāyāḥ paricchedaparisamāpteḥ kathamanyathā dṛṣṭāntadharmmiṇi vyāptigrahaṇavārttāpi tadedānīṃ pakṣadharmmatvāyogāt pakṣadharmmatvāgrahaṇāt; pakṣadharmmatvagrahaṇe vā tadaiva sādhyamapi sāmarthyādasidvaṃ sidvamiti sarvvānumānavaiyarthyaprasaṅgaḥ / paścātkālabhāviliṅgajñānamapi ca smṛtireva syāt na pramāṇaṃ / tasmāt vyāpteranaṅgatvāt pakṣadharmmatvaṃ vyāptigrahaṇe sadapi nāntarbhavatīti pṛthaggṛhītasmṛtayoḥ pakṣadharmmatvavyāptyoḥ sāmarthyādanumeyagatirutpadyate iti / evamavaiyarthyaṃ sādhanānāmeṣitavyam iti mānaphalatvāt / tadvat pṛthagmūtayoḥ pakṣadharmmatvavyāptyoḥ sāmarthyādanumānotpattirantarvyāptāvapi kinneṣyate / tadiṣṭau vā kathaṃ sādhanavaiyarthyaṃ / trairūpyagatisāmarthyādanumeyagatiriti hi tadupādānaśaktireva sāmarthyamucyate, na tu trairupyapratīterantarbhāva iti sarvvaṃ samānaṃ / na sarvvaṃ samānaṃ / antarvyāptau hi vyāptiṃ prati gatyaiva pakṣadharmmatvamavagataṃ anavagate pakṣadharmmatve vyāpterapyanavagateḥ / tato vyāptipūrvvake sādhanavāhye pakṣadharmmavacanamanarthakamanantavyāptau / naivaṃ bahirvyāptau bahireva vyāptigrahaṇāt / atrāha,-"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "\"yena tena krameṇātra prayukte sādhane sati /"
        },
        {
          "tag": "l",
          "attributes": {},
          "text": "avetyaṃ pakṣadharmmatvaṃ paścādvyāptiḥ pratīyate //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pratyakṣa iva dṛṣṭānte tatra setyanyathā kathaṃ /"
        },
        {
          "tag": "l",
          "attributes": {},
          "text": "dvau dṛṣṭvā vidma iti ced vyāpteḥ prāk dvayadṛk kathaṃ //\""
        }
      ]
    },
    {
      "tag": "p",
      "attributes": {},
      "text": "vyāptipakṣadharmmatve hi svavākyābhyāṃ yena tena prayuktābhyāṃ sūcyete na tu sākṣāt pratīyete / vācaḥ svayamapramāṇatvāt / yadāha,-"
    },
    {
      "tag": "p",
      "attributes": {},
      "text": "śaktasya sūcakaṃ heturvaco 'śaktamapi svayamiti / sūcitayo 'stu tayoḥ sattve hetau prathamatarapakṣadharmmatvaviṣayameva pramāṇamabhimukhībhavatu / tena pramāṇena dharmmiṇi sidvasya sattvasya paścādvyāptiḥ pramāṇāntareṇa gṛhyata iti kasya vaiyarthyamiti / pratyakṣe 'pi dṛṣṭāntadharmmiṇi prathamaṃ heturgṛhyate paścādvyāptirityeṣa eva kramaḥ anyathā dṛṣṭāntadharmmiṇi vyāptirgṛhītetyetadeva na syāt / dṛṣṭāntadharmmiṇyadṛṣṭasyaiva hetorvyāptigrahaṇāt / yadyevaṃ sādhyadharmmo 'pi vyāptigrahaṇādhikaraṇe dharmmiṇi grahītabya eva yathā vanhidhūmayoriti cet / na / tatra dṛṣṭasya hetorvipakṣe bādhakavṛttimātrādeva vyāptisidveḥ / jñātaścaivaṃ na khalu vyāptigrahaṇāt prāk kṣaṇikasya kvacidapi sidvirasti tasyānumeyatvāt / asidvāyāñca vyāptāvanumānāpravṛtteḥ / sādhanāntarasya ca tadarthamananusaraṇāt / anusaraṇe 'pyanavasthā syāt / avasthāne tāvat prayāsasya vaiyarthyāt / viaparyyaye vyāptibalādeva vyāptisidveravighātāt / vanhidhūmayostu nādṛṣṭayoḥ kāryyakāraṇabhāvasidveḥ / tatsidvau na vipakṣe bādhakavṛttiriti dvayadarśanavyapekṣā? vanhidhūmayorvyāptisidviḥ sattvakṣaṇikatvayostu naivaṃ / yathoktanyāyena vyāptisidveḥ / tasmāt sattvamātrasya tatra dharmmiṇi sidvasya bādhakavaśādvyāptiḥ setsyatītyeṣitavyaṃ / tadvadantarvyāptāvapi / te ime vyāptipakṣadharmmatve svasvapramāṇavyavacchedyasādhanavākye na tu kevalaṃ sūcayitavye / na cānyataravākyena śakyamubhayaṃ sūcayitumiti kuto 'nyataravākyavaiyarthyaṃ //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ekasyaiva hi dharmmasya kramātrairūpyaniścayaḥ /"
        },
        {
          "tag": "l",
          "attributes": {},
          "text": "vismṛtāvanumābhāvāt tat kiṃ vyarthānumākhileti //"
        }
      ]
    },
    {
      "tag": "p",
      "attributes": {},
      "text": "api ca saṃgrahaślokaḥ,-"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bādhakāt sādhyasidviścedvyartho hetvantaragrahaḥ /"
        },
        {
          "tag": "l",
          "attributes": {},
          "text": "bādhakāttadasidviścedvyartho dharmmyantaragrahaḥ //"
        }
      ]
    },
    {
      "tag": "p",
      "attributes": {},
      "text": "yadi hi dharmmiṇi vyāptiḥ sidhyantyeva sādhyasidvimantarbhāvayati / nanu lābha evaiṣaḥ / byāptiprasādhakādeva pramāṇāt sādhyasidveḥ sattvahetvapāśrayaṇaprayāsasya nirasanāt / na hi vyasanamevaitalliṅgāntarānusaraṇaṃ nāma / atha na vyāptisādhakāt sādhyasidviḥ / na tarhyantarvyāptau hetuvaiyarthyamiti kimakāṇḍakātaratayā bahu taramāyāsamāviśasi / dvayaṃ hi bhavataḥ sādhyaṃ dṛṣṭāntadharmmiṇi vṛttiḥ sādhyadharmmiṇi ca / yathākramaṃ byāptipakṣadharmmatvayoḥ sidvyarthaṃ / nanu yadā pratiniyate dharmmiṇi vivādaḥ, tadvahirbhūte ca dharmmiṇi vyāptigrahaṇaṃ tadānīṃ bhavedvaiyarthyaṃ / yadā tu vastumātre vivādaḥ tadā sarvvavastuṣu hetorvṛttistvayāpi sādhyā mayāpi ceti katamasmin dharmmiṇi hetorvṛttisādhanaṃ mama vyarthaṃ bhaviṣyati / kathamidānīṃ bahirvyāptirvivādādhikaraṇaṃ bhūta evānyatamasmin vyāptisādhanāt / tāvanmātralakṣaṇatvācca sādhyadharmmiṇaḥ / bādhakaṃ pramāṇaṃ pravarttamānamantargatamapi dharmmiṇaṃ bahiṣkarotīti cet etadeva kathaṃ bhavatu bādhakena pravarttamānenaiva tasmin sādhyasādhanāt / sādhyasaṃśayopagame sādhyadharmmiṇi lakṣaṇopagamāditi cet ayuktametat / bādhakamātrāt na sādhyasidvirityasminpakṣe dharmmyantaraparigrahavaiyarthyābhidhānāt / bādhakāt sādhyasidvirityasmiṃstu pakṣe sādhanavaiyarthyamāpāditaṃ / tasmādvādhakamātreṇa sādhyāsidvau na kvacit sandehanivṛttiḥ / sandehānivṛttau na vahiṣkaraṇamavahiṣkṛtaśca sādhyadharmmyeveti tatra vyāptirantarvyāptireva nedānīṃ bahirvyāptervārttāpi / tadiyaṃbahirvyāptiramusmin pakṣe kathaṃ bhavati yadi pratiniyate dharmmiṇi vivādaḥ / tadvahirbhūte ca dharmmiṇi vyāptigrahaṇambhavati / tatra ca durudvaraḥ dharmmyantaraparigrahavaiyarthyadoṣaḥ / bādhakamātreṇa tu sādhyasidvau hetyantarameva vyarthaṃ / api ca satvahetorviśeṣeṇa na vahirvyāptisambhavaḥ /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "asidve dharmmiṇaḥ sattve vivādānavatārataḥ /"
        },
        {
          "tag": "l",
          "attributes": {},
          "text": "tatrāsidvasya ca vyāptigrahaṇe sādhyadharmmiṇi //"
        }
      ]
    },
    {
      "tag": "p",
      "attributes": {},
      "text": "vyāptigrahaḥ kathaṃ nasyāddṛṣṭānte 'pi na vā bhavet //"
    },
    {
      "tag": "p",
      "attributes": {},
      "text": "yatra hi dharmmiṇi dṛṣṭasya hetorvyāptiḥ pratīyate tatra tasya vyāptigrahaṇamākhyāyate / dṛṣṭañca sādhyadharmmiṇi sattvamanyathā vimatyayogāditi kathaṃ nāntarvyāptiḥ /"
    },
    {
      "tag": "p",
      "attributes": {},
      "text": "tathāpi sādhanavaiyarthyaniṣedhāya bahireva gṛhṇīma iti cet tat kimidānīṃ tvadicchānurodhāt dharmmiṇi hetorddarśanamadarśanamastu / darśanaviśeṣe vā bahireva vyāptigrahaṇavyavasthāstu / ubhayatra dṛṣṭasya vyāptigrahaṇe 'pyasti bahirvyāptibhāga iti cet / nanu kimarthamiyān bhāgo yatnena saṃrakṣyate /"
    },
    {
      "tag": "p",
      "attributes": {},
      "text": "mābhūt hetuvaiyarthyamiti cet / nanu yadi bādhakavṛttimātreṇa vyāptigrahaṇādhikaraṇe dharmmiṇi sādhyasidveḥ sādhanavaiyarthyamantarvyāptau tadetadvahirvyāptāvapi tulyaṃ / tasmād vyasanamātraṃ bahirvyāptigrahaṇe viśeṣeṇa sattve hetau kevalaṃ jaḍadhiyāmeva niyamena dṛṣṭāntasāpekṣaḥ sādhanaprayogaḥ paritoṣāya jāyate / teṣāmevānugrahārthamācāryyo dṛṣṭāntamupādatte /"
    },
    {
      "tag": "p",
      "attributes": {},
      "text": "yat sattatkṣaṇikaṃ yathā ghaṭa iti /\npaṭumatayastu naivaṃ dṛṣṭāntamapekṣante /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "\"tasmāddṛṣṭāntaroktebhyo ghaṭaṃ dṛṣṭāntamabravīt /"
        },
        {
          "tag": "l",
          "attributes": {},
          "text": "tathā māneṣvavaiyarthyādantarvyāptāvapīṣyatām //"
        }
      ]
    },
    {
      "tag": "p",
      "attributes": {},
      "text": "ityantaraślokaḥ //"
    },
    {
      "tag": "p",
      "attributes": {},
      "text": "kathamidānīṃ anumeye sattvameva sattvameva sapakṣa eva sattvamasapakṣe vāsattvameva niścitamiti hetostrairupyamavagantavyam /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "\"matau sapakṣāsapakṣau sādhyadharmmayutāyutau /"
        },
        {
          "tag": "l",
          "attributes": {},
          "text": "sattvāsattve tatra hetoste grāhye yatra tatra vā //\""
        }
      ]
    },
    {
      "tag": "p",
      "attributes": {},
      "text": "sādhyadharmmayuktaḥ sarvvaḥ sāmānyena sapakṣaḥ, atadyuktaścāsapakṣa iti / tasmin sapakṣa eva sattvamasapakṣe cāsattvameva yathākramamanvayavyatirekau tau punaryatra tatra vā dharmmiṇi grahītavyau yatra śakyau grahītum /"
    },
    {
      "tag": "p",
      "attributes": {},
      "text": "tadiha sattvasya sarvvato 'kṣaṇikādvyāvṛttau bādhakabalāt sidvāyāṃ yat sattat kṣaṇikameveti anvayaḥ sādhyadharmmiṇyavagṛhyate / tatra dṛṣṭasya hetorvyāptigrahaṇāt dharmmyantarāsambhavāt / sambhave 'pi tadanusaraṇavaiyarthyāt / yadyevamasādhāraṇo nāma kathamanaikāntika uktaḥ //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "asādhāraṇatāṃ hetudoṣammūḍhavyapekṣayā /"
        },
        {
          "tag": "l",
          "attributes": {},
          "text": "abravīdagrahādvyāpti(pte)rnaivaṃ sarvvopasaṃhṛtau //"
        }
      ]
    },
    {
      "tag": "p",
      "attributes": {},
      "text": "uktametajjaḍadhiyo dharmmyantara eva vyāptigrahaṇaṃ pratipannāḥ / tadabhimānāpekṣayāsādhāraṇamanaikāntikamāha śrāvaṇatvaṃ dṛṣṭāntābhāvāt / sādhyadharmmiṇi ca vyāptiraniṣṭeragṛhītāyāṃ vyāptau sandigdhobhayatayāniścayakaratvāt / athavā asādhāraṇataiva śrāvaṇatvasya mūḍhābhimānopakalpitā / dṛṣṭaiva hi śabdavyaktidharmmiṇī vivādādhikaraṇāt / anyathā dharmmyasidviprasaṅgācca / dṛṣṭādṛṣṭaśabdavyaktisādhāraṇañca śrāvaṇatvaṃ hetuḥ / dhūmasāmānyavat / tataḥ sarvvopasaṃhāravatyāḥ vyāpteḥ sambhavāt sattvādivadadṛṣṭameva sādhanaṃ śrāvaṇatvākhyaṃ / kramayaugapadyānupalambha eva cātra bādhakaṃ pramāṇaṃ / śrotrajñānajana katvameva hi śrāvaṇatvaṃ / tasmānmūḍhavyapekśayāsādhāraṇatvāt / asādhāraṇasya sarvvopasaṃhārāyogāt / sādhya dharmmiṇi vyāptipratītāveva sādhyapratīteḥ sādhanavaiphalyaṃ syādeva / tanmābhūvvaiphalyamiti naiva vyāptirgrahītavyā / tasyāmagṛhītāyāṃ sandigdhobhayatayā syādanaikāntikatvaṃ / sarvvopasaṃhāreṇa tu vyāptigrahaṇe yathoktanyāyena sādhanavaiphalyābhāvāt / aduṣṭaṃ sattvādi sādhanameveti veditavyam / tadevamubhayathā mūḍhajanāpekṣayāsādhāraṇamanaikāntikamuktam /"
    },
    {
      "tag": "p",
      "attributes": {},
      "text": "samānañcaitadvahirvyāptivādināmapi yadi hi mūḍhamatāpekṣā na syāt syādeva śrāvaṇatvamaduṣṭo hetuḥ / satvādivanniyataśabdeṣu hi vivāde śabdāntaraṃ syāt /"
    },
    {
      "tag": "l",
      "attributes": {},
      "text": "dṛṣṭāntaḥ sarvvaśabdeṣu vigatau bādhakaṃ pramāṇaṃ pravarttammanaṃ adṛṣṭāntamapi tatraikaṃ dṛṣṭāntayatīti kathama sādhāraṇamanaikāntikaṃ veti / 0 /"
    },
    {
      "tag": "l",
      "attributes": {},
      "text": "antarvyāptisamarthanaṃ samāptamiti // 0 //"
    },
    {
      "tag": "l",
      "attributes": {},
      "text": "kṛtiriyaṃ ratnākaraśāntipādānāmiti // 0 //"
    }
  ]
}