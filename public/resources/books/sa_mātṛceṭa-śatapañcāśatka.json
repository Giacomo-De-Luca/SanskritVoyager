{
  "title": "sa_mātṛceṭa-śatapañcāśatka",
  "body": "<body xmlns='http://www.tei-c.org/ns/1.0'>\n\n<p>Prasādapratibhodhava (= Śatapañcāśatka) of Mātṛceṭa</p>\n\n<lg>\n<l>sarvadā sarvathā sarve yasya doṣā na santi ha |</l>\n<l>sarve sarvābhisāreṇa yatra cāvasthitā guṇāḥ || 1</l>\n</lg>\n\n<lg>\n<l>tam eva śaraṇaṃ gantuṃ taṃ stotuṃ tam upāsitum |</l>\n<l>tasyaiva śāsane sthātuṃ nyāyyaṃ yady asti cetanā || 2</l>\n</lg>\n\n<lg>\n<l>savāsanāś ca te doṣā na santy ekasya tāyinaḥ |</l>\n<l>sarve sarvavidaḥ santi guṇās te cānapāyinaḥ || 3</l>\n</lg>\n\n<lg>\n<l>na hi pratiniviṣṭo 'pi manovākkāyakarmasu |</l>\n<l>saha dharmeṇa labhate kaś cid bhagavato 'ntaram || 4</l>\n</lg>\n\n<lg>\n<l>so 'haṃ prāpya manuṣyatvaṃ sasaddharmamahotsavam |</l>\n<l>mahārṇavayugacchidrakūrmagrīvārpaṇopamam || 5</l>\n</lg>\n\n<lg>\n<l>anityatāvyanusṛtāṃ karmacchidrasasaṃśayām |</l>\n<l>āttasārāṃ kariṣyāmi kathaṃ nemāṃ sarasvatīm || 6</l>\n</lg>\n\n<lg>\n<l>ity asaṃkhyeyaviṣayān avetyāpi guṇān muneḥ |</l>\n<l>tadekadeśapraṇayaḥ kriyate svārthagauravāt || 7</l>\n</lg>\n\n<lg>\n<l>svayaṃbhuve namas te 'stu prabhūtādbhutakarmaṇe |</l>\n<l>yasya saṃkhyāprabhāvābhyāṃ na guṇeṣv asti niścayaḥ || 8</l>\n</lg>\n\n<lg>\n<l>iyanta iti nāsty anta īdṛśā iti kā kathā |</l>\n<l>puṇyā ity eva tu guṇān prati te mukharā vayam || 9</l>\n</lg>\n\n<lg>\n<l>viṣahyam aviṣahyaṃ vety avadhūya vicāraṇām |</l>\n<l>svayam abhyupapannaṃ te nirākrandam idaṃ jagat || 10</l>\n</lg>\n\n<lg>\n<l>avyāpāritasādhus tvaṃ tvam akāraṇavatsalaḥ |</l>\n<l>asaṃstutasakhaś ca tvam anavaskṛtabāndhavaḥ || 11</l>\n</lg>\n\n<lg>\n<l>svamāṃsāny api dattāni vastuṣv anyeṣu kā kathā |</l>\n<l>prāṇair api tvayā sādho mānitaḥ praṇayī janaḥ || 12</l>\n</lg>\n\n<lg>\n<l>svaiḥ śarīraiḥ śarīrāṇi prāṇaiḥ prāṇāḥ śarīriṇām |</l>\n<l>jighāṃsubhir upāttānāṃ krītāni śataśas tvayā || 13</l>\n</lg>\n\n<lg>\n<l>na durgatibhayān neṣṭām abhiprārthayatā gatim |</l>\n<l>kevalāśayaśuddhyaiva śīlaṃ sātmīkṛtaṃ tvayā || 14</l>\n</lg>\n\n<lg>\n<l>jihmānāṃ nityavikṣepād ṛjūnāṃ nityasevanāt |</l>\n<l>karmaṇāṃ pariśudhānāṃ tvam ekāyanatāṃ gataḥ || 15</l>\n</lg>\n\n<lg>\n<l>pīḍyamānena bahuśas tvayā kalyāṇacetasā |</l>\n<l>kleśeṣu vivṛtaṃ tejo janaḥ kliṣṭo 'nukampitaḥ || 16</l>\n</lg>\n\n<lg>\n<l>parārthe tyajataḥ prāṇān yā prītir abhavat tava |</l>\n<l>na sā naṣṭopalabdheṣu prāṇeṣu prāṇināṃ bhavet || 17</l>\n</lg>\n\n<lg>\n<l>yad rujānirapekṣasya cchidyamānasya te 'sakṛt |</l>\n<l>vadhakeṣv api sattveṣv kāruṇyam abhavat prabho || 18</l>\n</lg>\n\n<lg>\n<l>samyaksaṃbodhibījasya cittaratnasya tasya te |</l>\n<l>tvam eva vīra sārajño dūre tasyetaro janaḥ || 19</l>\n</lg>\n\n<lg>\n<l>nākṛtvā duṣkaraṃ karma durlabham labhyate padam |</l>\n<l>ity ātmanirapekṣeṇa vīryaṃ saṃvardhitaṃ tvayā || 20</l>\n</lg>\n\n<lg>\n<l>viśeṣotkarṣaniyamo na kadā cid abhūt tava |</l>\n<l>atas tvayi viśeṣāṇāṃ chinnas taratamakramaḥ || 21</l>\n</lg>\n\n<lg>\n<l>susukheṣv api saṅgo 'bhūt saphaleṣu samādhiṣu |</l>\n<l>na te nityānubaddhasya mahākaruṇayā hṛdi || 22</l>\n</lg>\n\n<lg>\n<l>tvādṛśān pīḍayaty eva nānugṛhṇāti tat sukham |</l>\n<l>praṇītam api sadvṛtta yad asādhāraṇaṃ paraiḥ || 23</l>\n</lg>\n\n<lg>\n<l>vimiśrāt sāram ādattaṃ sarvaṃ pītam akalmaṣam |</l>\n<l>tvayā sūktaṃ duruktaṃ tu viṣavat parivarjitam || 24</l>\n</lg>\n\n<lg>\n<l>krīṇatā ratnasārajña prāṇair api subhāṣitam |</l>\n<l>parākrāntaṃ tvayā bodhau tāsu tāsūpapattiṣu || 25</l>\n</lg>\n\n<lg>\n<l>iti tribhir asaṃkhyeyair evam udyacchatā tvayā |</l>\n<l>vyavasāyadvitīyena prāptaṃ padam anuttaram || 26</l>\n</lg>\n\n<lg>\n<l>akṛtverṣyāṃ viśiṣṭeṣu hīnān anavamatya ca |</l>\n<l>agatvā sadṛśaiḥ spardhāṃ tvaṃ loke śreṣṭhatāṃ gataḥ || 27</l>\n</lg>\n\n<lg>\n<l>hetuṣv abhiniveśo 'bhūd guṇānāṃ na phaleṣu te |</l>\n<l>tena samyakpratipadā tvayi niṣṭhāṃ guṇā gatāḥ || 28</l>\n</lg>\n\n<lg>\n<l>tathātmā pracayaṃ nītas tvayā sucaritair yathā |</l>\n<l>puṇyāyatanatāṃ prāptāny api pādarajāṃsi te || 29</l>\n</lg>\n<lg>\n<l>karśayitvoddhṛtā doṣā vardhayitvā viśodhitāḥ |</l>\n<l>guṇās tena sunītena parāṃ siddhiṃ tvam adhyagāḥ || 30</l>\n</lg>\n\n<lg>\n<l>tathā sarvābhisāreṇa doṣeṣu prahṛtaṃ tvayā |</l>\n<l>yathaiṣām ātmasaṃtāne vāsanāpi na śeṣitā || 31</l>\n</lg>\n\n<lg>\n<l>tathā saṃbhṛtya saṃbhṛtya tvayātmany āhitā guṇāḥ |</l>\n<l>pratirūpakam apy eṣāṃ yathā nānyatra dṛśyate || 32</l>\n</lg>\n\n<lg>\n<l>upaghātāvaraṇavan mitakālaṃ pradeśi ca |</l>\n<l>sulabhātiśayaṃ sarvam upamāvastu laukikam || 33</l>\n</lg>\n\n<lg>\n<l>advaṃdvinām agamyānāṃ dhruvāṇām anivartinām |</l>\n<l>anuttarāṇāṃ kā tarhi guṇānām upamāstu te || 34</l>\n</lg>\n\n<lg>\n<l>goṣpadottānatāṃ yāti gāmbhīryaṃ lavaṇāmbhasaḥ |</l>\n<l>yadā te buddhigāmbhīryam agādhāpāram īkṣate || 35</l>\n</lg>\n\n<lg>\n<l>śirīṣapakṣmāgralaghu sthairyaṃ bhavati pārthivam |</l>\n<l>akampye sarvadharmāṇāṃ tvatsthairye 'bhimukhīkṛte || 36</l>\n</lg>\n\n<lg>\n<l>ajñānatimiraghnasya jñānālokasya te mune |</l>\n<l>na ravir viṣaye bhūmiṃ khādyotīm api vindati || 37</l>\n</lg>\n\n<lg>\n<l>malinatvam ivāyānti śaraccandrāmbarāmbhasām |</l>\n<l>tava vāgbuddhiceṣṭānāṃ śuddhiṃ prati viśuddhayaḥ || 38</l>\n</lg>\n\n<lg>\n<l>anena sarvaṃ vyākhyātaṃ yat kiṃ cit sādhu laukikam |</l>\n<l>dūre hi buddhadharmāṇāṃ lokadharmās tapasvinaḥ || 39</l>\n</lg>\n\n<lg>\n<l>yasyaiva dharmaratnasya prāptyā prāptas tvam agratām |</l>\n<l>tenaiva kevalaṃ sādho sāmyaṃ te tasya ca tvayā || 40</l>\n</lg>\n\n<lg>\n<l>ātmecchācchalamātraṃ tu sāmānyopāṃśu kiṃ cana |</l>\n<l>yatropakṣipya kathyeta sā vaktur atilolatā || 41</l>\n</lg>\n\n<lg>\n<l>pratanv iva hi paśyāmi dharmatām anucintayan |</l>\n<l>sarvaṃ cāvarjitaṃ māravijayaṃ prati te jagat || 42</l>\n</lg>\n\n<lg>\n<l>mahato 'pi hi saṃrambhāt pratihantuṃ samudyataḥ |</l>\n<l>kṣamāyā nātibhāro 'sti pātrasthāyā viśeṣataḥ || 43</l>\n</lg>\n\n<lg>\n<l>yat tu mārajayānvakṣaṃ sumahat kleśavaiśasam |</l>\n<l>tasyām eva kṛtaṃ rātrau tad eva paramādbhutam || 44</l>\n</lg>\n\n<lg>\n<l>tamovidhamane bhānor yaḥ sahasrāṃśumālinaḥ |</l>\n<l>vīra vismayam āgacchet sa tīrthyavijaye tava || 45</l>\n</lg>\n\n<lg>\n<l>sarāgo vītarāgeṇa jitaroṣeṇa roṣaṇaḥ |</l>\n<l>mūḍho vigatamohena tribhir nityaṃ jitās trayaḥ || 46</l>\n</lg>\n\n<lg>\n<l>praśaṃsasi ca saddharmān asaddharmān vigarhasi |</l>\n<l>anurodhavirodhau ca na staḥ sadasatos tava || 47</l>\n</lg>\n\n<lg>\n<l>naivārhatsu na tīrthyeṣu pratighānunayaṃ prati |</l>\n<l>yasya te cetaso 'nyatvaṃ tasya te kā stutir bhavet || 48</l>\n</lg>\n\n<lg>\n<l>guṇeṣv api na saṅgo 'bhūt tṛṣṇā na guṇavatsv api |</l>\n<l>aho te suprasannasya sattvasya pariśuddhatā || 49</l>\n</lg>\n\n<lg>\n<l>indriyāṇāṃ prasādena nityakālānapāyinā |</l>\n<l>mano nityaprasannaṃ te pratyakṣam iva dṛśyate || 50</l>\n</lg>\n\n<lg>\n<l>ā bālebhyaḥ prasiddhās te matismṛtiviśuddhayaḥ |</l>\n<l>gamitā bhāvapiśunaiḥ suvyāhṛtasuceṣṭitaiḥ || 51</l>\n</lg>\n\n<lg>\n<l>upaśāntaṃ ca kāntaṃ ca dīptam apratighāti ca |</l>\n<l>nibhṛtaṃ corjitaṃ cedaṃ rūpaṃ kam iva nākṣipet || 52</l>\n</lg>\n\n<lg>\n<l>yenāpi śataśo dṛṣṭaṃ yo 'pi tatpūrvam īkṣate |</l>\n<l>rūpaṃ prīṇāti te cakṣuḥ samaṃ tad ubhayor api || 53</l>\n</lg>\n\n<lg>\n<l>asecanakabhāvād dhi saumyabhāvāc ca te vapuḥ |</l>\n<l>darśane darśane prītiṃ vidadhāti navāṃ navām || 54</l>\n</lg>\n\n<lg>\n<l>adhiṣṭhānaguṇair gātram adhiṣṭhātṛguṇair guṇāḥ |</l>\n<l>parayā saṃpadopetās tavānyonyānurūpayā || 55</l>\n</lg>\n\n<lg>\n<l>kvānyatra suniviṣṭāḥ syur ime tāthāgatā guṇāḥ |</l>\n<l>ṛte rūpāt tavaivāsmāl lakṣaṇavyañjanojjvalāt || 56</l>\n</lg>\n\n<lg>\n<l>dhanyam asmīti te rūpaṃ vadatīvāśritān guṇān |</l>\n<l>sunikṣiptā vayam iti pratyāhur iva tad guṇāḥ || 57</l>\n</lg>\n\n<lg>\n<l>sarvam evāviśeṣeṇa kleśair baddham idaṃ jagat |</l>\n<l>tvaṃ jagatkleśamokṣārthaṃ baddhaḥ karuṇayā ciram || 58</l>\n</lg>\n\n<lg>\n<l>kaṃ nu prathamato vande tvāṃ mahākaruṇām uta |</l>\n<l>yayaivam api doṣajñas tvaṃ saṃsāre dhṛtaś ciram || 59</l>\n</lg>\n\n<lg>\n<l>vivekasukhasātmyasya yad ākīrṇasya te gatāḥ |</l>\n<l>kālā labdhaprasarayā tat te karuṇayā kṛtam || 60</l>\n</lg>\n\n<lg>\n<l>śāntād araṇyād grāmāntaṃ tvaṃ hi nāga iva hradāt |</l>\n<l>vineyārthaṃ karuṇayā vidyayevāvakṛṣyase || 61</l>\n</lg>\n\n<lg>\n<l>paramopaśamastho 'pi karuṇāparavattayā |</l>\n<l>kāritas tvaṃ padanyāsaṃ kuśīlavakalāsv api || 62</l>\n</lg>\n<lg>\n<l>ṛddhir yā siṃhanādā ye svaguṇodbhāvanāś ca yāḥ |</l>\n<l>vāntecchopavicārasya kāruṇyanikaṣaḥ sa te || 63</l>\n</lg>\n\n<lg>\n<l>parārthaikāntakalyāṇī kāmaṃ svāśrayaniṣṭhurā |</l>\n<l>tvayy eva kevalaṃ nātha karuṇākaruṇābhavat || 64</l>\n</lg>\n\n<lg>\n<l>tathā hi kṛtvā śatadhā dhīrā balim iva kva cit |</l>\n<l>pareṣām arthasiddhyarthaṃ tvāṃ vikṣiptavatī diśaḥ || 65</l>\n</lg>\n\n<lg>\n<l>tvadicchayaiva tu vyaktam anukūlā pravartate |</l>\n<l>tathā hi bādhamānāpi tvāṃ satī nāparādhyate || 66</l>\n</lg>\n\n<lg>\n<l>supadāni mahārthāni tathyāni madhurāṇi ca |</l>\n<l>gūḍhottānobhayārthāni samāsavyāsavanti ca || 67</l>\n</lg>\n\n<lg>\n<l>kasya na syād upaśrutya vākyāny evaṃvidhāni te |</l>\n<l>tvayi pratihatasyāpi sarvajña iti niścayaḥ || 68</l>\n</lg>\n\n<lg>\n<l>prāyeṇa madhuraṃ sarvam agatyā kiṃ cid anyathā |</l>\n<l>vākyaṃ tavārthasiddhyā tu sarvam eva subhāṣitam || 69</l>\n</lg>\n\n<lg>\n<l>yac chlakṣṇaṃ yac ca paruṣaṃ yad vā tadubhayānvitam |</l>\n<l>sarvam evaikarasatāṃ vimarde yāti te vacaḥ || 70</l>\n</lg>\n\n<lg>\n<l>aho supariśuddhānāṃ karmaṇāṃ naipuṇaṃ param |</l>\n<l>yair idaṃ vākyaratnānām īdṛśaṃ bhājanaṃ kṛtam || 71</l>\n</lg>\n\n<lg>\n<l>asmād dhi netrasubhagād idaṃ śrutimanoharam |</l>\n<l>mukhāt kṣarati te vākyaṃ candrād dravam ivāmṛtam || 72</l>\n</lg>\n\n<lg>\n<l>rāgareṇuṃ praśamayad vākyaṃ te jaladāyate |</l>\n<l>vainateyāyate dveṣabhujaṅgoddharaṇaṃ prati || 73</l>\n</lg>\n\n<lg>\n<l>divākarāyate bhūyo 'py ajñānatimiraṃ nudat |</l>\n<l>śakrāyudhāyate mānagirīn abhividārayat || 74</l>\n</lg>\n<lg>\n<l>dṛṣṭārthatvād avitathaṃ niṣkleśatvād anākulam |</l>\n<l>gamakaṃ suprayuktatvāt trikalyāṇaṃ hi te vacaḥ || 75</l>\n</lg>\n\n<lg>\n<l>manāṃsi tāvac chrotṝṇāṃ haranty ādau vacāṃsi te |</l>\n<l>tato vimṛśyamānāni rajāṃsi ca tamāṃsi ca || 76</l>\n</lg>\n\n<lg>\n<l>āśvāsanaṃ vyasanināṃ trāsanaṃ ca pramādinām |</l>\n<l>saṃvejanaṃ ca sukhināṃ yogavāhi vacas tava || 77</l>\n</lg>\n\n<lg>\n<l>viduṣāṃ prītijananaṃ madhyānāṃ buddhivardhanam |</l>\n<l>timiraghnaṃ ca mandānāṃ sārvajanyam idaṃ vacaḥ || 78</l>\n</lg>\n\n<lg>\n<l>apakarṣati dṛṣṭibhyo nirvāṇam upakarṣati |</l>\n<l>doṣān niṣkarṣati guṇān vākyaṃ te 'bhipravarṣati || 79</l>\n</lg>\n\n<lg>\n<l>sarvatrāvyāhatā buddhiḥ sarvatropasthitā smṛtiḥ |</l>\n<l>avandhyaṃ tena sarvatra sarvaṃ vyākaraṇaṃ tava || 80</l>\n</lg>\n\n<lg>\n<l>yan nādeśe na cākāle naivāpātre pravartase |</l>\n<l>vīryaṃ samyag ivārabdhaṃ tenāmoghaṃ vacas tava || 81</l>\n</lg>\n\n<lg>\n<l>ekāyanaṃ sukhopāyaṃ svanubandhi niratyayam |</l>\n<l>ādimadhyāntakalyāṇaṃ tava nānyasya śāsanam || 82</l>\n</lg>\n\n<lg>\n<l>evam ekāntakāntaṃ te dṛṣṭirāgeṇa bāliśāḥ |</l>\n<l>mataṃ yadi vigarhanti nāsti dṛṣṭisamo ripuḥ || 83</l>\n</lg>\n\n<lg>\n<l>anvabhuṅkthā yad asyārthe jagato vyasanaṃ bahu |</l>\n<l>tat saṃsmṛtya virūpe 'pi stheyaṃ te śāsane bhavet || 84</l>\n</lg>\n\n<lg>\n<l>prāg eva hitakartuś ca hitavaktuś ca śāsanam |</l>\n<l>kathaṃ na nāma kāryaṃ syād ādīptaśirasāpi te || 85</l>\n</lg>\n\n<lg>\n<l>bhujiṣyatā bodhisukhaṃ tvadguṇāpacitiḥ śamaḥ |</l>\n<l>prāpyate tvanmatāt sarvam idaṃ bhadracatuṣṭayam || 86</l>\n</lg>\n\n<lg>\n<l>trāsanaṃ sarvatīrthyānāṃ namucer upatāpanam |</l>\n<l>āśvāsanaṃ nṛdevānāṃ tavedaṃ vīra śāsanam || 87</l>\n</lg>\n\n<lg>\n<l>traidhātukamahābhaumam asaṅgam anavagraham |</l>\n<l>śāsanena tavākrāntam antakasyāpi śāsanam || 88</l>\n</lg>\n\n<lg>\n<l>tvacchāsananayajño hi tiṣṭhet kalpam apīcchayā |</l>\n<l>prayāti tatra tu svairī yatra mṛtyor agocaraḥ || 89</l>\n</lg>\n\n<lg>\n<l>āgamasyārthacintāyā bhāvanopāsanasya ca |</l>\n<l>kālatrayavibhāgo 'sti nānyatra tava śāsanāt || 90</l>\n</lg>\n\n<lg>\n<l>evaṃ kalyāṇakalilaṃ tavedam ṛṣipuṅgava |</l>\n<l>śāsanaṃ nādriyante yat kiṃ vaiśasataraṃ tataḥ || 91</l>\n</lg>\n\n<lg>\n<l>śravaṇaṃ tarpayati te prasādayati darśanam |</l>\n<l>vacanaṃ hlādayati te vimocayati śāsanam || 92</l>\n</lg>\n\n<lg>\n<l>prasūtir harṣayati te vṛddhir nandayati prajāḥ |</l>\n<l>pravṛttir anugṛhṇāti nivṛttir upahanti ca || 93</l>\n</lg>\n\n<lg>\n<l>kīrtanaṃ kilbiṣaharaṃ smaraṇaṃ te pramodanam |</l>\n<l>anveṣaṇaṃ matikaraṃ parijñānaṃ viśodhanam || 94</l>\n</lg>\n\n<lg>\n<l>śrīkaraṃ te 'bhigamanaṃ sevanam dhīkaraṃ param |</l>\n<l>bhajanaṃ nirbhayakaraṃ śaṃkaraṃ paryupāsanam || 95</l>\n</lg>\n<lg>\n<l>śīlopasaṃpadā śuddhaḥ prasanno dhyānasaṃpadā |</l>\n<l>tvaṃ prajñāsaṃpadākṣobhyo hradaḥ puṇyamayo mahān || 96</l>\n</lg>\n\n<lg>\n<l>rūpaṃ draṣṭavyaratnaṃ te śravyaratnaṃ subhāṣitam |</l>\n<l>dharmo vicāraṇāratnaṃ guṇaratnākaro hy asi || 97</l>\n</lg>\n\n<lg>\n<l>tvam oghair uhyamānānāṃ dvīpas trāṇaṃ kṣatātmanām |</l>\n<l>śaraṇaṃ bhavabhīrūṇāṃ mumukṣūṇāṃ parāyaṇam || 98</l>\n</lg>\n\n<lg>\n<l>satpātraṃ śuddhavṛttatvāt satkṣetraṃ phalasaṃpadā |</l>\n<l>sanmitraṃ hitakāritvāt sarvaprāṇabhṛtām asi || 99</l>\n</lg>\n\n<lg>\n<l>priyas tvam upakāritvāt suratatvān manoharaḥ |</l>\n<l>ekāntakāntaḥ saumyatvāt sarvair bahumato guṇaiḥ || 100</l>\n</lg>\n\n<lg>\n<l>hṛdyo 'si niravadyatvād ramyo vāgrūpasauṣṭhavāt |</l>\n<l>dhanyaḥ sarvārthasiddhatvān maṅgalyo guṇasaṃśrayāt || 101</l>\n</lg>\n\n<lg>\n<l>sthāyināṃ tvaṃ parikṣeptā viniyantāpahāriṇām |</l>\n<l>samādhātā vijihmānāṃ prerako mandagāminām || 102</l>\n</lg>\n\n<lg>\n<l>niyoktā dhuri dāntānāṃ khaṭuṅkānām upekṣakaḥ |</l>\n<l>ato 'si naradamyānāṃ satsārathir anuttaraḥ || 103</l>\n</lg>\n\n<lg>\n<l>āpanneṣv anukampā te prasvastheṣv arthakāmatā |</l>\n<l>vyasanastheṣu kāruṇyaṃ sarveṣu hitakāmatā || 104</l>\n</lg>\n\n<lg>\n<l>viruddheṣv api vātsalyaṃ pravṛttiḥ patiteṣv api |</l>\n<l>raudreṣv api kṛpālutvaṃ kā nāmeyaṃ tavāryatā || 105</l>\n</lg>\n\n<lg>\n<l>gurutvam upakāritvān mātāpitror yadīṣyate |</l>\n<l>kedānīm astu gurutā tvayy atyantopakāriṇi || 106</l>\n</lg>\n\n<lg>\n<l>svakāryanirapekṣāṇāṃ viruddhānām ivātmanām |</l>\n<l>tvaṃ prapātataṭasthānāṃ prākāratvam upāgataḥ || 107</l>\n</lg>\n\n<lg>\n<l>lokadvayopakārāya lokātikramaṇāya ca |</l>\n<l>tamobhūteṣu lokeṣu prajñālokaḥ kṛtas tvayā || 108</l>\n</lg>\n\n<lg>\n<l>bhinnā devamanuṣyāṇām upabhogeṣu vṛttayaḥ |</l>\n<l>dharmasaṃbhogasāmānyāt tvayy asaṃbhedam āgatāḥ || 109</l>\n</lg>\n\n<lg>\n<l>upapattivayovarṇadeśakālaniratyayam |</l>\n<l>tvayā hi bhagavan dharmasarvātithyam idam kṛtam || 110</l>\n</lg>\n\n<lg>\n<l>avismitān vismitavat spṛhayanto gataspṛhān |</l>\n<l>upāsate prāñjalayaḥ śrāvakān api te surāḥ || 111</l>\n</lg>\n\n<lg>\n<l>aho saṃsāramaṇḍasya buddhotpādasya dīptatā |</l>\n<l>mānuṣyaṃ yatra devānāṃ spṛhaṇīyatvam āgatam || 112</l>\n</lg>\n\n<lg>\n<l>khedaḥ śamasukhajyānir asajjanasamāgamaḥ |</l>\n<l>dvaṃdvāny ākīrṇatā ceti doṣān guṇavad udvahan || 113</l>\n</lg>\n\n<lg>\n<l>jagaddhitārthaṃ ghaṭase yad asaṅgena cetasā |</l>\n<l>kā nāmāsau bhagavatī buddhānāṃ buddhadharmatā || 114</l>\n</lg>\n\n<lg>\n<l>kadannāny api bhuktāni kva cit kṣud adhivāsitā |</l>\n<l>panthāno viṣamāḥ kṣuṇṇāḥ suptaṃ gokaṇṭakeṣv api || 115</l>\n</lg>\n\n<lg>\n<l>prāptāḥ kṣepāvṛtāḥ sevā veṣabhāṣāntaraṃ kṛtam |</l>\n<l>nātha vaineyavātsalyāt prabhuṇāpi satā tvayā || 116</l>\n</lg>\n\n<lg>\n<l>prabhutvam api te nātha sadā nātmani vidyate |</l>\n<l>vaktavya iva sarvair hi svairaṃ svārthe niyujyase || 117</l>\n</lg>\n\n<lg>\n<l>yena kena cid eva tvaṃ yatra tatra yathā tathā |</l>\n<l>coditaḥ svāṃ pratipadaṃ kalyāṇīṃ nātivartase || 118</l>\n</lg>\n\n<lg>\n<l>nopakārapare 'py evam upakāraparo janaḥ |</l>\n<l>apakārapare 'pi tvam upakāraparo yathā || 119</l>\n</lg>\n\n<lg>\n<l>ahitāvahite śatrau tvaṃ hitāvahitaḥ suhṛt |</l>\n<l>doṣānveṣaṇanitye 'pi guṇānveṣaṇatatparaḥ || 120</l>\n</lg>\n\n<lg>\n<l>yato nimantraṇaṃ te 'bhūt saviṣaṃ sahutāśanam |</l>\n<l>tatrābhūd abhisaṃyānaṃ sadayaṃ sāmṛtaṃ ca te || 121</l>\n</lg>\n\n<lg>\n<l>ākroṣṭāro jitāḥ kṣāntyā drugdhāḥ svastyayanena ca |</l>\n<l>satyena cāpavaktāraś tvayā maitryā jighāṃsavaḥ || 122</l>\n</lg>\n\n<lg>\n<l>anādikālaprahatā bahvyaḥ prakṛtayo nṛṇām |</l>\n<l>tvayā vibhāvitāpāyāḥ kṣaṇena parivartitāḥ || 123</l>\n</lg>\n\n<lg>\n<l>yat sauratyaṃ gatās tīkṣṇāḥ kadaryāś ca vadānyatām |</l>\n<l>krūrāḥ peśalatāṃ yātās tat tavopāyakauśalam || 124</l>\n</lg>\n\n<lg>\n<l>indriyopaśamo nande mānastabdhe ca saṃnatiḥ |</l>\n<l>kṣamitvaṃ cāṅgulīmāle kaṃ na vismayam ānayet || 125</l>\n</lg>\n\n<lg>\n<l>bahavas tṛṇaśayyāsu hitvā śayyāṃ hiraṇmayīm |</l>\n<l>aśerata sukhaṃ dhīrās tṛptā dharmarasasya te || 126</l>\n</lg>\n\n<lg>\n<l>pṛṣṭenāpi kva cin noktam upetyāpi kathā kṛtā |</l>\n<l>tarṣayitvā paratroktaṃ kālāśayavidā tvayā || 127</l>\n</lg>\n\n<lg>\n<l>pūrvaṃ dānakathādyābhiś cetasy utpādya sauṣṭhavam |</l>\n<l>tato dharmo gatamale vastre raṅga ivārpitaḥ || 128</l>\n</lg>\n<lg>\n<l>na so 'sty upāyaḥ śaktir vā yena na vyāyataṃ tava |</l>\n<l>ghorāt saṃsārapātālād uddhartuṃ kṛpaṇaṃ jagat || 129</l>\n</lg>\n\n<lg>\n<l>bahūni bahurūpāṇi vacāṃsi caritāni ca |</l>\n<l>vineyāśayabhedena tatra tatra gatāni te || 130</l>\n</lg>\n\n<lg>\n<l>viśuddhāny aviruddhāni pūjitāny arcitāni ca |</l>\n<l>sarvāṇy eva nṛdevānāṃ hitāni mahitāni ca || 131</l>\n</lg>\n\n<lg>\n<l>na hi vaktuṃ ca kartuṃ ca bahu sādhu ca śakyate |</l>\n<l>anyathānanyathāvādin dṛṣṭaṃ tad ubhayaṃ tvayi || 132</l>\n</lg>\n\n<lg>\n<l>kevalātmaviśuddhyaiva tvayā pūtaṃ jagad bhavet |</l>\n<l>yasmān naivaṃvidhaṃ kṣetraṃ triṣu lokeṣe vidyate || 133</l>\n</lg>\n\n<lg>\n<l>prāg evātyantanaṣṭānām anādau bhavasaṃkaṭe |</l>\n<l>hitāya sarvasattvānāṃ yas tvam evaṃ samudyataḥ || 134</l>\n</lg>\n\n<lg>\n<l>na tāṃ pratipadaṃ vedmi syād yayāpacitis tava |</l>\n<l>api ye parinirvānti te 'pi te nānṛṇā janāḥ || 135</l>\n</lg>\n\n<lg>\n<l>tava te 'vasthitā dharme svārtham eva tu kurvate |</l>\n<l>yaḥ śramas tannimittaṃ tu tava kā tasya niṣkṛtiḥ || 136</l>\n</lg>\n\n<lg>\n<l>tvaṃ hi jāgarṣi suptānāṃ saṃtānāny avalokayan |</l>\n<l>apramattaḥ pramattānāṃ sattvānāṃ bhadrabāndhavaḥ || 137</l>\n</lg>\n\n<lg>\n<l>kleśānāṃ vadha ākhyāto māramāyā vighāṭitā |</l>\n<l>uktaṃ saṃsāradaurātmyam abhayā dig vidarśitā || 138</l>\n</lg>\n\n<lg>\n<l>kim anyad arthakāmena sattvānāṃ karuṇāyatā |</l>\n<l>karaṇīyaṃ bhaved yatra na dattānunayo bhavān || 139</l>\n</lg>\n\n<lg>\n<l>yadi saṃcāriṇo dharmāḥ syur ime niyataṃ tvayā |</l>\n<l>devadattam upādāya sarvatra syur niveśitāḥ || 140</l>\n</lg>\n\n<lg>\n<l>ata eva jagannātha nehānyo 'nyasya kārakaḥ |</l>\n<l>iti tvam uktavān bhūtaṃ jagat saṃjñapayann iva || 141</l>\n</lg>\n\n<lg>\n<l>cirāya bhuvi saddharmaṃ prerya lokānukampayā |</l>\n<l>bahūn utpādya sacchiṣyāṃs trailokyānugrahakṣamān || 142</l>\n</lg>\n\n<lg>\n<l>sākṣādvineyavargīyān subhadrāntān vinīya ca |</l>\n<l>ṛṇaśeṣaṃ kim adyāpi sattveṣu yad abhūt tava || 143</l>\n</lg>\n\n<lg>\n<l>yas tvaṃ samādhivajreṇa tilaśo 'sthīni cūrṇayan |</l>\n<l>atiduṣkarakāritvam ante 'pi na vimuktavān || 144</l>\n</lg>\n\n<lg>\n<l>parārthāv eva me dharmarūpakāyāv iti tvayā |</l>\n<l>duṣkuhasyāsya lokasya nirvāṇe 'pi vidarśitam || 145</l>\n</lg>\n\n<lg>\n<l>tathā hi satsu saṃkrāmya dharmakāyam aśeṣataḥ |</l>\n<l>tilaśo rūpakāyaṃ ca bhittvāsi parinirvṛtaḥ || 146</l>\n</lg>\n\n<lg>\n<l>aho sthitir aho vṛttam aho rūpam aho guṇāḥ |</l>\n<l>na nāma buddhadharmāṇām asti kiṃ cid anadbhutam || 147</l>\n</lg>\n\n<lg>\n<l>upakāriṇi cakṣuṣye śāntavākkāyakarmaṇi |</l>\n<l>tvayy api pratihanyante paśya mohasya raudratām || 148</l>\n</lg>\n\n<lg>\n<l>puṇyodadhiṃ ratnanidhiṃ dharmarāśiṃ guṇākaram |</l>\n<l>ye tvāṃ sattvā namasyanti tebhyo 'pi sukṛtaṃ namaḥ || 149</l>\n</lg>\n\n<lg>\n<l>akṣayās te guṇā nātha śaktis tu kṣayiṇī mama |</l>\n<l>ataḥ prasaṅgabhīrutvāt sthīyate na vitṛptitaḥ || 150</l>\n</lg>\n\n<lg>\n<l>aprameyam asaṃkhyeyam acintyam anidarśanam |</l>\n<l>svayam evātmanātmānaṃ tvam eva jñātum arhasi || 151</l>\n</lg>\n\n<lg>\n<l>na te guṇāṃśāvayavo 'pi kīrtitaḥ</l>\n<l>parā ca nas tuṣṭir avasthitā hṛdi |</l>\n<l>akarśanenaiva mahāhradāmbhasāṃ</l>\n<l>janasya tarṣāḥ praśamaṃ vrajanti ha || 152</l>\n</lg>\n\n<lg>\n<l>phalodayenāsya śubhasya karmaṇo</l>\n<l>muniprasādapratibhodbhavasya me |</l>\n<l>asadvitarkākulamāruteritaṃ</l>\n<l>prayātu cittaṃ jagatāṃ vidheyatām || 153</l>\n</lg>\n\n  </body>\n\n"
}