{
  "title": "sa_parātriṃśikā",
  "body": "<body xmlns='http://www.tei-c.org/ns/1.0'>\n\n<p>śrīdevy uvāca |</p>\n\n<lg>\n<l>anuttaraṃ kathaṃ deva svataḥ kaulikasiddhidam |</l>\n<l>yena vijñātamātreṇa khecarīsamatāṃ vrajet || 1 ||</l>\n</lg>\n\n<lg>\n<l>etad guhyaṃ mahāguhyaṃ kathayasva mama prabho |</l>\n<l>hṛdayasthā tu yā śaktiḥ kaulinī kulanāyikā || 2 ||</l>\n</lg>\n\n<p>tām me kathaya deveśa yena tṛptiṃ vrajāmy aham |</p>\n\n<p>śrībhairava uvāca |</p>\n\n<l>śṛṇu devi mahābhage uttarasyāpy anuttaram || 3 ||</l>\n\n<lg>\n<l>kathayāmi na saṃdehaḥ sadyaḥ kaulikasiddhidam |</l>\n<l>kauliko 'yaṃ vidhir devi mama hṛdvyomny avasthitaḥ || 4 ||</l>\n</lg>\n\n<lg>\n<l>athādyās tithayaḥ sarve svarā bindvavasānakāḥ |</l>\n<l>tadantaḥ kālayogena somasūryau prakīrtitau || 5 ||</l>\n</lg>\n\n<lg>\n<l>pṛthivyādīni tattvāni puruṣāntāni pañcasu |</l>\n<l>kramāt kādiṣu vargeṣu makārānteṣu suvrate || 6 ||</l>\n</lg>\n\n<lg>\n<l>vāyvagnisalilendrāṇāṃ dhāraṇānāṃ catuṣṭayam |</l>\n<l>tadūrdhve śādivikhyātam purastād brahmapañcakam || 7 ||</l>\n</lg>\n\n<lg>\n<l>amūlā tatkramā jñeyā kṣāntā sṛṣṭir udāhṛtā |</l>\n<l>sarveṣāṃ caiva mantrāṇāṃ vidyānāṃ ca yaśasvini || 8 ||</l>\n</lg>\n\n<lg>\n<l>iyaṃ yoniḥ samākhyātā sarvatantreṣu sarvadā |</l>\n<l>caturdaśayutaṃ bhadre tithīśāntasamanvitam |</l>\n<l>tṛtīyam brahma suśroṇi hṛdayam bhairavātmanaḥ || 9 ||</l>\n</lg>\n\n<lg>\n<l>etan nā yoginījāto nā rudro labhate sphuṭam |</l>\n<l>hṛdayaṃ devadevasya sadyo yogavimokṣadam || 10 ||</l>\n</lg>\n\n<lg>\n<l>asyoccāre kṛte samyaṅ mantramudrāgaṇo mahān |</l>\n<l>sadyaḥ sanmukhatām eti svadehāveśalakṣaṇam || 11 ||</l>\n</lg>\n\n<lg>\n<l>muhūrtaṃ smarate yas tu cumbake nābhimudritaḥ |</l>\n<l>sa badhnāti tadā dehaṃ mantramudrāgaṇaṃ naraḥ || 12 ||</l>\n</lg>\n\n<lg>\n<l>atītānāgatānarthān pṛṣṭo 'sau kathayaty api |</l>\n<l>praharād yad abhipretaṃ devatārūpam uccaran || 13 ||</l>\n</lg>\n\n<lg>\n<l>sakṣāt paśyaty asaṃdigdham ākṛṣṭaṃ rudrasaktibhiḥ |</l>\n<l>praharadvayamātreṇa vyomastho jāyate smaran || 14 ||</l>\n</lg>\n\n<lg>\n<l>trayeṇa mātaraḥ sarvā yogesvaryo mahābalāḥ |</l>\n<l>vīrā vīresvarāḥ siddhā balavān śākinīgaṇaḥ || 15 ||</l>\n</lg>\n\n<lg>\n<l>āgatya samayaṃ dattvā bhairaveṇa pracoditāḥ |</l>\n<l>yacchanti paramāṃ siddhiṃ phalaṃ yad vā samīhitam || 16 ||</l>\n</lg>\n\n<l>anena siddhāḥ setsyanti sādhayanti ca mantriṇaḥ || 17 ||</l>\n\n<lg>\n<l>yatkiṃcid bhairave tantre sarvam asmāt prasidhyati |</l>\n<l>mantravīryasamāveśaprabhāvān na niyantriṇā || 18 ||</l>\n</lg>\n\n<lg>\n<l>adṛṣṭama.ṅdalo 'py evam yaḥ kaścid vetti tattvataḥ |</l>\n<l>sa siddhibhāg bhaven nityaṃ sa yogī sa ca dīkṣītaḥ || 19 ||</l>\n</lg>\n\n<lg>\n<l>anena jñātamātreṇa jñāyate sarvaśaktibhiḥ |</l>\n<l>śākinīkulasāmānyo bhaved yogaṃ vināpi hi || 20 ||</l>\n</lg>\n\n<lg>\n<l>avidhijño vidhānajño jāyate yajanaṃ prati |</l>\n<l>kālāgnim āditaḥ kṛtvā māyāntam brahmadehagam || 21 ||</l>\n</lg>\n\n<lg>\n<l>śivo viśvadyanantāntaḥ paraṃ śaktitrayaṃ matam |</l>\n<l>tadantar varti yatkiṃcic chuddhamārge vyavasthitam || 22 ||</l>\n</lg>\n\n<lg>\n<l>aṇur viśuddham acirād aisvaraṃ jñānam aśnute |</l>\n<l>taccodakaḥ śivo jñeyaḥ sarvajñaḥ parameśvaraḥ || 23 ||</l>\n</lg>\n\n<lg>\n<l>sarvago nirmalaḥ svacchas tṛptaḥ svāyatanaḥ śuciḥ |</l>\n<l>yathā nyagrodhabījasthaḥ śaktirūpo mahādrumaḥ || 24 ||</l>\n</lg>\n\n<lg>\n<l>tathā hṛdayabījasthaṃ jagad etac carācaram |</l>\n<l>evaṃ yo vetti tattvena tasya nirvāṇagāminī || 25 ||</l>\n</lg>\n\n<lg>\n<l>dīkṣā bhavaty asaṃdigdhā tilājyāhutivarjitā |</l>\n<l>mūrdhni vaktre ca hṛdaye guhye murtau tathaiva ca || 26 ||</l>\n</lg>\n\n<lg>\n<l>nyāsaṃ krtvā śikhāṃ baddhvā saptaviṃsatimantritām |</l>\n<l>ekaikena diśāṃ bandhaṃ daśānām api kārayet || 27 ||</l>\n</lg>\n\n<lg>\n<l>tālatrayam purā dattvā saśabdaṃ vighnaśāntaye |</l>\n<l>śikhāsaṃkhyābhijaptena toyenābhyukṣayet tataḥ || 28 ||</l>\n</lg>\n\n<lg>\n<l>puṣpādikaṃ kramāt sarvaṃ liṅgaṃ vā stha.ṅdilaṃ ca vā |</l>\n<l>caturdaśābhijaptena puṣpeṇāsanakalpanā || 29 ||</l>\n</lg>\n\n<lg>\n<l>tatra sṛṣṭiṃ yajed vīraḥ punar evāsanaṃ tataḥ |</l>\n<l>sṛṣṭiṃ tu sampuṭīkṛtya paścād yajanam ārabhet || 30 ||</l>\n</lg>\n\n<lg>\n<l>sarvatattvasusampūrṇām sarvāvayavaśobhitām |</l>\n<l>yajed devīṃ mahābhāgā saptaviṃśatimantritām || 31 ||</l>\n</lg>\n\n<lg>\n<l>tataḥ sugandhipuṣpaiś ca yathāśaktyā samarcayet |</l>\n<l>pūjayet parayā bhaktyā svātmanaṃ ca nivedayet || 32 ||</l>\n</lg>\n\n<lg>\n<l>evaṃ yajanam ākhyātam agnikārye 'py ayaṃ vidhiḥ |</l>\n<l>kṛtapūjāvidhiḥ samyak smaran bījam prasiddhyati || 33 ||</l>\n</lg>\n\n<lg>\n<l>ādyantarahitam bījaṃ vikasat tithimadhyagam |</l>\n<l>hṛtpadmāntargataṃ dhyāyet somāṃśuṃ nityam abhyasyet || 34 ||</l>\n</lg>\n\n<lg>\n<l>yān yān kāmayate kāmāṃs tān tāñ cchīghram avāpnuyāt |</l>\n<l>ajñaḥ pratyakṣatām eti sarvajñatvaṃ na saṃśayaḥ || 35 ||</l>\n</lg>\n\n<lg>\n<l>evaṃ mantraphalāvaptir ity etad rudrayāmalam |</l>\n<l>etad abhyāsataḥ siddhiḥ sarvajñatvam avāpyate || 36 ||</l>\n</lg>\n\n<note>Gandharva-nagaram / DSO Sanskrit Archive</note>\n\n  </body>\n\n"
}