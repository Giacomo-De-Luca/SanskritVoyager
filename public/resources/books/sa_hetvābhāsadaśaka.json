{
  "title": "sa_hetvābhāsadaśaka",
  "body": "<body xmlns='http://www.tei-c.org/ns/1.0'>\n      <div>\n\t<lg xml:id='hetvād_1'>\n\t  <l>tvaṃ ruṣṭā mayi cen namāmi bhavatīṃ neyaṃ tvayā namyatāṃ <lb/>namyatvaṃ tvayi bhāti pārthivatayā manye mahārājavat /</l>\n\t  <l>kumbhādiṣv ativartanāt tvaduditaṃ sādhāraṇaṃ sādhanaṃ <lb/>vāgvādeṣv iti nirjito dayitayā rāmaḥ sukhaṃ rātu vaḥ //</l>\n\t</lg>\n\n\t<lg xml:id='hetvād_2'>\n\t  <l>kṛṣṇaḥ puṣṇātu saukhyaṃ sumukhi sumukhatāṃ yāhi yāhi priyāṃ tām <lb/>anyāsaktaṃ kuto māṃ kalaṣasi dayite kevalaṃ tvatsvabhāvāt /</l>\n\t  <l>yady evaṃ mugdhatā te karaṇam idam asādhāraṇaṃ pakṣamātre <lb/>vṛttatvād ity akasmāt praṇayakalahitāṃ rādhikāṃ sāntvayan vaḥ //</l>\n\t</lg>\n\n\t<lg xml:id='hetvād_3'>\n\t  <l>sarvaṃ vastu sukhāvahaṃ tava punaḥ kautaskutīyaṃ vyathā <lb/>kasmād evam udīryate jagad idaṃ yat tanmayaṃ bhāṣase /</l>\n\t  <l>hetus savyabhicāra eṣa virahāt dṛṣṭāntayor ity ayaṃ <lb/>saṃlāpas saha lakṣmaṇena viyujaḥ sītāpateḥ pātu vaḥ //</l>\n\t</lg>\n\n\t<lg xml:id='hetvād_4'>\n\t  <l>bhīto 'haṃ virahī tuṣārakiraṇāt so 'yaṃ samujjṛmbhate <lb/>vijñātaḥ katham eṣa te mama yatas tāpaṃ karoty uccakaiḥ /</l>\n\t  <l>liṅgāt ko 'numinoti sādhyavirahavyāptād iyaṃ mugdhatā <lb/>mā bhaiṣīr iti pātu vo raghupatis saumitriṇā sāntvitaḥ //</l>\n\t</lg>\n\n\t<lg xml:id='hetvād_5'>\n\t  <l>kā bhītis tava candrato raghupate doṣākaratvād asāv <lb/>āsaktaḥ parapīḍane piśunavan naivaṃ kutaḥ kathyate /</l>\n\t  <l>hetuḥ satpratipakṣa eṣa yad ayaṃ sadvṛttatāṃ gāhate <lb/>sodaryeṇa nirastabhīr iti sukhaṃ puṣṇātu vo rāghavaḥ //</l>\n\t</lg>\n\n\t<lg xml:id='hetvād_6'>\n\t  <l>mithyeyaṃ virahavyathā tava mudaṃ datte purovartinī <lb/>māyāmaithilakanyakā priyatamābhāvena satyeva sā /</l>\n\t  <l>ity uktaḥ sahajena sāntvanavidhau hetor amuṣyāśrayā<orig>-</orig><lb/>siddhatvaṃ pratipādayann avatu vaḥ śrījānakīvallabhaḥ //</l>\n\t</lg>\n\n\t<lg xml:id='hetvād_7'>\n\t  <l>cittaṃ me cittajanmā vidalayati śaraiḥ svāśrayaṃ nāśayet kaḥ <lb/>sthūlatvāc cetaso 'sau kim iva na kurute nirvicārapravṛttaḥ /</l>\n\t  <l>āhuś ceto 'ṇumānaṃ katham iha bhavati sthūlatā tatsvarūpā<orig>-</orig><lb/>siddho 'yaṃ hetur evaṃ daśarathasutayoḥ pātu saṃbhāṣitaṃ vaḥ //</l>\n\t</lg>\n\n\t<lg xml:id='hetvād_8'>\n\t  <l>vadhyetāṃ śukasāraṇau na hi tayor vadhyatvam asty eva tat <lb/>rakṣastvād daśakandharādivad ayaṃ hetus sahopādhikaḥ /</l>\n\t  <l>sadrohatvam upādhir atra sugamaḥ śeṣas tvayā cintyatām <lb/>ity ādityasutoktikhaṇḍanakaraḥ śrīrāghavaḥ pātu vaḥ //</l>\n\t</lg>\n\n\t<lg xml:id='hetvād_9'>\n\t  <l>jayyo rāghava eṣa mānuṣatayā tadbhakṣibhīr yātubhiḥ <lb/>naivaṃ bādhita eva hetur uditaḥ pratyakṣamānena hi /</l>\n\t  <l>kva pratyakṣam idaṃ kharādinihatāv ity agrajasyāgrato <lb/>diśyāt tanmatabhidvibhīṣaṇasamudgītas sukhaṃ rāghavaḥ //</l>\n\t</lg>\n\n\t<lg xml:id='hetvād_10'>\n\t  <l>ajñātvā hṛdgataṃ te katham abhilaṣitaṃ prārthaye bhāmini tvāṃ <lb/>nanv etasmāt kaṭākṣād anuminu hṛdaye rāga eveti cen na /</l>\n\t  <l>hetus sopādhiko 'yaṃ bhavati gurutaro hrībharo 'sminn upādhiḥ <lb/>sādhyavyāpī priyādau sa khalu raṇamukhe sādhanāvyāpakaś ca //</l>\n\t</lg>\n\t\n\t<lg xml:id='hetvād_col' n=''>\n\t  <l>koṭiliṃgapure vāsī yuvarājo mahākaviḥ /</l>\n\t  <l>hetvābhāsam udājahre daśaślokaiḥ satāṃ mude //</l>\n\t</lg>\n      </div>\n    </body>\n  \n"
}