{
  "title": "sa_gautama-dharmasūtra1-3-comm",
  "body": "<body xmlns='http://www.tei-c.org/ns/1.0'>\n<div>\n<p>oṃ</p>\n\n<p>gautamagṛhyasūtram.</p>\n\n<p>maskaribhāṣyasahitam.</p>\n\n<lg>\n<l>praṇipatyādidevāya vāsudevāya bhaktitaḥ /</l>\n<l>gautamīyacchalenedaṃ sarvasmṛtinibandhanam //</l>\n</lg>\n\n<p>kriyate 'dya mayā bhāṣyaṃ sūnunā vāmanasya tu //</p>\n\n<p>ko vābhisambandhaḥ ? ayamucyate-santi caturdaśa vidyāsthānāni, tadyathā-</p>\n\n<lg>\n<l>aṅgāni vedāścatvāro mīmāṃsā nyāyavistaraḥ /</l>\n<l>purāṇaṃ dharmaśāstraṃ ca vidyā hyetāścaturdaśa //</l>\n</lg>\n\n<p>iti //</p>\n\n<p>teṣāṃ madhye parigaṇitamidaṃ dharmaśāstramārabhyata ityabhisambandhaḥ /\nathavā-puruṣasya sukhaduḥkhopabhogārthaiḥ śarīrendriyaviṣayaiḥ saṃyogaviyogarūpo janmajarāmaraṇaprabandhaḥ saṃsāraḥ /\nsa ca dharmādharmanimitto nānyanimittaḥ /\ntayośca dharmādharmayoriṣṭāniṣṭopabhogahetutvādupādānaparivarjanārhai tau bhavataḥ /\ntadubhayamaparijñāne na sambhavatīti dharmādharmasvarūpāvabodhanārthaṃ gautamena śāstraṃ praṇītamiti /\nprayojanamapi cāsyaitadeva, dharmādharmopādānaparivarjanayoḥ puruṣārthatvāditi /\nabhidheyamaṣṭakādīni, yathā śrautānyagniṣṭomādīnyavaśyakartavyāni tathāṣṭakādīnmapīti /\ntatra sarvakāryāṇāṃ kāraṇataḥ pravṛttidarśanātpūrvaṃ kāraṇaviśeṣapratipādanārthamāha-</p>\n\n<l rend='bold'>vedo dharmamūlam // Gaut_1.1 //</l>\n\n<lg>\n<l>nanu vidhipratiṣedharūpatvācchāstrasya 'upanayanaṃ brāhmaṇasyāṣṭame'; ityādyeva vaktavyam, na tvanuvādarūpatvādvedo dharmamūlamityādi, niṣprayojanatvādanuvādasyeti /</l>\n<l>na cānena vedasya prāmāṇyaṃ pratipādyate, tasya svata eva siddheḥ anyathā yena prāmāṇyaṃ pratipādyate tasyāpyanyena prāmāṇyaṃ tasyāpyanyenetyanavasthā syāditi //</l>\n</lg>\n\n<p>ucyate-vedasya dharmamūlatvānuvādaḥ taddvāreṇa smṛtiśīlayorapi dharmamūlatvapratipādanārthaḥ /\nkathamiti</p>\n\n<p>ceducyate-vedavacanāduccaritāttatpadārthavidāṃ viśiṣṭer'the yā pratipattirniḥsaṃdigdhā jāyate na ca kālāntare deśāntare puruṣāntare 'vasthāntare vā viparyeti sā dharmamūlamiti /\n<lg>\n<l>yacca niḥsaṃdigdhamaviparītaṃ ca jñānamutpadyate tasya prāmāṇyamadhyavasituṃ śakyate /</l>\n<l>na ca vedajanitapratyayasya kāraṇadoṣakṛtaṃ mithyātvaṃ, karturanabhyupagamāt /</l>\n<l>kartṛgato hi doṣaḥ śabdajanitasya pratyayasya mithyātvamāpādayati /</l>\n<l>evamuttarārtho 'nuvādaḥ //</l>\n</lg></p>\n\n<p>idānīṃ sūtraṃ vibrīyate-tatra vedo mantrabrāhmaṇākhyo grantharāśiḥ /\nvida jñāne, jñāyate 'nena dharmādisvarūpamiti vedaḥ /\nyadyapi smṛtyāderetattulyatvam /\ntathāpi parivrājakādivadrūḍhatvādadoṣaḥ /\ntathā ca smṛtyantaraṃ-</p>\n\n<p>śrutiśtu vedo vijñeyo dharmaśāstraṃ tu vai smṛtiḥ //</p>\n\n<p>iti //</p>\n\n<p>sa ca ṛgvedādibhedena bhidyate /\njātyapekṣayaikavacanam /\ndharmaḥ karma ācāra ityarthaḥ, apūrvākhyo vā /\nmūlaṃ kāraṇaṃ jñāpakaṃ, pramāṇamityarthaḥ /\ntatra vidhipratiṣedhātmako hi vedo dharmādyavabodhakatvaṃ pratipadyate, na tu mantrārthavādarūpa iti ceducyate- arthavādāderapi vidhyekavākyatvenopakārakatvāt pāraṃparyeṇa dharmamūlatvamaviruddham /\narthavādastāvat stutinindādvāreṇa vidhipratiṣedharūpatvaṃ pratipadyate, mantrastvanuṣṭānakāle vihitārthasmārakatvāt /\ntataḥ sarvaprakāra eva vedo</p>\n\n<p>dharmamūlamiti /\nkecinmantrārthavādamūlameva pratijānate yatā 'dhanvanniva prapā asi'; ityatra prapā kartavyetyādi /\nanye tvāhuḥ-adhyayanamātrādeva dharmasiddhiḥ, yathā'ha-</p>\n\n<lg>\n<l>ā haiva sa nakhāgrebhyaḥ paramaṃ tapyate tapaḥ /</l>\n<l>yaḥ sragvyapi dvijo 'dhīte svādhyāyaṃ śaktito 'nvaham //</l>\n</lg>\n\n<p>iti //</p>\n\n<p>ataḥ pāṭha eva dharmamūlamiti /\ntadayuktaṃ, karmaphalaśruteḥ ānarthakyaprasaṅgāt, mīmāṃsakairadhyayanaphalasya nistatvācca /\nathavā vedavācyā kriyā vedaśabdenocyate, sa dharmasya mūlamiti /\nśyenādiṣu na bhavatīti cet, ucyate-tatrāpi vairivadhāt prāṇadhanaputradārādirakṣaṇadvāreṇa dharmo 'styeveti /\ntataścāvagamyate-yadidaṃ putrapaśugrāmādi dṛṣṭaṃ, yacca</p>\n\n<p>sargādyadṛṣṭaṃ, tatsarvaṃ dharmahetukamiti //</p>\n\n<p>dharmaḥ pañcaprakāraḥ-varṇadharma āśramadharmo guṇadharmo varṇāśramadharmo nimittadharma iti /\n<lg>\n<l>varṇadharmo 'dhyayanādiḥ, āśramadharmaḥ samidādhānādiḥ guṇadharmo 'bhiṣekādiguṇayuktasya rakṣaṇādiḥ, varṇāśramadharmo brāhmaṇasya pālāśo daṇḍa ityādiḥ, nimittadharmaḥ prāyaścittādiḥ /</l>\n<l>mūlaṃ kāraṇam /</l>\n<l>tathā cāha-'vedāddharmo hi nirbabhau'; iti /</l>\n<l>sūtrārambhaprayojanaṃ ca-yathaiva vedo dharmamūlaṃ tathā smṛtiśīle apīti //</l>\n</lg></p>\n\n<p>na kevalaṃ veda eva dharmamūlaṃ, kiṃ tarhi-</p>\n\n<l rend='bold'>tadvidāṃ ca smṛtiśīle // Gaut_1.2 //</l>\n\n<p>vedavidāṃ ca ye smṛtiśīle te api dharmamūle bhavataḥ te api vedāvirodhinī, tadvidāmityārambhāt /\nmūlaśabdaśceha dvābhyāmabhisambadhyamāno dvicanānto draṣṭavyaḥ /\ntacchabdena ṣaḍaṅgo vedo lakṣyate /\nsmṛtirupanibanandhanaṃ manu-yama-vasiṣṭha-bhṛgvaṅgiro-bṛhaspatyuśano-bhāradvāja-gautapāpastamba-saṃvarta-vyāsa-śatātapa-</p>\n\n<p>śaṅkha-likhita-hārīta-bodhāyana-yājñavalkya-pracetādibhiḥ kṛtam /\nśīlamanupanibaddhaḥ samācāraḥ kautukamaṅgalādiḥ bahutvātpratideśaṃ bhidyamānatvāccānupanibaddhaḥ /\ncakāro 'nuktasamuccayārthaḥ /\nyathā'ha manu--</p>\n\n<lg>\n<l>vedo 'khilo dharmamūlaṃ smṛtiśīle ca tadvidām /</l>\n<l>ācāraścaiva sādhūnāṃ ātmanastuṣṭireva ca //</l>\n</lg>\n\n<p>iti //</p>\n\n<lg>\n<l>sandhyoparamaṇakāle triḥ pradakṣiṇādiḥ śiṣṭācāra /</l>\n<l>vedavidāṃ sakalānuṣṭhānaparāṇāṃ nirdeṣatvena yadvijñānamutpadyate, sā'tmatuṣṭiḥ /</l>\n<l>vakṣyati-'yaccātmavanto vṛddhāḥ'ityādi //</l>\n</lg>\n\n<lg>\n<l>kecidvarṇayanti-aṣṭakādivadeṣāṃ kautukamaṅgalādīnāṃ anupanibandho 'karaṇe pratyavāyābhāvāt /</l>\n<l>ācārātmatuṣṭī api śīla evāntarbhūte iti na pṛthagupanyaste /</l>\n<l>cakāropyuktasamuccayārtha eveti //</l>\n</lg>\n\n<p>idānīṃ pūrvapakṣīkaroti vedavidāṃ śīlaṃ dharmamūlaṃ na bhavati yataḥ-</p>\n\n<l rend='bold'>dṛṣṭo dharmavyatikramaḥ // Gaut_1.3 //</l>\n\n<lg>\n<l>dharmamūlatvaṃ na prāpnotīti śeṣaḥ /</l>\n<l>yathā prajāpatiḥ svāṃ dihitaramabhyadhyāyat,yathendrasyāhalyāgamanādiḥ yathā vyāsabhīṣmādīnāmanāśramāvasthānam //</l>\n</lg>\n\n<p>kiñca-</p>\n\n<l rend='bold'>sāhasaṃ ca mahatām // Gaut_1.4 //</l>\n\n<p>atrāpi dharmamūlatvaṃ na prāpnotīti śeṣaḥ caśabdopādānāt /\nsahaḥśabdena balamucyate /\nyathā ca nāradaḥ-'saho balamihocyate'iti /\ntena śāstraṃ lokasaṃvyavahāraṃ cānavekṣya yat kriyate tat sāhasam /\n<lg>\n<l>mahatāṃ lokavikhyātānāmityarthaḥ /</l>\n<l>yathā rāmasya tāṭakādistrīvadhaḥ /</l>\n<l>jāmadagnyasya mātuḥśiracaśchedaḥ, vasiṣṭhasya jalapraveśaḥ ityādi /</l>\n<l>tena ayuktaṃ śīlasya dharmamūlatvamiti //</l>\n</lg></p>\n\n<p>kathaṃ punardharmavyatikramasāhasayoḥ bhedaḥ-viṣayābhilāṣeṇa yadayuktamācaryate, sa dharmavyatikramaḥ, krodhādyabhibhavena yat kriyate tat sāhasam //</p>\n\n<p>atrottaramāha-</p>\n\n<l rend='bold'>na tu dṛṣṭārthe 'varadaurbalyāt // Gaut_1.5 //</l>\n\n<p>tuśabda- pakṣanivṛttyarthaḥ /\ndṛṣṭārtho dṛṣṭaprayojanaḥ tasmin dṛṣṭaprayojane śīlaṃ dharmamūlaṃ na bhavati /\ntathā ca</p>\n\n<p>vasiṣṭhaḥ-'agṛhyamāṇakāraṇo dharmaḥ'iti /\nnaitādvivacanaṃ, dṛṣṭārthe dharmavyatikramasāhase iti /\ntasmin gṛhyamāṇe'īdudet'ityādinā pragṛhyasaṃjñāyāṃ satyāṃ'dṛṣṭārthe avaradaurbalyāt'iti pāṭhaḥ prāpnoti /\navaradaurbalyāt na varaḥ avaro nikṛṣṭaḥ dveṣādyabhibhūtaḥ aparamārthajñāna ityarthaḥ tasya daurbalyāt dharmādharmaparijñānāśakterityarthaḥ /\n<lg>\n<l>etaccānena jñāpitaṃ bhavati- mahatāmapi tadvidāṃ kadā cidabhibhavo 'stīti, śarīravata- priyāpriyayoravaśyaṃbhāvitvāt /</l>\n<l>tasmādyāvadeteṣāṃ rāgādidoṣeṇābhibhavaḥ, tāvatteṣāṃ ācāro 'pi na grāhyaḥ /</l>\n<l>tathāca vasiṣṭhaḥ--'śiṣṭaḥ punarakāmātmā'iti /</l>\n<l>athavā-avaraśabdenedānīṃtanāḥ kaliyugapuruṣā ucyante, teṣāṃ daurbalyāt asārmathyāt //</l>\n</lg></p>\n\n<p>evaṃ smṛtipramāṇamuktvā adhunā ekārthopanipatitānāṃ vākyānāṃ parasparavirodhe sati kiṃ kravyamityāta āha-</p>\n\n<l rend='bold'>tulyabalavirodhe vikalpaḥ // Gaut_1.6 //</l>\n\n<p>tulyapramāṇaprāpitaḥ padārthastulyabalaḥ /\ntayoḥ parasparavirodhe sati vikalpo veditavyaḥ, ayaṃ vāyaṃ veti /\nnobhayaparityāgaḥ, ubhayoḥ pramāṇaprāpitatvāt /\nnānyataraparigrahaḥ, ekasmin gṛhyamāṇe dvitīyasyānarthakyaprasaṅgaḥ syāditi /\nkimudāharaṇaṃ-śrutau tāvat udite hotavyaṃ, anudite hotavyamityevamādi /\nsmṛtāvapi,'nityamabhojyaṃ keśakīṭāvapannam'iti gautamaḥ /</p>\n\n<lg>\n<l>pakṣijagdhaṃ gavāghrātamavadhūtamavakṣutam /</l>\n<l>dūṣitaṃ keśakīṭaiśca mṛtprakṣepeṇa śudhyati //</l>\n</lg>\n\n<p>iti manuḥ //</p>\n\n<p>nanu-cātra sārmathyādeva vikalpaprasiddheḥ anarthakamidaṃ sūtraṃ samuccayastāvadatra na saṃbhatīti /\nna hyanudite hutvā punarudite hotuṃ śakyate, guṇabhūtakālavaśena pradhānasya homasyāvṛtteranyāyyatvāt /\npradhānavaśavartino hi guṇāḥ, na guṇavaśavarti pradhānamiti /\n<lg>\n<l>na cānāvṛttamubhayo- kālayorhetuṃ śakyate /</l>\n<l>evaṃ smṛtāvapi śuddhiparityāgayonairva samuccayaḥ sambhavatīti, parasparavirodhāditi /</l>\n<l>na cobhayaparityāgo yukta ityuktam /</l>\n<l>tenātra vikalpa eva prāpnotīti nārtho 'neneti //</l>\n</lg></p>\n\n<p>evaṃ tarhi nyāyaprāptānuvādo 'yaṃ viśeṣārthaḥ /\nko viśeṣaḥ ? tulyabalayoreva virodhe vikalpaḥ, atulyabalayostu bādha eveti /\ntena śrutismṛtyorvirodhe smṛtireva bādhyate /\n<lg>\n<l>śrutau hi pratyakṣaḥ śabdaḥ smṛtāvānumānikaḥ /</l>\n<l>na cānumānaṃ pratyakṣavirodhe pramāṇībhavati /</l>\n<l>evaṃ smṛtyācāravirodhe ca mātuladuhitṛpariṇayanādyācāro bādhyata iti, tatra hyācārāt smṛtyanumānamiti /</l>\n<l>virodhe vikalpavacanāt, avirodhe tu tulyapramāṇaśiṣṭānāṃ samuccayaḥ yathā ācamanādīnāṃ śrauteṣu karmasviti //</l>\n</lg></p>\n\n<p>nanu ca yadi vedaliṅgaprabhavatvābhyupagama eva smṛteḥ śrutyā sahātulyabalatvamupapādyate, tadā hi mantrārthavādavākyeṣvanyapareṣvapi yāni smārtadharmamabalabhūtāni liṅgāni'kumārā viśikhā iva'ityevamādīni teṣāṃ pratyakṣavedavākyavirodhe sati virodhivākyānumānavirodhāt durbalatvaṃ prasajyate /\nyadā tūtsannaśākhāpūrvikā smṛtirabhyupagame-yathā'hāpastambaḥ-'brāhmaṇoktā vidhayasteṣāmutsannāḥ pāṭhāḥ prayogādanumīyante'iti tadobhayośca vaidikatvāt tulyabalataiva prasajyate /\nna hyanumitasya vedavākyasya pratyakṣasya ca balābalaviśeṣo 'sti pratyakṣānumānaparicchinnāgnivaditi /\nsyādetat yatra smṛtivacane vedavirodho 'sti tannaiva vedavākyānumāpakaṃ bhavati, kiṃ tarhi bhrāntyādiprabhavamevaitaditi /\ntacca na yuktaṃ, dharmaśāstrapraṇeturanāptatvābhyupagame aviśvāsaprasaṅgāt /\nyadāpi vedavadavicchinnapāraṃparyeṇāgatā smṛtirabhyupagamyate tadāpi tulyabalatvamupapadyata iti tatrāpi tannaivopapadyate /\n<lg>\n<l>yastāvanmātuladuhitṛpariṇayanādikaḥ samācāra upanyastaḥ sa kāmādyabhibhave sati duṣṭācāratvācchiṣṭācāra eva nopapadyate /</l>\n<l>yastvavigānenoktalakṣaṇaiḥ śiṣṭairācaryate tasya vedamūlatvāviśeṣāt smṛtyā saha tulyabalatvameva prāpnoti /</l>\n<l>vibandhanānibandhanayostvanyadeva prayojanamupadiṣṭam /</l>\n<l>na ca samācārasya smṛtivākyāntaritarūpsaya vedavākyānumānasaṃnikarṣakṛtaṃ balābalatvaṃ sidhyati //</l>\n</lg></p>\n\n<p>atrocyate-atulyabalatvaṃ tāvat vedādīnāṃ sūtrārambhasārmathyādevāvagamyate /\nyadi hi tulyabalānyetāni syuḥ tadā virodhe vikalpaḥ sārmathyādeva siddhaḥ, kimanena sūtreṇeti tulyabalagrahaṇaṃ cānarthakaṃ syāditi /\nasminapi vedādyurbalataratvaṃ smṛterupapadyate /\ntatra liṅgaprabhavatvamupapadyate ityuktam /\ntenāyameva</p>\n\n<p>pakṣoyuktaḥ vastu</p>\n\n<lg>\n<l>svatantrapakṣo 'bhihitaḥ, sa pakṣaḥ'tadvidāṃ ca smṛtiśīle'ityetasmin sati durupapāda eveti /</l>\n<l>tasmādvedaliṅgaprabhavatvameva smṛtīnāṃ nirdeṣataramiti //</l>\n</lg>\n\n<lg>\n<l>nanu caivamapi nopapadyate, kvacit smṛtyā śruterbādhadarśanāt yathā sāmānyena pravṛtto vaidikakarmādhikāraḥ smṛtyā upanītādipuruṣaviśeṣa evādhikriyate /</l>\n<l>tathā saṃskāraikadeśenāpyātmaguṇayoge sati viśiṣṭaphalābhidhānāt, tathā gāmālabheteti śruticodito 'pi govadhaḥ smārtapratiṣedhabalīyastvānna kriyate, tathāgnihotrādikaṃ coditajīvanopādhikaṃ karma dravyasādhyamapi na smārtacauryādipratiṣaddhenāpi dravyamārjayitvā tatkriyate /</l>\n<l>ataḥ śrutyā smṛtirbādhyata ityayuktamuktamiti //</l>\n</lg>\n\n<p>ucyate-virodhe sata pramāṇānāṃ balābalacintā yujyate /\nyatra tu virodhābhāvaḥ tatra durbalopi naiva bādhyata iti /\nyastāvadupanītasya karmādhikāraḥ saḥ śrutyā naiva virudhyate, upanayanasya vedagrahaṇārthatvāt, tasya ca karmārthatvāt, na cāpūrvasaṃyogamantareṇa pradhānasiddhiḥ /\nyaccoktaṃ govardhestu śruticoditopi na kriyata iti, tadapi na kevalaṃ smṛtyā, kintu mantravarṇācca 'mā gāḥ pramāpayāśvān pramāpaya'; ityādi /\nataḥ smṛtyā śrutirnaiva bādhyate /\nkecidutsannaśākhāpūrvikāṃ smṛtimāhuḥ /\ntadayuktam /\n<lg>\n<l>tatra vicāryate-kiṃ smaraṇātpūrvameva naṣṭāḥ śākhāḥ utottarakālamiti /</l>\n<l>yāde pūrvaṃ tatra smaraṇaṃ nopapadyate, vinaṣṭatvāt, pūrvavijñānasadṛśatvāt smṛteḥ /</l>\n<l>yadyuttarakālaṃ, tadotsannaśākhāpūrvakatvaṃ vaktuṃ na yujyate, tadānīmupalabhyamānatvāt /</l>\n<l>āpastamboktasyāpyayamabhiprāyaḥ-utsannāḥ kvacitkvaciddeśe na sarvatreti 'teṣāmutsannāḥ pāṭhāḥ prayogādanumīyante'; ityatrāpi vyākhyā kartavyā //</l>\n</lg></p>\n\n<p>evamiyaṃ dharmapramāṇaparibhāṣoktā /\nidānīṃ smṛtyā yatpramīyate tadabhidhānārthamāha-</p>\n\n<l rend='bold'>upanayanaṃ brāhmaṇasyāṣṭame // Gaut_1.7 //</l>\n\n<p>vedasya agnerācāryasya yamaniyamānāṃ vā samīpe nayanamupanayanam /\ntadaṣṭame varṣe, varṣagaṇanāsārmathyāt /\nnityo 'yamupanayanakālaḥ, kāmyāpatkalpayorūrdhvamabhidhānāt /\nkṣatriyavaiśyayorūrdhvamabhidhānāt śūdrasyaikajātitvādarthasiddhasyāpi brāhmaṇagrahaṇasya jātinimittatvaprasiddhyarthamārambhaḥ /\n<lg>\n<l>na ca dvijatvavat brāhmaṇatvaṃ kriyata iti /</l>\n<l>evaṃ ca surāpasya brāhmaṇasya 'surāpasya brāhmaṇasyoṣṇāmāsiṃceyuḥ'; ityevamādayo brāhmaṇoddeśena vidhīyamānā anupanītasyāpi bhavanti /</l>\n<l>yadvā-brāhmaṇagrahaṇena vinā trayāṇāmapyetannityaṃ syāt, kāmyaṃ tu brāhmaṇasya navame pañcame vā syāt, itarayostvekādaśadvādaśayoḥ syātāṃ, kāmyānantaramabhidhānāt /</l>\n<l>pūrvasaṃskārabhāve 'pi upanayanenādhikriyate, na tvanena vinoparitanairiti garbhādhānādimanuktvā upanayanasyaivehārambhaḥ //</l>\n</lg></p>\n\n<l rend='bold'>navame pañcame vā kāmyam // Gaut_1.8 //</l>\n\n<p>kāmāya hitaṃ kāmyaṃ tadupatpādanasamartham /\npañcame navama iti vācye kramabhedaḥ anayorantarā kṣatriyavaiśyayoḥ kāmyakālaparigrahārthaḥ /\ntathā ca manuḥ-</p>\n\n<p>rājño balārthinaṣṣaṣṭhe vaiśyasyārthārthino 'ṣṭame //</p>\n\n<lg>\n<l>visamāsaḥ kāmyabhedajñāpanārthaḥ /</l>\n<l>tathācaca smṛtyantaraṃ-'navame tvāyuṣmākaṃ pañcame brahmavarcasakāmam'; iti /</l>\n<l>vāśabdo vikalpārthaḥ /</l>\n<l>sa icchāto draṣṭavyaḥ //</l>\n</lg>\n\n<l rend='bold'>garbhādiḥsaṅkhyā varṣāṇām // Gaut_1.9 //</l>\n\n<lg>\n<l>garbhasahacaritā daśa māsā garbha ityucyate /</l>\n<l>tatprabhṛti varṣagaṇanā kartavyā, na tu janmata ārabhya /</l>\n<l>tataśca 'upanayanaṃ brāhmaṇasya'; ityevamādau 'garbhāṣṭame'; ityevamādi yojyam //</l>\n</lg>\n\n<l rend='bold'>taddvitīyaṃ janma // Gaut_1.10 //</l>\n\n<lg>\n<l>tat upanayanaṃ dvitīyaṃ janma /</l>\n<l>tena saṃskṛto dvijo bhavatītyarthaḥ /</l>\n<l>'dvijātīnāmadhyayanam'; ityevamādau vyavahārārthaṃ dvijasaṃjñākaraṇam /</l>\n<l>tadgrahaṇaṃ nityakāmyopanayanasaṃgrahaṇārtham //</l>\n</lg>\n\n<l rend='bold'>tadyasmātsa ācāryaḥ // Gaut_1.11 //</l>\n\n<lg>\n<l>tadgrahaṇaṃ nityakāmyopanayanasaṃgrahaṇārtham /</l>\n<l>'ācāryaḥ śreṣṭho gurūṇām'; ityādau vyavahārārthaṃ saṃjñākaraṇam //</l>\n</lg>\n\n<l rend='bold'>vedānuvacanācca // Gaut_1.12 //</l>\n\n<p>vedānuvacanaṃ samastavedānucanam /\nadṛṣṭārthamekadeśādhyāpanena guruḥ /\ntathā ca manuḥ-</p>\n\n<lg>\n<l>alpaṃ vā bahu vā yasya śrutasyopakaroti yaḥ /</l>\n<l>tamapīha guruṃ vidyāt śrutopakriyayā tayā //</l>\n</lg>\n\n<p>iti //</p>\n\n<p>dṛṣṭārthaṃ cedupādhyāyaḥ /\ntathāca vasiṣṭhaḥ-'yastvekadeśaṃ sa upādhyāyaḥ'; iti /\ncakārāt aṅgavyākhyātāpi /\ntathāca yāskaḥ-'ācārya ācārānācinoti, arthānācinoti, buddhiṃ vā'; iti /\nkeciccakāraṃ pūrvasūtreṇa samuccayārthaṃ vyācakṣate /\ntenobhayakaraṇādevācāryaḥ /\ntathāca manuḥ-</p>\n\n<lg>\n<l>upanīya tu yaḥśiṣyaṃ vedamadhyāpayeddvijaḥ /</l>\n<l>sakalpaṃ sarahasyaṃ ca tamācāryaṃ pracakṣate //</l>\n</lg>\n\n<p>iti //</p>\n\n<l rend='bold'>ekādaśadvādaśayoḥ kṣatriyavaiśyayoḥ // Gaut_1.13 //</l>\n\n<p>nityo 'yaṃ kālaḥ, kāmyāpakatkalpayorūrdhvamabhidhānāt //</p>\n\n<p>yadā tu nityakāmyayoḥ kenaciddurbhikṣādinā nimittenātikramaḥ syāt tadānīmāpatkalpamāha-</p>\n\n<l rend='bold'>ā ṣoḍaśādbrāhmaṇasyāpatitā sāvitrī // Gaut_1.14 //</l>\n\n<p>āṅtrābhividhyarthaḥ, sahaṣoḍasena varṣeṇeti, 'dvyadhikāyāḥ'; iti liṅgāt 'ṣoḍaśe sarvakāmam'; iti smṛtyantaradarśanācca /\n<lg>\n<l>apatitā anapagatā /</l>\n<l>sāvitrīśabdena tatsādhanamupanayamucyate, upanayanasyādhikṛto bhavatītyarthaḥ /</l>\n<l>evaṃ ca pitrādiṣvanupanīteṣvapi prāyaścittenopanayane 'dhikriyate /</l>\n<l>tathācāpastambaḥ-'yasya pitā... pitāmahaḥ....prapitāmahaḥ'; ityādi //</l>\n</lg></p>\n\n<l rend='bold'>dvāvaṃśate rājanyasya // Gaut_1.15 //</l>\n\n<lg>\n<l>atrāpyāṅnuvartate varṣasahitam /</l>\n<l>rājanyaśabdaprayogo rājatvaprasiddhyarthaḥ, tasyopanītasyaiva rājyādhikāra iti //</l>\n</lg>\n\n<l rend='bold'>dvyadhikāyā vaiśyasya // Gaut_1.16 //</l>\n\n<lg>\n<l>dvābhyāmadhikābhyāṃ sahitā yā dvāviṃśatiḥ sā dvyadhikāḥ, caturviṃśāterityarthaḥ /</l>\n<l>caturviṃśateriti vaktavye evamabhidhānaṃ pūrvatrāṅo 'bhividhijñāpanārtham //</l>\n</lg>\n\n<p>ukta upanayanakālaḥ /\nidānīṃ tatsādhanābhidhitsayā'ha-</p>\n\n<l rend='bold'>mauñjījyāmaurvīsautrayo mekhalāḥ krameṇa // Gaut_1.17 //</l>\n\n<p>muñjavikārā mauñjī /\nmūrvā prasiddhā, tadvikārā maurvī /\njyācāsau maurvī ceti samānādhikaraṇasamāsaḥ /\ntataśca dhanuṣo 'panīya grāhyā /\nsūtraṃ śaṇasūtram /\nekaguṇā maurvī, itare trivṛtau /\nyathā'ha manuḥ-</p>\n\n<lg>\n<l>mauñjī trivṛt samā ślakṣṇā kāryā viprasya mekhalā /</l>\n<l>kṣatriyasya tu maurvī jyā vaiśyasya śaṇatāntavī //</l>\n</lg>\n\n<p>iti //</p>\n\n<p>jyāmaurvyordvitvavyāvṛttyarthaṃ kramagrahaṇam /\nkecidabhāve vaikalpikārthamiti varṇayanti /\ntathāca manuḥ-</p>\n\n<lg>\n<l>muñjābhāve tu kartavyā kuśāśmantakabalbajaiḥ /</l>\n<l>trivṛtā granthinaikena tribhiḥ pañcabhireva veti //</l>\n</lg>\n\n<p>nyāyasiddhe kramagrahaṇasyānyārthatvāditi //</p>\n\n<l rend='bold'>kṛṣṇarurubastājināni // Gaut_1.18 //</l>\n\n<lg>\n<l>ajinaśabdaḥ pratyekamabhisambadhyate /</l>\n<l>kṛṣṇaḥ kṛṣṇamṛgaḥ, ruruḥ pṛṣanmṛgaḥ, bastaḥ prasiddhaḥ /</l>\n<l>etāni krameṇottarīyāṇi /</l>\n<l>tathā ca smṛtyantaram-'ajinamevottarīyaṃ dhārayeyuḥ'; iti //</l>\n</lg>\n\n<l rend='bold'>vāsāṃsi śāṇakṣaumacīrakutapāḥsarveṣām // Gaut_1.19 //</l>\n\n<p>śaṇādhikāraḥśāṇaḥ /\nkṣumā atasī,tadvikāraḥ kṣaumaḥ /\n<lg>\n<l>darbhādipariniṣpannaṃ cīram /</l>\n<l>kutapaḥ pārvatīyacchāgaromaniṣpannaḥ /</l>\n<l>etānyadhovasanāni /</l>\n<l>viṣamasaṅkhyatvādeva sarveṣāṃ siddheḥ smṛtyantare 'śāṇaṃ kṣaumaṃ vāso brāhmaṇasya'; iti tadāśritya yadyathāsaṅkhyaṃ tannivṛttyarthaṃ sarveṣāṃ grahaṇaṃ, adhikārārthaṃ vā //</l>\n</lg></p>\n\n<l rend='bold'>kārpāsaṃ cāvikṛtam // Gaut_1.20 //</l>\n\n<lg>\n<l>sarveṣāmityanuvartate, vāsa iti ca /</l>\n<l>avikṛtamarāgasambandham /</l>\n<l>svabhāvataḥ śuklamevetyarthaḥ /</l>\n<l>pūrveṣāmapyavikṛtatvajñāpanārthaścaśabdaḥ //</l>\n</lg>\n\n<l rend='bold'>kāṣāyamapyeke // Gaut_1.21 //</l>\n\n<lg>\n<l>rāgasambandhamapi kecidicchanti /</l>\n<l>apiśabdo nindārthaḥ /</l>\n<l>ataḥ pūrveṣāmabhāve draṣṭavyam //</l>\n</lg>\n\n<p>idānīṃ kāṣāyapakṣe niyamārthamāha-</p>\n\n<l rend='bold'>vārkṣaṃ brāhmaṇasya // Gaut_1.22 //</l>\n\n<p>vṛṣakaṣāyakṛtaṃ vārkṣaṃ tadeva brāhmaṇasya vāsaḥ //</p>\n\n<l rend='bold'>māñjiṣṭhahāridre itarayoḥ // Gaut_1.23 //</l>\n\n<lg>\n<l>mañjiṣṭhayā vikṛtaṃ kṣatriyasya /</l>\n<l>haridrayā vikṛtaṃ vaiśyasya //</l>\n</lg>\n\n<l rend='bold'>bailvapālāśau brāhmaṇadaṇḍau // Gaut_1.24 //</l>\n\n<lg>\n<l>bailvaḥ pālāśo vā brāhmaṇasya daṇḍaḥ /</l>\n<l>yadyapi dvandvanirdeśaiḥ, tathāpi 'yajñiyo vā sarveṣām'; ityekavacananirdeśāt, 'pratigṛhyepsitaṃ daṇḍam'; iti smṛtyantaradarśanācca ekasyaiva dhāraṇaṃ yuktam //</l>\n</lg>\n\n<l rend='bold'>āśvatthapailavo śeṣe // Gaut_1.25 //</l>\n\n<lg>\n<l>aśvatthaḥ prasiddhaḥ, pīluḥ kalkiḥ, śeṣe kṣatriyavaiśyaviṣaye /</l>\n<l>tatrāpi kṣatriyasyāśvatthaḥ, vaiśyasya pailavaḥ //</l>\n</lg>\n\n<l rend='bold'>yajñiyo vā sarveṣām // Gaut_1.26 //</l>\n\n<lg>\n<l>yajñārhe vā syāt vibhītakabilvakayāvakādirvarjito vṛkṣaviśeṣa ityarthaḥ /</l>\n<l>vāśabdo 'bhāvavikalpārthaḥ, ataḥ pūrveṣāmabhāve /</l>\n<l>anyathāpārtho vāśabdaḥ /</l>\n<l>sarveṣāṃgrahaṇamanantarayoreva mā bhūditi //</l>\n</lg>\n\n<p>idānīṃ daṇḍaguṇamāha-</p>\n\n<l rend='bold'>apīḍitā yūpavakrāḥsaśalkāḥ // Gaut_1.27 //</l>\n\n<p>apīḍitā vallīveṣṭanakīṭāgnyādibhiranupahatā ityarthaḥ /\nyūpavakrāḥ yūpavannatāgrā ityarthaḥ /\nsaśalkāḥ satvacaḥ /\nasamāsāt sarva evaṃrūpāḥ, na tu yathāsaṅkhyam /\ntathā cāha manuḥ-</p>\n\n<lg>\n<l>ṛjavaste tu sarve syuravraṇāḥsaumyadarśanāḥ /</l>\n<l>anudvegakarā nṝṇāṃ satvaco 'nagnidūṣitāḥ //</l>\n</lg>\n\n<p>iti //</p>\n\n<l rend='bold'>mūrghalalāṭanāsāgrapramāṇāḥ // Gaut_1.28 //</l>\n\n<p>pramāṇaśabdaḥ pratyekaṃ sambadhyate /\nmūrdhapramāṇā brahmaṇasya, lalāṭapramāṇāḥ kṣatriyasya, nāsāgrapramāṇā</p>\n\n<p>vaiśyasya /\ntathā ca manuḥ -</p>\n\n<lg>\n<l>keśāntiko brāhmaṇasya daṇḍaḥ kāryaḥ pramāṇataḥ /</l>\n<l>lalāṭasammito rājñaḥ syāttu nāsāntiko viśaḥ //</l>\n</lg>\n\n<p>iti //</p>\n\n<p>idānīṃ brahmacāriveṣamāha-</p>\n\n<l rend='bold'>muṇḍajaṭilaśikhājaṭāśca // Gaut_1.29 //</l>\n\n<p>muṇḍo muṇḍitaśiraskaḥ /\njaṭilaḥ sakeśaḥ /\nśikhā eva jaṭā yasya sa śikhājaṭaḥ /\nevaṃ muṇḍaśabdena samastamuṇḍanamucyate /\ncakāro vār'thaḥ pratyekamabhisambadhyate-muṇḍo vā jaṭilo vā śikhājaṭo veti /\nbrāhmaṇakṣatriyavaiśyābhiprāyaṃ bahuvacanam /\nyathākramanivṛttyarthaṃ veti noktam /\ntathā ca manuḥ-</p>\n\n<p>muṇḍo vā jaṭilo vā syādasya vā syācchikhājaṭaḥ //</p>\n\n<p>iti //</p>\n\n<p>idānīṃ śaucato 'dhyayanādhikārāt śaucārthaṃ pūrvaṃ dravyaśuddhirucyate-</p>\n\n<l rend='bold'>dravyahasta ucchiṣṭo nidhāyācāmet // Gaut_1.30 //</l>\n\n<p>brāhmaṇabhojanādau pravṛtto dravyahastaḥ pūrvamanucchiṣṭaḥ kenacitkāraṇenocchiṣṭasparśādaprayato bhavati, tadā taddravyaṃ bhūmau nidhāya sthāpayitvā'cāmet /\ntathā ca vasiṣṭhaḥ-</p>\n\n<lg>\n<l>pracarannabhyavahāryeṣu ucchiṣṭaṃ yadi saṃspṛśet /</l>\n<l>bhūmau nidhāya taddravyamācamya pracaretpunaḥ //</l>\n</lg>\n\n<p>iti //</p>\n\n<p>puruṣaśaucavivakṣāyāṃ dravyahastagrahaṇamanarthakam /\nato dravyasya nidhānamātrādeva śuddhiḥ, puruṣasyācamanāt /\nyattu dravyasya smṛtyantare prokṣaṇamukta-'bhūmau nikṣipya prokṣaṇāddravyaṃ śuddhyati'; iti tadabhyavahāryapakvadravyaviṣayameva draṣṭavyam /\nkathaṃ punastulyasaṃhite sūtre viśeṣo 'vagamyate-nidhāyācacamanaṃ na punaranidhāyeti /\nucyate-yadyanidhāyācamanamiṣṭaṃ syāttato 'dravyahasta ucchiṣṭa ācāmet'; ityetāvadeva vaktavyaṃ syāt, kiṃ nidhānena kriyata iti, tataḥ sūtrātirekānnidhānapakṣa evābhīṣṭa ityavagamyate /\nyattu manunoktaṃ-</p>\n\n<lg>\n<l>ucchiṣṭena tu saṃspṛṣṭo dravyahastaḥ kathaṃcana /</l>\n<l>anidhāyaiva taddravyamācāntaḥśucitāmiyāt //</l>\n</lg>\n\n<p>iti //</p>\n\n<p>tadanabhyavahāryadravyaviṣayaṃ draṣṭavyam /\nevaṃcābhyavahāryadravyasyāpakvasya kadalīphalādeḥ nidhānamātrādeva śuddhiḥ /</p>\n\n<lg>\n<l>pakvasya bhūmau nikṣipya prokṣaṇācchuddhiḥ /</l>\n<l>anabhyavahāryadravyasya vastrāderanidhāyācamanācchuddhiḥ //</l>\n</lg>\n\n<p>idānīṃ dravyaśuddhimāha-</p>\n\n<p>dravyaśuddhiḥ parimārjanapradāhatakṣaṇanirṇejanāni</p>\n\n<l rend='bold'>taijasamārttikadāravatāntavānām // Gaut_1.31 //</l>\n\n<p>taijasādīnāṃ dravyāṇāṃ parimārjanādinā krameṇa śuddhiḥ /\ndravyatve siddhe teṣāṃ dravyavacanaṃ svakāryaniṣpādanasārmathyārtham /\ntataśca bhinnabhāṇḍādīnāṃ na śaucam /\ntejasā hetubhūtena yāni kriyante tāni taijasāni sauvarṇādīni /\nteṣāṃ taijasānāmucchiṣṭaliptānām /\nkuta etat ? mūtrādyupahatānāṃ smṛtyantare śuddhyantaravidhānāt /\ntathā cauśanasaṃ-'taijasānāṃ mūtrapurīṣaretaḥ kuṇapopahatānāṃ āvartanamullekhanaṃ bhasmanā triḥ saptakṛtvaḥ parimārjanam /\nataijasānāmevaṃbhūtānāmutsargaḥ'; iti /\ntathā anyaśarīramaladūṣite kaṇvavacanamārabdham- 'śleṣmādyupahatānāmekaviṃśatiparimārjanacchuddhiḥ'; iti /\ntathācāspṛśyochiṣṭānāmauśanasaṃ vacanaṃ saṃgatamārabdham- 'anulomaśūdraśvakākopahatānāmullekhanaṃ pratilomeṣu spṛśyopahatānomakaviṃśatiparimarjanamaspṛśyopahatānāmāvartanam'; iti /\ntathā māṃsarudhiropahatānāṃ śaṅkhavacanamārabdhaṃ-'mṛdariṣṭakeṅgudabilvasarṣapakalkagomūtragomayādīni śaucadravyāṇi'; iti /\ntathā 'rajasvalāduṣṭānāmekadinaṃ pañcagavye nikṣipya ekaviṃśatiparimārjanācchuddhiḥ'; iti paiṭhīnasivacanam /\nevamanyeṣvapi smṛtyantareṣu malāntaradūṣiteṣu taijaseṣu śuddhyantarāṇyāmnātāni /\natotrocchiṣṭaliptānāmeva kalpayituṃ nyāyyamiti /\nteṣāmucchiṣṭaliptānāṃ parimārjanaṃ bhasmanā paritaḥ sarvataḥ /\nmārttikānāṃ mṛnmayānāmaspṛśyopahatānām /\nkutaḥ? smṛtyantare viśeṣadarśanāt /\ntathośanaso vacanaṃ-'mṛnmayānāmucchiṣṭaliptānāmapamārjanamucchaṣṭaspṛṣṭānāṃ prokṣaṇam'; iti /\ntathā vasiṣṭhavacanam-</p>\n\n<lg>\n<l>madyamūtrapurīṣaiśca śleṣmapūyāśruśoṇitaiḥ /</l>\n<l>saṃspṛṣṭaṃ naiva śuddhyeta punaḥpākena mṛnmayam //</l>\n</lg>\n\n<p>iti madyādidūṣitānāṃ tyāga uktaḥ /\natotra caṇḍālādyupahatānāmeva kalpayituṃ nyāyyamiti /\npradāhaḥ prakarṣeṇa dāhaḥ pūrvasvabhāvotpādanamityarthaḥ /\ndāravāṇāṃ āsanaśayanādīnāṃ aṇedhyādyupahatānāṃ takṣaṇaṃ tanūkaraṇaṃ yāvanmātramupahatam /\naspṛśyaspṛṣṭānāṃ prokṣaṇam /\nkutaḥ ? 'prokṣaṇaṃ saṃhatānām'; iti manuvacanāt /\nprakṣālanaśakyānāṃ prakṣālanam /\ntāntavānāṃ tantumayānāṃ kārpāsādivikārāṇāṃ aspṛśyadūṣitānām /\n<lg>\n<l>maladūṣite smṛtyantaraṃ draṣṭavyam-'dhāvanaṃ tanmātracchedanamutsargaḥ'; iti /</l>\n<l>'celādīnāṃ malādidūṣitānām'; iti paiṭhīnasivacanam /</l>\n<l>tathā 'śrīphalairaṃśupaṭṭānām'; ityevamādīni manunoktāni draṣṭavyāni,aspṛśyadūṣitānāṃ bahūnāṃ vastrāṇāṃ prokṣaṇam 'bahūnāṃ dhānyavāsasāma'; iti manunā prokṣaṇenaiva śuddhividhānāt /</l>\n<l>atolpānāmaspṛśyadūṣitānāṃ nirṇejanam //</l>\n</lg></p>\n\n<l rend='bold'>taijasavadupalamaṇiśaṅkhaśuktīnām // Gaut_1.32 //</l>\n\n<p>taijasavacchuddhirupalādīnām /\natideśaḥ smṛtyantaroktaśuddhyapekṣārthaḥ /\nupalānāṃ maṇīnāṃ tāvacchrūyate-</p>\n\n<p>nirlepaṃ kāñcanaṃ bhāṇḍaṃ adbhireva viśuddhyati /</p>\n\n<p>abjamaśmamayaṃ caiva rājataṃ cānupaskṛtam //</p>\n\n<p>śaṅkhaśuktimaṇīnāṃ ca gomūtreṇodakena vā //</p>\n\n<lg>\n<l>iti manuvacanam /</l>\n<l>'payasā śaṅkhaśuktīnām'; iti paiṭhīnasivacanam //</l>\n</lg>\n\n<l rend='bold'>dāruvadasthibhūmyoḥ // Gaut_1.33 //</l>\n\n<p>asthi hastidantādisaṃvyavahāryadravyāṇi /\nbhūmiḥ, gṛhādiḥ dāruvaditi prakṛtidravyeṇātideśaṃ bruvan etat jñāpayati-yat vikārasya śocamucyate prakṛtidravyasyāpi tadeva bhavatīti /\n<lg>\n<l>itarathā dāravavaditi vaktavyamāsīditi /</l>\n<l>asthibhūmyoḥ smṛtyantaropadiṣṭāpekṣārtho 'tideśaḥ /</l>\n<l>tathā ca smṛtyantaropadiṣṭāpekṣārtho 'tideśaḥ /</l>\n<l>tathā ca smṛtyantaram-'aspṛśyaspṛṣṭānāṃ bhūmyasthnāṃ prokṣaṇācchuddhiḥ'; iti kaṇvavacanam //</l>\n</lg></p>\n\n<l rend='bold'>āvapanaṃ ca bhūmeḥ // Gaut_1.34 //</l>\n\n<p>bhūmigrahaṇamasthinivṛttyartham /\ncakorāt smṛtyantaroktānyapi draṣṭavyāni /\ntathācoktaṃ vasiṣṭhena-</p>\n\n<lg>\n<l>khananāddahanāddharṣāt gobhirākramaṇādapi /</l>\n<l>caturbhiḥśuddhyate bhūmiḥ pañcamāccopalepanāt //</l>\n</lg>\n\n<p>iti /</p>\n\n<p>tathā ca manuḥ-</p>\n\n<lg>\n<l>sammārjanena sekena dāhenollekhanena ca /</l>\n<l>gavāṃ ca parivāsena bhūmiḥśuddhyati pañcabhiḥ //</l>\n</lg>\n\n<p>iti /</p>\n\n<p>yathālepaṃ vikalpena samuccayena vā śaucaṃ kartavyam //</p>\n\n<l rend='bold'>celavadrajjuvidalacarmaṇām // Gaut_1.35 //</l>\n\n<p>rajjuḥ darbhādiniṣpannaḥ /\nvidalaḥ vaṃśamayūrapakṣādiniṣpannaḥ carma vyāghracarmādi teṣāmaspṛśyaspṛṣṭānāṃ celavat vastravacchaucam /\n<lg>\n<l>carmaśabdena prakṛtigrahaṇena vikārasyāpi grahaṇam /</l>\n<l>rajjvādīnāṃ prokṣaṇasyāpi praveśārthamatideśaḥ /</l>\n<l>atospṛśyaspṛṣṭānāṃ prokṣaṇamapi kartavyam /</l>\n<l>tathā ca paiṭhanasiḥ-'rajjuvidalacarmaṇāmaspṛśyaspṛṣṭānāṃ prokṣaṇācchuddhiḥ'; iti //</l>\n</lg></p>\n\n<l rend='bold'>utsargo vātyantopahatānām // Gaut_1.36 //</l>\n\n<lg>\n<l>rajjvādīnāṃ tyāgo vā /</l>\n<l>vyavasthaitavikalpo 'yam /</l>\n<l>ato 'tyantopahatānāṃ tyāgaḥ /</l>\n<l>itareṣāṃ śaucamiti //</l>\n</lg>\n\n<p>idānīṃ 'dravyahasta ucchiṣṭo nidhāyācāmet'; ityuktaṃ, tadācamanavidhitsayā'ha-</p>\n\n<l rend='bold'>prāṅmukha udaṅmukho vā śaucamārabheta // Gaut_1.37 //</l>\n\n<p>prāṅmukha udaṅmukho vetīcchāto vikalpaḥ /\n<lg>\n<l>nanu ca śauca grahaṇamanarthakam, uttaratrācāmoditi vakṣyati, tenaivārthasiddhatvāditi /</l>\n<l>ucyate-anyadapi śaucāṅgametaddigabhimukha eva kuryāditi /</l>\n<l>evaṃ ca pādaprakṣālanādikamapi taddigabhimukha eva kuryāditi /</l>\n<l>ārabheteti samāhitārtham, ato yāvadācamanaparisamāptiḥ tāvantaṃ kālamananyacitto bhavet //</l>\n</lg></p>\n\n<l rend='bold'>śucau deśa āsīno dakṣiṇaṃ bāhuṃ jānvantarā kṛtvā yajñopavītyā maṇibandhātpāṇī prakṣālya vāgyato hṛdayaspṛśastriścaturvāpa ācāmet // Gaut_1.38 //</l>\n\n<p>śucau deśe sthāne anupahate /\nevaṃ ca pādaprakṣālanamapyarthasiddhaṃ mā bhūt</p>\n\n<p>aśuddhipādasambandhāddeśasyāpyaśucibhāva iti /\ntathā ca vakhiṣṭhaḥ- 'prakṣālya pādau pāṇo cā maṇibandhanāt'; iti /\nāsīna eva, nānyāvasthaḥ /\ntathāca vasiṣṭhaḥ-'vrajan tiṣṭhan śayānaḥ praṇato vā nācāmet'; iti /\ndākṣiṇaṃ bāhuṃ jānvormadhye kṛtvā /\nyajñopavītoti /\nyadi kadācit ayajñopavīti bhūtvāpyāste tathāpyācamane avaśyaṃ yajñopavītinā bhavitavyamiti /\ntathā cāpaspambaḥ-'upāsane gurūṇāṃ vṛddhānāmatithīnāṃ home japyakarmaṇi bhojana ācamane svādhyāye ca yajñopavīti syāt'; iti /\nācamanāṅgatvenānyayajñopavītotpādanārthaṃ vā /\ntathā ca vasiṣṭhaḥ-</p>\n\n<lg>\n<l>snātakānāṃ tu nityaṃ syādantarvāsastathottaram /</l>\n<l>yajñopavīte dde yaṣṭiḥ sodakaśca kamaṇḍaluḥ //</l>\n</lg>\n\n<p>iti //</p>\n\n<p>maṇiryasmindeśe badhyate sa maṇibandhaḥ /\ntasmādāmaṇibandhanātpāṇī prakṣālya vāgyatastūrṣṇīṃ hṛdayaspṛśo hṛdayaṃgamāḥ /\napāṃparimāṇārthamidam /\nmāṣanimajjanamātrāstāvatyo bhavanti /\ntathācāhośanā 'māṣanimajjanamātrā hṛdayaṃgamā bhavanti'; iti /\ntriścaturvetyatra vikalpo vyavasthitaḥ- yadā 'āpaḥ punantu'; ityādimantramuktvā'camyate tadā catuḥ</p>\n\n<p>anyatra tririti /\n<lg>\n<l>abgrahaṇaṃ gomūtrādinivṛttyarthaṃ teṣāṃ śuddhihetutvasāmānyādgrahaṇaṃ mā bhūditi /</l>\n<l>uṣṇabuddhudaphenakaṣāyādivarjanārthaṃ vā /</l>\n<l>pibediti vaktavye ācāmediti gurusūtrakaraṇaṃ vidhyantaropasaṅgrahārtham /</l>\n<l>tatra tūśanā'ha- 'dakṣiṇaṃ hastatalaṃ gokarṇākāraṃ vinyasya brāhmeṇa tīrthenāśabdaṃ pibedṛgyajuḥsāmavedān dhyāyan'; iti //</l>\n</lg></p>\n\n<l rend='bold'>dviḥ parimṛjyāt // Gaut_1.39 //</l>\n\n<lg>\n<l>prakṛtāboṣṭhau, atrānuktatvāt, smṛtyantaradarśanācca, brāhmeṇaiva tīrthena /</l>\n<l>parityupasargo vidhyantaropasaṃgrahārthaḥ /</l>\n<l>tatra tūktaṃ kaṇvena-'atharvavedetihāsapurāṇāni dhyāyan brāhmeṇa tīrthenoṣṭhayoḥ salomapradeśaṃ mṛjyāt'; iti //</l>\n</lg>\n\n<l rend='bold'>pādau cābhyukṣet // Gaut_1.40 //</l>\n\n<p>cakārāt mukhaṃ ca /\nabhyupasargo vidhyantaropasaṃgrahārthaḥ /\ntatrāha bhārgavaḥ-'oṣṭhau parimṛjyāttato mukhaṃ</p>\n\n<p>parimṛjedagnāndhyāyaṃ stataḥ pādāvabhyukṣet viṣṇuṃ dhyān'iti //</p>\n\n<l rend='bold'>khāni copaspṛśecchīrṣaṇyāni // Gaut_1.41 //</l>\n\n<p>khāni śīrṣaṇyāni nayananāsikākarṇāni /\ncakārāddhṛdayaṃ ca /\ntathāca manuḥ-</p>\n\n<lg>\n<l>trirācāmedapaḥ pūrvaṃ dvirunmṛjyāttato mukham /</l>\n<l>khāni copaspṛśedadbhirātmānaṃ hṛdayaṃ śiraḥ //</l>\n</lg>\n\n<p>iti //</p>\n\n<p>upopasargo vidhyantaropasaṃgrahārthaḥ tannośanā 'aṅguṣṭhopakaniṣṭikābhyāṃ nayane candrādityau dhyātvā tata upaspṛśya tarjanyaṅguṣṭhābhyāṃ nāsikāvakāśau prāṇān dhyātvā tata upaspṛśya kaniṣṭhikāṅguṣṭhābhyāṃ karṇau diśo dhyātvā tata upaspṛśyāṅguṣṭhena kevalena hṛdayamupaspṛśedātmānaṃ dhyāyan'; iti //</p>\n\n<l rend='bold'>mūrdhani ca dadyāt // Gaut_1.42 //</l>\n\n<p>mūrdhani cet vaktavye dadyāditi grahaṇaṃ sarvāṅgulyartham /\n<lg>\n<l>tathāca smṛtyantaraṃ 'sarvāṅgulibhiḥ śriyaṃ dhyātvā mūrdhani prakṣipet'; iti /</l>\n<l>cakārātsavye ca pāṇau /</l>\n<l>tathā ca vasiṣṭhaḥ-'mūrdhani ca dadyātsavye pāṇau'; iti /</l>\n<l>kṣatriyavaiśyayorapyetadevācamanaṃ viśeṣānabhidhānāt strīśūdrau ca sakṛtsakṛt'; iti smṛtyantarābhidhānāt strīśūdrayośca sakṛtpānāt sakṛdoṣṭhasparśanācca śuddhirdraṣṭavyā atrānuktāpi //</l>\n</lg></p>\n\n<p>na kevalamucchiṣṭasparśa evācamanaṃ, anyadapyācamananimittamidānīmāha-</p>\n\n<l rend='bold'>suptvā bhuktvā kṣutvā ca punaḥ // Gaut_1.43 //</l>\n\n<lg>\n<l>punargrahaṇaṃ ādāvante cācamanaṃ kuryādityevamartham /</l>\n<l>cakārāt snātvā ruditvā ca /</l>\n<l>tathā ca vasiṣṭhaḥ- 'suptvā bhuktvā kṣutvā snātvā pītvā ruditvā cācāntaḥ punarācāmet'; iti //</l>\n</lg>\n\n<p>tatra kṣutasyāniyatakālatvāt ādāvaśakyamācamanamiti cet tatrāpi nityaprāyatyārtha ārambhaḥ /\nyathā'hāpastambaḥ-'muhūrtamapi śaktiviṣaye nāprayatastiṣṭhet'; iti /\nsvāpādau prayatasyāpyācamanamārambhasārmathyāt /\natastatrādāvante cācamanaṃ kuryāt tatra bhojane kecidādāvapi dvirācamanamicchanti /\ntathācāpastambaḥ 'bhokṣyamāṇastu prayato dvirācāmet'; iti /\nanye svāpādāvanta eva dvirācamanamicchanti yathā'hośanā-</p>\n\n<lg>\n<l>'suptvā bhuktvā kṣutvā snātvā pītvā ruditvā cācāntaḥ punarācāmeddvi'; iti /</l>\n<l>evaṃ ca bhojane ādāvante cca dvirācamanaṃ svāpādāvekamante ca dviḥ /</l>\n<l>kṣutasyāniyatatvādanta eva dviriti siddhāntaḥ //</l>\n</lg>\n\n<p>idānīnucchiṣṭasaṃśleṣe aśucitve prāpte āha-\ndantaśliṣṭeṣu dantavadanyatra jihvābhimarśanāt //</p>\n\n<lg>\n<l>daśanāntaralagneṣu bhakṣyabhojyāvayaveṣu dantavat anucchiṣṭo bhavatītyarthaḥ /</l>\n<l>na cejjihvayā saṃspṛśyante //</l>\n</lg>\n\n<p>atrāpi-</p>\n\n<l rend='bold'>prākcyuterityeke // Gaut_1.44 //</l>\n\n<p>satyapi jihvābhimarśane yāvat svasthānānna cyavanti tāvacchucirityeke manyante //</p>\n\n<l rend='bold'>cyuteṣvāsrāvavadvidyānnigiranneva tacchuciḥ // Gaut_1.46 //</l>\n\n<p>cyuteṣu āsye yajjalaṃ tadāsrāve yadvadvijātīyāt tannigiran śucacireva bhavati /\nācamanaśaṅkā</p>\n\n<p>nāstītyarthaḥ /\nevaṃ cāsrāvamapi nigiran śucireva bhavati /\n<lg>\n<l>kutaḥ cyuteṣu nigiran śuciriti vaktavye āsrāvavadvidyādityārambhāt /</l>\n<l>gautamastu dantaśliṣṭānāṃ sati jihvābhimarśane aśucirbhavatīti /</l>\n<l>anyamataṃ tu prākcyuteriti /</l>\n<l>so 'yaṃ vyavasthitavikalpaḥ, karmānuṣṭhānādhikṛtasyācamananamanyasya neti //</l>\n</lg></p>\n\n<p>yathocchiṣṭāvayavo bahirbhūtaḥ aśucitvamāpādayati tadvadāsrāvasyāpi prāpta āha-</p>\n\n<l rend='bold'>na mukhyā vipruṣa ucchiṣṭaṃ kurvanti na cedaṅge nipatanti // Gaut_1.47 //</l>\n\n<lg>\n<l>mukhe bhavā mukhyāḥ vipruṣa āsrābāvayavāḥ te mantrayamāṇasya vinirgatā nāprāyatyaṃ janayanti yadyaṅge stanodarādau na nipatanti /</l>\n<l>niśabdo niścayārthaḥ ato niścayena yadyaṅge patanti tadānīmevocchiṣṭaṃ janayanti nāśaṅkāmātreṇeti /</l>\n<l>evaṃ cocchiṣṭāvayavo yatrakutracinnipatannucchiṣṭaṃ janayati, āsrāvo 'ṅga eveti siddhāntaḥ //</l>\n</lg>\n\n<p>sarvaśaucārthamidamadhunocyate-</p>\n\n<l rend='bold'>lepagandhāpakarṣaṇe śaucamamedhyaliptasya // Gaut_1.48 //</l>\n\n<lg>\n<l>lepagandhayorapanayane kṛte amedhyaliptasya amedhyasambaddhasya śucitvaṃ bhavati /</l>\n<l>amedhyaśabdena dvādaśamalā ucyante //</l>\n</lg>\n\n<p>yathā'ha manuḥ-</p>\n\n<lg>\n<l>vasā śuklamasṛṅmajjā mūtraviḍghrāṇakarṇaviṭ /</l>\n<l>śleṣmāśru dūṣikā svedo dvādaśaite nṛṇāṃ malāḥ //</l>\n</lg>\n\n<lg>\n<l>anabhivyaktagandhānāṃ śleṣmādīnāṃ lepamātradarśanāt lepagrahaṇam /</l>\n<l>mūtrādīnāṃ lepānupalabdhergandhamātropalabdheśca gandhagrahaṇam /</l>\n<l>śaucādhikāre punaḥ śaucagrahaṇaṃ taijasādīnāmapi lepagandhāpanayanayādeva śaucamityevamartham //</l>\n</lg>\n\n<p>tat kena kartavyamityata āha-</p>\n\n<l rend='bold'>tadadbhiḥ pūrvaṃ mṛtā ca // Gaut_1.49 //</l>\n\n<p>tacchaucamadbhiḥ pūrvaṃ tato mṛdā /\ncakārāttata ubhayena /\ntadgrahaṇaṃ annalepasyāpi cūrṇādinā apakarṣaṇārtham /\ntadadbhirmṛdā ceti vaktavye pūrvagrahaṇaṃ yatra nātīva lepo lakṣyate tatrādbhireva śasaucamityevamarthaṃ, yathā'ha manuḥ-</p>\n\n<lg>\n<l>nirlepaṃ kāñcanaṃ bhāṇḍamadbhireva viśudhyati /</l>\n<l>abjamaśmamayaṃ caiva rājataṃ cānupaskṛtam //</l>\n</lg>\n\n<p>iti //</p>\n\n<lg>\n<l>athavā yatra yatra śaucamuktaṃ tatra tatrādbhireva śaucaṃ prathamaṃ kāryamityevamartham /</l>\n<l>yathā mṛdā adbhiriti samuccīyate tathā bhasmādibhirapi samuccayārtho visamāsaḥ /</l>\n<l>taisajādīnāṃ dravyāṇāmuktatvāt idaṃ śaucaṃ śarīrāvayavasyāmedhyaliptasya draṣṭavyam //</l>\n</lg>\n\n<l rend='bold'>mūtrapurīṣasrehuvisraṃsanābhyavahārasaṃyogeṣu ca // Gaut_1.50 //</l>\n\n<p>cakāraḥ ācamanānukarṣaṇārthaḥ /\nvisraṃsanaṃ nirasanaṃ, tat mūtrapūrīṣasrehūṇāṃ pratyekaṃ sambadhyate /\nabhyavahārasaṃyogo 'bhyavahāryadravyopayogaḥ /\ntasyānamedhyatvāt lepagandhāpakarṣaṇārthamabhidhānaṃ, ācamanasya 'suptvā bhuktvā'; ityanena siddhatvāt lepagandhāpakarṣaṇaṃ ca mṛtsalilaprakṣālanena kuryāt /\nevaṃ ca 'tadadbhiḥ pūrvam'; ityatra yaduktaṃ cūrṇādinā annalepāpakarṣaṇaṃ tenāśakyamidaṃ draṣṭavyam /\nathavā-abhyavahārasaṃyogasyāpi ācamanārtha evopanyāsaḥ /\n'suptvā bhuktvā'; ityanenaiva siddhamanūdyate kramārtham, kathaṃ-tadgrahaṇenānnalepāpakarṣaṇamuktaṃ tadapakarṣaṇaṃ pūrvaṃ kṛtvā tataācāmedityevamarthaṃ anyathā sandehaḥ syāditi /\ntathā cāpastambaḥ 'mūtraṃ kṛtvā pūrīṣaṃ vā mūtrapurīṣalepānannalepānucchiṣṭalepān</p>\n\n<lg>\n<l>retasaśca ye lepāstān prakṣālya pādau cācamya prayato bhavati'; iti /</l>\n<l>mūtrapurīṣau prasiddhau /</l>\n<l>srehū retaḥ /</l>\n<l>mūtrādīnāmācamanārthamupanyāsaḥ lepagandhāpakarṣasya 'lepagandhāpakarṣaṇe śaucam'; ityanenaiva siddhatvāt //</l>\n</lg>\n\n<l rend='bold'>yatra cāmnāyo vidadhyāt // Gaut_1.51 //</l>\n\n<p>tatra tadeva bhavatīti śeṣaḥ /\nāmnāyo vedaḥ, sa yatra yajñaviṣaye sphyādīnāṃ prakṣālanamātrādeva śuddhiṃ vidadhyāt tatra tadeva, na dārusāmānyena takṣaṇādi /\natulyabalatvādevedaṃ siddhamiti cet śrutyuktasya laukike ananupraveśanārtha upanyāsaḥ, yathār davyā yāgaviṣaye śrutyā prakṣālanena śuddhiruktā, tasyā laukike vyāpṛtāyā api</p>\n\n<p>darvīsāmānyena śrutyuktā mā bhūt smṛtyuktāmeva kuryādityevamarthamupanyāsaḥ /\nathavā-āmnāyaśabdena manurucyate /\n<lg>\n<l>sa yatra śaucaṃ vidadhyāt tatra tadeva, yathā 'yatīnāṃ tu caturguṇam'; ityādi /</l>\n<l>taduktatvādevāsandeha iti cet ucyate- yasminviṣaye na kiṃciducyate tatra smṛtyantaroktaṃ bhavati /</l>\n<l>yatra lepagandhāpakarṣaṇādi kiṃciducyate tatra smṛtyantareṇa vikalpaśaṅkā bhavatīti tannirāsārthamuktaṃ 'yatra cāmnāyo vidadhyāt'; iti /</l>\n<l>evaṃ ca lepagandhāpakarṣaṇe kṛte 'pi 'dviguṇaṃ brahmacāriṇaḥ'; ityevamādyāśrayaṇīyam //</l>\n</lg></p>\n\n<p>idānīṃ kṛtaśaucasya brahmacāriṇo 'dhyayanārthaṃ gurūpasadanavidhimāha-</p>\n\n<l rend='bold'>pāṇinā savyamupasaṅgṛhyānaṅguṣṭhamadhīhi bho ityāmantrayeta gurum // Gaut_1.52 //</l>\n\n<p>pāṇinā dakṣiṇena savyaṃ pāṇimanaṅguṣṭhavarjitaṃ gṛhītvā adhīhi bho iti prārthayeta gurumadhyāpakam /\npāṇigrahaṇaṃ pādanivṛttyartham /\npāṇiprakaraṇātasavyamapi pāṇimeveti gamyate /\nupasaṅgrahaṇaṃ aṅgulipradeśe iti</p>\n\n<p>gamyate anaṅguṣṭhamityuktatvāt //</p>\n\n<p>kiñca-</p>\n\n<l rend='bold'>tatra cakṣurmanāḥ // Gaut_1.53 //</l>\n\n<p>tatra gurau cakṣurmanasī vyavasthāpayedityarthaḥ //</p>\n\n<p>kiñca-</p>\n\n<l rend='bold'>prāṇopasparśanaṃ darbhaiḥ // Gaut_1.54 //</l>\n\n<lg>\n<l>kāryamiti śeṣaḥ /</l>\n<l>sākṣātprāṇānāmupasparśanāsambhavāt prāṇa iti cakṣurādīndriyāṇi śīrṣaṇyānyucyante /</l>\n<l>tānyupasparśayeddarbhairācamanoktena krameṇa //</l>\n</lg>\n\n<p>kiñca-</p>\n\n<l rend='bold'>prāṇāyāmāstrayaḥ pañcadaśamātrāḥ // Gaut_1.55 //</l>\n\n<lg>\n<l>kāryā iti śeṣaḥ /</l>\n<l>prāṇāyāmaḥ prāṇanirodhaḥ nirucchvāsenāvasthānaṃ, te trayaḥ kāryāḥ /</l>\n<l>pratyekaṃ pañcadaśamātrāḥ /</l>\n<l>mātrā nāma madhyamāṅguṣṭhaśabdena loke prasiddhā //</l>\n</lg>\n\n<p>kiñca-</p>\n\n<l rend='bold'>prākkūleṣvāsanaṃ ca // Gaut_1.56 //</l>\n\n<lg>\n<l>prāgagreṣu, prakaraṇāddarbheṣu, āsanamupaveśanaṃ, kāryamiti śeṣaḥ /</l>\n<l>cakārāt darbhapavitraprāṇiśca //</l>\n</lg>\n\n<p>kiñca-</p>\n\n<l rend='bold'>oṃpūrvā vyāhṛtayaḥ pañca satyāntāḥ // Gaut_1.57 //</l>\n\n<lg>\n<l>udāhartavyā iti śeṣaḥ /</l>\n<l>pratyekaṃ praṇavapūrvā bhūrādyāstisraḥ puruṣamadhyāḥ satyāntāḥ /</l>\n<l>evaṃ jābāliśrutau prasiddhaḥ //</l>\n</lg>\n\n<p>kiñca-</p>\n\n<l rend='bold'>guroḥ pādopasaṅgrahaṇaṃ prātaḥ // Gaut_1.58 //</l>\n\n<p>kāryamiti śeṣaḥ /\nupasaṅgrahaṇamiti vaktavye pādagrahaṇaṃ smṛtyantaropadiṣṭavidhyupasaṅgrahaṇārtham /\nyathā'ha manuḥ-</p>\n\n<lg>\n<l>vyatyastapāṇinā kāryamupasaṅgrahaṇaṃ guroḥ /</l>\n<l>savyena savyaḥ spṛṣṭavyo dakṣiṇena tu dakṣiṇaḥ //</l>\n</lg>\n\n<p>iti //</p>\n\n<lg>\n<l>prātarutthāyotthāya pratidinam /</l>\n<l>gurugrahaṇaṃ ātmano mā bhūditi /</l>\n<l>taṭaḥ pūrvaṃ prāṇopasparśanamātmanaḥ //</l>\n</lg>\n\n<p>kiñca-</p>\n\n<l rend='bold'>brahmānuvacane cādyantayoḥ // Gaut_1.59 //</l>\n\n<lg>\n<l>vedapāṭhasyādyantayoḥ ārambhāvasānayoḥ /</l>\n<l>cakāraḥ pādopasaṅgrahaṇānukarṣaṇārthaḥ //</l>\n</lg>\n\n<p>kiñca-</p>\n\n<l rend='bold'>anujñāta upaviśetprāṅmukho dakṣiṇataḥ śiṣya udaṅmukho vā // Gaut_1.60 //</l>\n\n<lg>\n<l>ācāryeṇādiṣṭaḥ tasya dakṣiṇasyāṃ diśi prāṅmukha udaṅmukho vopaviśet saṃbhavato vikalpaḥ āsīnasyācāryasya yathā tadabhimukho bhavati tathā prāṅmukha udaṅmukho vā upaviśedityarthaḥ /</l>\n<l>kathaṃ ? 'tatra caturmanāḥ '; ityuktatvāt /</l>\n<l>śiṣyagrahaṇamanyasyāpyupasannasyāyameva vidhiriti jñāpanārtham /</l>\n<l>'anujñāto dakṣiṇataḥ'; iti ca niyamārthaḥ nānanujñāta upaviśennādakṣiṇata iti //</l>\n</lg>\n\n<p>kiñca-</p>\n\n<l rend='bold'>sāvitrī cānuvacanamādito brahmaṇa ādāne // Gaut_1.61 //</l>\n\n<p>sāvitrī tatsaviturityādi /\ncakārādoṅkārapūrvā vyāhṛtayaśca /\ntathāca manuḥ-</p>\n\n<lg>\n<l>oṅkārapūrvikāstisro mahāvyāhṛtayo 'vyayāḥ /</l>\n<l>tripadā caiva gāyatrī vijñeyā brahmaṇo mukham //</l>\n</lg>\n\n<p>iti //</p>\n\n<lg>\n<l>anuvacanamadhyetavyam /</l>\n<l>brahmaṇo vedasyādāne ārambhe adhyayanārambhakāla ityarthaḥ /</l>\n<l>āditaḥ pūrvam //</l>\n</lg>\n\n<p>kiṃca-</p>\n\n<l rend='bold'>oṅkāro 'nyatrāpi // Gaut_1.62 //</l>\n\n<p>anuvacanānantaraṃ oṅkāraścodāhartavyaḥ anyatrāpi /\natra kramaḥ prātarutthāya pādaupasaṅgrahaṇaṃ, tadāhūya upaviśet darbheṣu, tataḥ prāṇopasparśanaṃ darbhaiḥ, tataḥ prāṇāyāmānkṛtvā mahāvyāhṛtīḥ pañca uktvā, añjalinā 'adhīhi bhoḥ'; iti gurumāmantrya, oṅkārapūrvikā vyāhṛtīḥ sāvitrīṃ coktvā praṇavapūrvamadhīyīta /\nprathamādhyayana evāyaṃ vidhiḥ kutaḥ ? sāvitrī cānuvacanaṃ tato 'dhīyīteti vaktavye ādito brahmaṇa ādāna ityārambhāt /\npratidivasamoṅkāramevoktvā /\n<lg>\n<l>kutaḥ ? oṅkāro 'nyatretyuktatvāt /</l>\n<l>anyatra prathamādhyayanādanyatra /</l>\n<l>apiśabdaḥ prathamādhyayane 'pi praṇavapraveśanārthaḥ /</l>\n<l>kecidanyatrāpītyanenāṅgādau praṇavamicchanti //</l>\n</lg></p>\n\n<l rend='bold'>antarāgamane punarupasadanam // Gaut_1.63 //</l>\n\n<p>yadyadhīyatāmantarā madhye kaścidgacchettataḥ punarapi pādopasaṅgrahaṇādipraṇavoccāraṇānto yo vidhistaṃ kuryāttasya prāyaścittārtham /\naprakaraṇe 'pi prāyaścittamānantaryeṇānuṣṭhānārtham /\nmānuṣāṇāṃ gamana etat, itareṣāmūrdhvamabhidhānāt /\n<lg>\n<l>atrānadhyāyaśravaṇābhāvāt prāyaścattānantaramadhīyīta /</l>\n<l>prathamādhyayanāpe7yā punargrahaṇam, anyatropasadanābhāvāt /</l>\n<l>ato 'nyatra prāyaścittārthamevopasadanaṃ kartavyaṃ tadanantaramadhyayanaṃ kartavyam /</l>\n<l>tathā'hāpastambaḥ- 'adhīhi bho ityuktvādhīyītādhyāpayedvā'; iti //</l>\n</lg></p>\n\n<p>kiñca-</p>\n\n<l rend='bold'>śvanakulasarpamaṇḍūkamārjārāṇāṃ tryahamupavāso vipravāsaśca // Gaut_1.64 //</l>\n\n<p>ete prasiddhāḥ /\nśvādīnāṃ pratyekamantarā manage tryahaṃ bhaktatyāgaḥ prāyaścittaṃ, vipravāso guruṇā virahitasyāvasthānamekāham /\nevaṃ ca guruviprayogopadeśādeva ekāhamanadhyāyasiddhiḥ /\nkuta ekāhopalabdhiriti cet, visamāsāt /\nanyathā tryahamupavāsavipravāsau cetyavakṣyat /\nata ekāhamevānadhyāyaḥ /\ntathā ca manuḥ-</p>\n\n<lg>\n<l>paśumaṇḍūkamārjāraśvasarpanakuleṣu ca /</l>\n<l>antarā gamane vidyādanadhyāyamaharniśam //</l>\n</lg>\n\n<p>iti //</p>\n\n<p>evaṃ cātrāpi śvagrahaṇaṃ catuṣpadāṃ paśūnāmupalakṣaṇam /\ncatuṣpādgrahaṇena gṛhyamāṇatvāt mārjārasya punarupanyāsaḥ prāyaścittagauravārthaḥ /\nyathā'hośanā- 'mārjārāntarāgamane dhṛtaṃ prāśyatryahamupavaset'; iti /\n<lg>\n<l>upasadanānukarṣaṇārthaścakāraḥ /</l>\n<l>ato 'dhyayanakāle tatkṛtvādhīyīta /</l>\n<l>kecidupavāsamadhyayanatyāgamāhuḥ /</l>\n<l>tadyuktamayuktaṃ veti vicāryam //</l>\n</lg></p>\n\n<p>kiñca-</p>\n\n<l rend='bold'>prāṇāyāmā ghṛtaprāśanaṃ cetareṣām // Gaut_1.65 //</l>\n\n<lg>\n<l>itareṣāṃ kākādīnāṃ prāṇāyāmāstrayaḥ, bahuvacanaśravaṇāt /</l>\n<l>ghṛtaprāśanaṃ kāyāplavanamātram /</l>\n<l>upasadanānukarṣeṇārthaḥ cakāraḥ /</l>\n<l>tatastrīnprāṇāyāmān dhārayitvā ghṛtaṃ prāśyopasadanaṃ ca kṛtvādhīyīta, anadhyāyāśravaṇāt //</l>\n</lg>\n\n<l rend='bold'>śmaśānābhyadhyayane caivaṃ śmaśānābhyadhyayane caivam // Gaut_1.66 //</l>\n\n<p>āpastambena sarvataḥśamyāprāsānnādhīyītetyuktam /\ntasmāttatsamīpe 'dhyayanaṃ śmaśānādhyayanam /\nabhyupasargo buddhipūrvasūcanārthaḥ /\ntato 'buddhipūrve anyatprāyaścittaṃ laghutaraṃ draṣṭavyam /\ntathā cāhośanā- 'anabhisandhyā śmaśānābhyadhyayane 'dhīhi bho ityuktvādhīyīta'; iti /\ncakārādanantaroktasya praṇāyāmādeḥ sarvasya prāptau evaṃśabdena anantaroktasyopasadanasyaiva prāptiḥ kriyate /\ntarhyevaṃśabda eva vaktavya iti cet na, ubhayasakāśa evāyamartho labhyate /\nkathaṃ ? evaṃśabde caśabde vā vaktavye ubhayapāṭhasya prayojanāntaraṃ kalpayituṃ nyāyyaṃ, na hyekasyaiveti /\nata upasadanameva kartavyam /\ntathāca smṛtyantaraṃ-'śmaśānasamīpe 'dhītya prāṇān dhārayet prāṇopasparśanamabhivādanaṃ sāvitryanuvācanaṃ'; ityādi /\ndviruktiradhyāyaparisamāptyarthā /\nuktamidaṃ sarvaṃ prāyaścittaṃ śiṣyasyaiva, tadarthatvādadhyanaprabhṛteḥ /\nkiñca-sarvatra sopasadanameva prāyaścittaṃ, upasadanaṃ tvabhivādanādi, tadabhivādanamācāryasya</p>\n\n<p>na sambhavatīti //</p>\n\n<p>iti maskarīye gautamabhāṣye prathamo 'dhyāyaḥ //</p>\n\n</div>\n<div>\n\n<p>dvitīyo 'dhyāyaḥ</p>\n\n<p>dvijānāmuktamupanayanam /\nteṣāmupanayanātprāgapi kaiścidvarṇadharmairadhikāra iṣyata iti tadarthamāha-</p>\n\n<l rend='bold'>prāgupanayanātkāmacāravādabhakṣaḥ // Gaut_2.1 //</l>\n\n<p>nanu ca prāgevopanayanādetadvaktavyaṃ, tatra prāgupanayanādityetanna vaktavyaṃ bhavati //</p>\n\n<p>ucyate-satyametat /\nkintu upanayanasyādāvabhidhāne prayojanamuktam /\nnānena vidhīyate, arthaprāptatvāt /\n<lg>\n<l>na ca niyamyate, avaśyakartavyābhāvāt, 'upanayanādirniyamaḥ'; iti vakṣyamāṇatvāt pākṣikatvābhāvācca /</l>\n<l>nāpi parisaṅkhyā, nirvatyābhāvāt /</l>\n<l>na hyasyākāmacāritvādikaṃ prāptam /</l>\n<l>ataḥ idaṃ sūtramanuvādakaṃ prāyaścittarājadaṇḍābhāvajñāpanārthaṃ, tayoḥ sāmānyenopadiśṭatvāt //</l>\n</lg></p>\n\n<p>nanu ca rājadaṇḍaprāyaścittāni ca vihitākaraṇe niṣiddhasevane vā vidhīyante /\nna cāsya vidhipratiṣedhābhyāmadhikāraḥ /\n<lg>\n<l>na cāsya vidhiḥ pratiṣedhābhyāmadhikāraḥ /</l>\n<l>na cāsya vidhiḥ pratiṣedho vā śrūyata iti /</l>\n<l>na tvasyāhutāttvādi vidhāyiṣyate pratiṣidhyate vā, yadvyatikrame ubhayaṃ bhaviṣyatīti, pitrādīnāmupadeśāt /</l>\n<l>ata idaṃ sūtramanarthakamiti //</l>\n</lg></p>\n\n<lg>\n<l>atrocyate-yadvihitākaraṇe pratipiddhasevane vā prāyaścittamuktaṃ rājadaṇḍo vā tadubhayamasyāpi prāpnotyeva /</l>\n<l>yadyapyasyaivoddeśena vidhiḥ pratiṣedho vā na śrūyate, tathāpi yattu sāmānyenoktaṃ 'ahiṃsā satyamasteyam'; ityādi, tdavarṇadharmatvādasyāpi prāpnoti /</l>\n<l>tadvyatikrame rājadaṇḍaprāyaścitte api bhavataḥ /</l>\n<l>ataḥ tannivṛttyarthamanuvādasvarūpaṃ sūtramārabdham //</l>\n</lg>\n\n<p>'upanayanādirniyamaḥ'; ityanena sūtreṇa upanayanādārabhya yo vidhirucyate-tadvyatikrame eva prāyaścittaṃ nānyavyatikrame iti vakṣyamāṇatvāt /\ntenaivāsyāpi varṇadhramātikrame prāyaścittābhāvo jñātuṃ śakyate, rājadaṇḍābhāvo 'pi /\ntathāpi nityopanayanakālātītasya bhinnabuddheḥ śaktasya ekādaśavarṣādūrdhvaṃ ṣoḍaśavarṣātprāk prāyaścittārdhapraveśanārthaṃ, tator'vāk pañcavarṣādūrdhvaṃ pitrādīnāṃ prāyaścittapraveśārthaṃ, tata arvāgaparādhābhāvajñāpanārthaṃ ca sūtramārabdham /\ntathāca bhārgavīyaṃ-</p>\n\n<lg>\n<l>āśītiryasya varṣāṇi bālo vāpyūnaṣoḍaśaḥ /</l>\n<l>prāyaścittārdhamarhanti striyo vyādhita eva ca //</l>\n</lg>\n\n<lg>\n<l>ūnaikādaśavarṣasya pañcavarṣātparasya ca /</l>\n<l>caretsuhṛdguraścaiva prāyaścittaṃ viśuddhaye //</l>\n</lg>\n\n<lg>\n<l>ato bālatarasyātha nāparādho 'sti kutra cit /</l>\n<l>rājadaṇḍaśca tasyātaḥ prāyaścittaṃ ca neṣyate //</l>\n</lg>\n\n<p>iti //</p>\n\n<lg>\n<l>evaṃ copanayanātprāgyadyapi sāmānyena kāmacāritvādyuktaṃ, tathāpi pañcavarṣātprāgevātyantakāmacāritā, tata ūrdhvaṃ varṇadharmeṣu niyoktavyaḥ pitrādibhiḥ, tadvyatikrame bālasya sataḥ pitrādīnāṃ prāyaścittasya śravaṇāt /</l>\n<l>alamatiprasaṅgena //</l>\n</lg>\n\n<p>idānīṃ sūtraṃ vivriyate-upanayanātprākkāmacāra icchāgatiḥ tasmāccaṇḍālasparśanādau prokṣaṇamātraṃ vakṣyati 'avokṣaṇebhyaḥ'; iti tadapi pañcavarṣātprāgevetyuktam /\nata ūrdhvaṃ caṇḍālādisparśane snāpayitavyaḥ /\nekādaśavarṣādūrdhvaṃ svayameva snāyāt /\nevaṃ sarvatra /\nkāmavādaḥ aślīlādyapi vadati /\nkāmapakṣaḥ paryuṣitādyapi bhakṣayati /\npañcavarṣādūrdhvaṃ varṇadharmāvirodhīni kārayitavyāni /\nupanayanātprāgityāpatkalpopanayanasyāpi grahaṇam /\nkutaḥ ? brahmacārīti liṅgāt /\nnityakālātprāk brahmacaryasya skhalanāsambhavādeva siddhatvāt brahmacaryarakṣaṇopadeśo 'narthakaḥsyāditi /\nkāmacārasyodāharaṇaṃ svayameva vakṣyati 'yathopapādamūtrapurīṣo bhavati'; iti /</p>\n\n<lg>\n<l>ato 'tyantabālāvasthāyāmapi brahmahatyāderyatnato nivārayitavyaḥ /</l>\n<l>kāmavāde abhiśaṃsādau kāmabhakṣaṇe surāpānādau cātyantavālyāvasthāyāmapi yatnato nivārayitavya-, kāmacāra ityanenaiva siddhe vādabhakṣaṇayoḥ punarupanyāsāt /</l>\n<l>upanayanāditi vaktavye prāggrahaṇaṃ niyamārthaṃ, upanayanātprāgeva kāmacāritvādīti /</l>\n<l>asati niyame 'uttareṣāṃ caitadavirodhi'; ityanena hutaśiṣṭabhakṣaṇavarjanādi yatīnāmapi prāpnotīti //</l>\n</lg>\n\n<p>idānīṃ kāmavādabhakṣaṇasyāpavādamāha-</p>\n\n<l rend='bold'>ahutādbrahmacārī // Gaut_2.2 //</l>\n\n<p>hutaṃ hutaśiṣṭaṃ carupuroḍāśādi, na vaiśvadevaśiṣṭaṃ, tasya sarvārthatvāt /\n<lg>\n<l>tathā'hāpastambaḥ-'sarvān veśvadeve bhāginaḥ kurvīta'; iti /</l>\n<l>ahutātkārya iti śeṣaḥ /</l>\n<l>arthaprāptasya pratiṣedho 'yaṃ pitrādīnāmupadeśaḥ, bālasya vijñānābhāvāt /</l>\n<l>ekādaśavarṣādūrdhvaṃ tasyaivetyuktam //</l>\n</lg></p>\n\n<l rend='bold'>brahmacārī // Gaut_2.3 //</l>\n\n<p>brahmacaryarakṣaṇaṃ kartavyam //</p>\n\n<p>idānīṃ kāmacārasyodāharaṇamāha-</p>\n\n<l rend='bold'>yathopapādamūtrapurīṣo bhavati // Gaut_2.4 //</l>\n\n<p>yathāpariveṣṭitaśirasaḥ kṛṣṭādāvapi mūtrapurīṣāvutpadyete tiṣṭhato vā tathā tatraiva kuryādityarthaḥ //</p>\n\n<p>kiñca-</p>\n\n<l rend='bold'>nāsyācamanakalpo vidyate // Gaut_2.5 //</l>\n\n<p>pañcavarṣādūrdhvamasyaikādaśavarṣātprāk ācamanakalpaḥ ācamanavidhirna vidyate /\n<lg>\n<l>kalpapratiṣedhāt ācamanamātramastītyavagamyate /</l>\n<l>tatra 'śūdreṇa hi samastāvadyāvadvedena jāyate'; iti smṛtyantare śūdreṇa tulyadharmaśravaṇādācamanaṃ śūdravaddraṣṭavyam /</l>\n<l>ūnaikādaśavarṣasyeti kutaḥ ? asyetyārambhāt, pañcavarṣatprāgdoṣābhāvaśravaṇāt ekādaśavarṣādūrdhvaṃ varṇadharme 'dhikṛtatvācca /</l>\n<l>ekādaśavarṣādūrdhvamācamanakalpo 'pi tasya vidyata eveti gamyate //</l>\n</lg></p>\n\n<p>idānīmatibālasyāha-</p>\n\n<l rend='bold'>anyatrāpamārjanapradhāvanāvokṣaṇebhyaḥ // Gaut_2.6 //</l>\n\n<p>asya na vidyata iti vartate /\nasyonapañcavarṣasyāpamārjanādibhyaḥ anyatra kiñcidapi śaucaprakāraḥ na vidyata ityarthaḥ /\napamārjanaṃ bhuktocchiṣṭasya sodakena pāṇinā taducchiṣṭāpanayanam /\npradhābanaṃ prakṣālanaṃ mūtroccārādau /\n<lg>\n<l>avokṣaṇaṃ caṇḍālādisparśane prokṣaṇam /</l>\n<l>prāptyabhāvāt 'nāsyācamanakalpo vidyate /</l>\n<l>anyatrāpamārjanapradhāvanāvokṣaṇebhyaḥ'; iti pratiṣedhadvayasyānārambhaḥ prāpnotīti cet, naiṣa doṣaḥ, 'nāsyācamanakalpo dyitate'; ityanenonaṣoḍaśavarṣasyācamanakalpo vidhīyate ūnaikādaśavarṣasya pratiṣedhadvāreṇa /</l>\n<l>'anyatrāpamārjanapradhāvanāvokṣaṇebhyaḥ'; ityanena punaḥ ūnapañcavarṣasyāpamārjanādi vidhīyate anyaśaucapratiṣedhadvāreṇeti //</l>\n</lg></p>\n\n<p>kiñca-</p>\n\n<l rend='bold'>na tadupasparśanādaśaucam // Gaut_2.7 //</l>\n\n<lg>\n<l>tadgrahaṇenākṛtaśauco gṛhyate /</l>\n<l>akṛtaśaucasparśanāttena vā spṛṣṭasyāśucitvaṃ na bhavati /</l>\n<l>atibālaviṣayamevaitat //</l>\n</lg>\n\n<lg>\n<l>tarhyasya śaucavidhānamanarthakaṃ, kutaḥ ? dvayameva prayojanaṃ śaucavidhānasya dṛśyate itarasparśayogyārthamanuṣṭhānārthaṃ ca /</l>\n<l>asya tu itarasparśayogyārthaṃ na bhavati, akṛtaśaucasyāpi sparśayogyatvāt /</l>\n<l>'na tadupasparśanādaśaucam'; ityanena /</l>\n<l>anuṣṭhānārthaṃ ca na bhavati, asyānuṣṭhānābhāvāditi //</l>\n</lg>\n\n<lg>\n<l>nānarthakaṃ, rakṣārthatvācchaucavidhānasyeti /</l>\n<l>tathāca smṛtyantaraṃ-'bālasyāpañcamādvarṣādrakṣārthaṃ śaucaṃ kuryāt'; iti //</l>\n</lg>\n\n<p>akṛtaśaucasyāsyaiva sparśane doṣābhāvajñāpanārthaḥ upaśabdaprayogaḥ /\nevaṃ cānyeṣāmucchiṣṭakṛta mūtrapurīṣāṇāṃ</p>\n\n<p>sparśane ācamanaṃ kartavyam /\ntatsparśane na doṣaḥ śavaspṛṣṭisūtre parigaṇitatvāt /\ntathā smṛtyantaraṃ-</p>\n\n<lg>\n<l>aśuciṃ spṛśate yastu eka eva hi duṣyate /</l>\n<l>taṃ spṛṣṭvānyo na duṣyeta sarvadravyeṣvayaṃ vidhiḥ //</l>\n</lg>\n\n<p>iti //</p>\n\n<lg>\n<l>caṇḍālasparśane tu śavaspṛṣṭisūtre vakṣyati /</l>\n<l>'tamupaspṛśet'; iti vaktavye 'na tadupasparśanādaśaucam'; iti gurasūtrakaraṇaṃ prāgupanayanādityatra niyamamyāpi bādhanārtham /</l>\n<l>tataścopanayanādūrdhvamapyucchiṣṭakṛtamūtrapurīṣāṇāṃ sparśane ācamanaṃ kartavyam //</l>\n</lg>\n\n<p>kiñca-</p>\n\n<l rend='bold'>na tvenainamagnihavanabaligrahaṇayorniyuñjyāt // Gaut_2.8 //</l>\n\n<p>enamiti sarvasyānupanītasyopasaṅgrahārtham /\nagnau yatkriyate agnihotrahomādi tat agnihavanam /\nvaiśvadevottarakālaṃ digdevatābhyo yo balirdīryate tadbaliharaṇam /\ntuśabdo viśeṣavācī, aṣṭakādau brāhmaṇapādaprakṣālanādāvapi na niyuñjyāt, viśeṣato 'gnihavanabaliharaṇayoriti /\nkāmacāritvādyatrakutracinmantramadhītyāgnihotrādau yadi svayameva pravartate tadā taṃ dṛṣṭvānumantāpi na syādityevamartha evaśabdaḥ /\nupanītasya niyogārthamidaṃ vacanaṃ, anyatra prāptyabhāvātpratiniṣedhasya /\nevaṃ ca 'vidvānāgnihotraṃ juhuyāt'; iti yadyapi śrutyā bahuśrutasyaivādhikāraḥ, tathāpi tadasambhave alpavidyamapyupanītaṃ niyuñjyāt /\ntathāca manuḥ-</p>\n\n<lg>\n<l>naiva kanyā na yuvatirnālpavidyo na bāliśaḥ /</l>\n<l>hotā syādagnihotrasya nārto nāsaṃskṛtastathā //</l>\n</lg>\n\n<p>iti //</p>\n\n<p>tatrālpavidyapratiṣedhādeva pratiṣedhe siddhe nāsaṃskṛta iti pratiṣedho 'nyasya viduṣo 'bhāvelpavidyasyāpi saṃskṛtasyābhyanujñānārthamiti pratipāditam /\nprāgupanayanādityādi yaduktaṃ tatstrīṇāmapi avivāhāddraṣṭavyam /\nkutaḥ ? 'vaivāhiko vidhiḥ strīṇāmaupanāyanikaḥ smṛtaḥ'; iti smṛtyantaradarśanāt /\nevaṃ cāgnihavanabalirharaṇayoḥ kanyāyā api niyogapratiṣedhaḥ siddhaḥ /\n<lg>\n<l>ato vivāhottarakālaṃ niyogaḥ kartavyaḥ /</l>\n<l>tatra 'na strī juhuyāt'; iti śrutyāgnihotre pratiṣiddhatvāt aupāsanādau draṣṭavyam /</l>\n<l>tathā ca smṛtyantaraṃ-'patnyaupāsanaṃ juhuyādvaiśvadevaṃ ca'; ityādi /</l>\n<l>na yuvatiriti pratiṣedhaśca paradāraviṣayatvādadoṣaḥ //</l>\n</lg></p>\n\n<p>kiñca-</p>\n\n<l rend='bold'>na brahmābhivyāhārayedanyatra svadhāninayanāt // Gaut_2.9 //</l>\n\n<p>evamityanuvartate /\nbrahmaśabdena vedā ucyante /\ntasmādenaṃ nādhyāpayet /\nupanītasyopākaraṇādūrdhvaṃ 'adhīyīta chandāṃsi'; ityanena vedādhyayanavidhānādevānupanītasya pratiṣedhe siddhe vedasya punaḥ pratiṣedhaḥ veda eva nādhyāpayitavyaḥ iti niyamārthaḥ tataścāṅgādhyāpane na doṣaḥ /\nkāmacāritvādyenakenacitprakāreṇa gṛhātaṃ mantramapi noccārayet /\nkutaḥ ? adhyāpayayedityanārabhyābhivyāhārayedityārambhāt /\nanyatra svadhāninayanāt, svadhāninayanaṃ varjayitvā /\namuṣmai svadhetyuktvā yatpiṇḍodakādi pretebhyo dīyate tatsvadhāninayanam /\ntadapi pretakarmaṇaḥ samastasyāpyupalakṣaṇam /\ntathāca vasiṣṭhaḥ-'anyatrodakakarmasvadhāṣitṛsaṃyuktebhyaḥ'; iti /\nevaṃca putre 'nupanīte 'pi</p>\n\n<p>sati sapiṇḍādibhiḥ pretakriyā na kartavyā, śāstracodanānarthakyaprasaṅgo mā bhūditi //</p>\n\n<p>anupanītasyoktvedānīmupanītasyāha-</p>\n\n<l rend='bold'>upanayanādirniyamaḥ // Gaut_2.10 //</l>\n\n<lg>\n<l>upanayanādārabhya yo vidhiruktaḥ sa niyamasaṃjño bhavati /</l>\n<l>evaṃ cāsyākaraṇe prāyaścittaṃ na pūrvasya /</l>\n<l>ato vā ārabhya niyamaḥ vratadhāraṇaṃ yo vakṣyate 'gnīndhanādiḥ sa niyamaḥ upanayanādiḥ kartavyaḥ //</l>\n</lg>\n\n<p>kiñca-</p>\n\n<l rend='bold'>uktaṃ brahmacaryam // Gaut_2.11 //</l>\n\n<lg>\n<l>uktagrahaṇaṃ prāgupanayanānniyama evaitaditi /</l>\n<l>tataśca tatskhalane 'nupanītasyāpi avakīrṇiprāyaścittenaivādhikāro draṣṭavyaḥ /</l>\n<l>tathāca smṛtyantaraṃ-'viplutamavakīrṇivratena śuddhamupanayedūnasaptadaśavarṣaṃ, ata ūrdhvaṃ brātyāvakīrṇivratābhyām'; iti /</l>\n<l>brahmacāriṇastu strīprekṣaṇādipratiṣedhādarthasiddhamiti cet, na, paśvādaṣvapi sambhavāt //</l>\n</lg>\n\n<p>kiñca-</p>\n\n<l rend='bold'>agnīndhanabhaikṣacaraṇe // Gaut_2.12 //</l>\n\n<p>agnīndhanaṃ samiddhomaḥ /\nitaratprasiddham /\nte pratidinaṃ kartavye /\nsahanirdeśo 'nantarānuṣṭhānārthaḥ /\ntathāca manuḥ-</p>\n\n<lg>\n<l>pratigṛhyepsitaṃ daṇḍamupasthāya ca bhāskaram /</l>\n<l>pradakṣiṇaṃ parotyāgniṃ caredbhaikṣaṃ yathāvidhi //</l>\n</lg>\n\n<p>iti /</p>\n\n<p>tatrāpi pradakṣiṇaṃ parītyāgnimityanena samiddhoma ukta ityuktam /\n'sāyaṃ prātastvannamabhaipūjitamanindan bhuñjīta'; iti dvirbhojanaśravaṇāt sāyaṃ prātaḥ dviragnīndhanamapi draṣṭavyam /\ntathā ca smṛtyantaram-</p>\n\n<lg>\n<l>dūrādāhṛtya samidhaḥ sannidadhyādvihāyasi /</l>\n<l>sāyaṃ prātaśca juhuyāttābhiragnimatandritaḥ //</l>\n</lg>\n\n<p>iti /</p>\n\n<p>kecitsamiddhomaṃ sāyamevecchanti //</p>\n\n<p>kiñca-</p>\n\n<l rend='bold'>satyavacan // Gaut_2.13 //</l>\n\n<p>sarvatra kartavyakriyādhyāhartavyā /\nvacanagrahaṇamasaṃdehārthaṃ, satyamapāmupasparśanamityevaṃ saṃdehaḥ syāditi /\npṛthaggrahaṇaṃ āturasyāpyanuṣṭhānārtham /\ntataśca pūrvayostanna /\ntathācaca manuḥ-</p>\n\n<lg>\n<l>akṛtvā bhaikṣacaraṇamasamidhya ca pāvakam /</l>\n<l>anāturaḥ saptarātramavakīrṇivrataṃ caret //</l>\n</lg>\n\n<p>iti //</p>\n\n<p>kiñca-</p>\n\n<l rend='bold'>apāmupasparśanam // Gaut_2.14 //</l>\n\n<p>abgrahaṇaṃ bhasmādīnāmupalakṣaṇam /\ntathāca bhṛguḥ-</p>\n\n<lg>\n<l>snānāni pañca puṇyāni kīrtitāni maharṣibhiḥ /</l>\n<l>āgneyaṃ vāruṇaṃ vrāhyaṃ vāyavyaṃ divyameva ca //</l>\n</lg>\n\n<lg>\n<l>āgneyaṃ bhasmanā snānamavagāhaṃ tu vāruṇam /</l>\n<l>āpo hiṣṭheti ca brāhmaṃ vāyavyaṃ gorajaḥ smṛtam //</l>\n</lg>\n\n<lg>\n<l>yattu syātsātapaṃ varṣaṃ divyaṃ snānaṃ taducyate /</l>\n<l>aśakto vāruṇe snāne āgneyādi samācaret //</l>\n</lg>\n\n<p>iti //</p>\n\n<p>snānamiti vaktavye evamabhidhānaṃ smṛtyantaroktasnānavidherupasaṅgrahaṇārtham /\nevaṃ ca smṛtyantaroktaṃ draṣṭavyam /\nupaśabdo 'vijñātajalavarjanārthaḥ /\nagnīndhanabhaikṣacaraṇayoḥ pṛthaggrahaṇaṃ bhuktasya nityasnānapratiṣedhārthaṃ, na naimittikasya /\nato naimittikaṃ kartavyam /\nsatyavacanasya pṛthaggrahaṇamāturasya naimittikasyāpi pratiṣedhārtham /</p>\n\n<p>upaśabdor'dharātrasnānapratiṣedhārthaṃ iti kecidvadanti /\nyaduktamatra tatsarvaṃ manunanāpyuktaṃ-</p>\n\n<lg>\n<l>na snānamācaredbhuktvā nāturo na mahāniśi /</l>\n<l>na vāsobhiḥsahājasraṃ nāvijñāte jalāśaye //</l>\n</lg>\n\n<p>iti //</p>\n\n<l rend='bold'>eke godānādi // Gaut_2.15 //</l>\n\n<p>godānaṃ nāma chandogānāṃ dvitīyaṃ vrataṃ anyeṣāmapi ṣoḍaśe varṣe dhārayitavyam /\nteṣāmapi ṣoḍaśe godānadhāraṇaṃ kecidicchacanti /\n<lg>\n<l>tata ārabhyaike snānamicchanti /</l>\n<l>godānāt prāk nityasnānaṃ na kuryāt, naimittikameva kartavyam /</l>\n<l>tata ūrdhvaṃ nityasnānamapītyeke ācāryā icchanti /</l>\n<l>eka iti vacanāt na tu gautamaḥ //</l>\n</lg></p>\n\n<l rend='bold'>bahiḥsandhyatvaṃ ca // Gaut_2.16 //</l>\n\n<p>ekegrahaṇānuvartanārthaścacakāraḥ /\nvahirgrābhātsandhyopāsanameke icchanti /\nna tu gautamaḥ /\nna tu gautamaḥ /</p>\n\n<p>etaduktaṃ bhavati-grāmādbahireva sandhyopāsanaṃ kartavyamityekeṣāṃ mataṃ, bahirabhyantare vā yatra kutra cicchuddhadeśe kartavyamiti gautamamatam //</p>\n\n<p>idānīṃ prasaṅgāt tat sandhyopāsanaṃ kadā kathaṃ ca kartavyamityata āha-</p>\n\n<l rend='bold'>tiṣṭhetpūrvāmāsītottarāṃ sajyotiṣyā jyotiṣo darśanādvāgyataḥ // Gaut_2.17 //</l>\n\n<p>vāgyata iti sthānāsanayoḥ pratyekaṃ sambadhyate /\nyasyāmāditya udeti sā pūrvā sandhyā /\npūrvasūtrakhaṇḍāt sandhyāśabdo 'nuvartate /\nyasyāmādityo 'stameti sottarā sandhyā /\nsthānāsane atra guṇabhūte /\nupāsanamatra pradhānaṃ karma /\nato yadyapi tiṣṭhedityuktaṃ, tathāpi tiṣṭhannupāsīta, āsīna upāsīteti draṣṭavyam /\ntathāca manuḥ-</p>\n\n<lg>\n<l>pūrvāṃ sandhyāṃ japan tiṣṭhennaiśameno vyapohati /</l>\n<l>paścimāṃ tu samāsīno malaṃ hanti divā kṛtam //</l>\n</lg>\n\n<p>iti /</p>\n\n<p>sajyotiḥ kālaḥ, pūrvasyāṃ nakṣatrajyotiḥ /\nyaḥ kālo nakṣatrajyotiṣā saha vartata sa sajyotiḥ tasmin sajyotiṣi kāle ārambhaḥ kartavyaḥ /\nitarasyāṃ tathā ādityajyotiḥ /\ntata ā jyotiṣo darśanāt-pūrvasyāmādityadarśanāt uttarasyāṃ nakṣatradarśanāt /\nā jyotiṣa iti vaktavye darśanagrahaṇaṃ sampagartham /\ntathāca manuḥ-</p>\n\n<lg>\n<l>ṛṣayo dīrghasandhyatvāddīrghamāyuravāpnuyuḥ /</l>\n<l>prajñāṃ yaśaśca kīrtiṃ ca brahmavarcasameva ca //</l>\n</lg>\n\n<p>iti //</p>\n\n<p>nanu ca 'uttareṣāṃ caitadavirodhi'; ityanena snātakasyāgnimata etanna prāpyate, tasyāgnihavanenāsya kālasyāvaruddhatvāditi /\n<lg>\n<l>ucyate-yastāvatsmārtaḥ sāyaṃprātarhemaḥ tatra kālabhedādavirodha eva /</l>\n<l>kathaṃ ? sāyaṃśabdena rātrirucyate, prātaḥśabdena ca divasaḥ, uditahomādivākyavadatra tathāvidhasyābhāvāt sandhyopāsanānantarameva homasyānupraveśaḥ syāditi /</l>\n<l>athāpi keṣāṃcitsandhyākāla eva homa uktaḥ,tatrāpi dīrghasandhyatvasyābhiṣṭatvāddhomānantaramapi sandhyopāsanasyāvakāśo 'stīti /</l>\n<l>evaṃ śraute uditahomādiviṣaye 'pyavirodha eveti //</l>\n</lg></p>\n\n<lg>\n<l>'tiṣṭhanpūrvāṃ sandhyāmāsīna uttarāmupāsīta'; iti vaktavye evamabhidhānaṃ smṛtyantaroktasyāpi vidhergrahaṇārtham /</l>\n<l>tathā'hośanā-'sāyaṃ prātarudakaṃ gatvā pūto bhūtvā pavitreṇa mārjayitvā āpohiṣṭhīyābhistisṛbhirabliṅgābhiḥ vāmadevyena ca, tataḥ śuco deśe darbheṣvāsīno darbhāndhārayamāṇaḥ pratyaṅmukho vāgyata ātmānaṃ dhyātvā tataḥ sarecakaṣūrakakumbhakādīn trīn prāṇāyāmān dhārayitvā ṛṣicchabdodevatādhyānapūrvakaṃ bhūrbhuvaḥsvarityādikāṃ sāvitrīṃ sahasrakṛtva āvartayecchatakṛtvo vā daśāvarāmathottiṣṭhamnagniyamabrahmabhyaḥ pratyagdakṣiṇodīcyāsu namaskṛtvā triḥ pradakṣiṇaṃ kṛtvā punarapi pratīcīṃ diśaṃ namaskuryāt /</l>\n<l>evameva prātaḥ prāṅmukhastiṣṭhanmitrādibhyo namaskuryāt'; //</l>\n</lg>\n\n<p>iti //</p>\n\n<l rend='bold'>nādityamīkṣeta // Gaut_2.18 //</l>\n\n<p>yadi sandhyākālayorevāyaṃ pratiṣedhaḥ syāt tadānīmekameva sūtraṃ kriyeta 'tiṣṭhetpūrvāmāsītottarāṃ sajyotipyā jyotiṣo darśanādvāgyato nādityamīkṣeta'; iti /\nyadi sarvadā syāttadānīṃ 'varjayenmadhumāṃsa'; ityādāvādityekṣaṇamapi</p>\n\n<lg>\n<l>paṭhet /</l>\n<l>ubhayathākaraṇādanyābhiprāyeṇedamuktamiti jñātuṃ śakyate /</l>\n<l>abhiprāyaśca smṛtyantarokto draṣṭavyaḥ yathā cāhośanā-'nekṣetādityaṃ sandhyāgataṃ madhyaṃdinagataṃ rāhugrastaṃ vāristham'; iti //</l>\n</lg>\n\n<l rend='bold'>varjayenmadhumāṃsagandhamālyadivāsvapnāñjanābhyañjanayānopānacchatrakāmakrodhalobhamohavādavādanasnānadantadhāvanaharṣanṛttagītaparivādabhayāni // Gaut_2.19 //</l>\n\n<p>varjayediti pratyekaṃ sambadhyate /\nmadhu mākṣikaṃ, tasyābuddhipūrvabhakṣaṇe na doṣaḥ, 'akāmopanataṃ madhu vājasaneyake na duṣyati'; iti smṛtyantaradarśanāt /\nmāṃsaṃ gṛhasthasya apratiṣiddhamapi /\ntatrāpyāturasyauṣadhārthaṃ gurorucchiṣṭasya māṃsasya bhakṣaṇe na doṣaḥ, 'sa cedavyādhīyīta kāmaṃ gurorucchiṣṭaṃ bhaiṣajyārthe sarvaṃ prāśnīyāt'; iti smṛtyantaradarśanāt /\nevaṃ cānāturasya śrāddhe 'pi varjanīyam /\ntathāca manuḥ-</p>\n\n<lg>\n<l>vratavaddevadaivatye pritrayai karmaṇyatharṣivat /</l>\n<l>kāmamabhyarthito 'śnīyādvratamasya na lupyate //</l>\n</lg>\n\n<p>ityādi /\ngandhaṃ candanādi /\ntasyāpi sukhārthasya pratiṣedhaḥ, na devatāśiṣṭasya, 'devatāśiṣṭameva gṛhṇīyādbrahmacārī'; iti smṛtyantaradarśanāt /\nmālāyā api tathaiva /\ndivāsvapno divā nidrāsevanaṃ, tadapyāturasya na doṣaḥ /\nañjanamakṣṇoḥ /\natrāpyupabhogārthasya pratiṣedhaḥ, nauṣadhārthasya /\nabhyañjanaṃ tailena gātrābhyaṅgaḥ /\nkecidgandhatailasyāyaṃ pratiṣedha iti vadanti /\ntasminpakṣe itarasya na doṣaḥ /\ngandhapratiśedhenaivāyaṃ pratiṣedhaḥ siddha iti cenna, viśeṣata eva lokaprasiddherna gandhasāmānyasya grahaṇaṃ bhavatīti /\nyānaṃ śibikādi /\ntadapyanāturasyaiva /\nupānacchatre prasiddhe /\nmayūrapatrakṛtasyādoṣaḥ /\nkāmaḥ strīgato bhogābhilāṣaḥ /\nkrodhaḥ parasyāniṣṭacintanam /\nlobhaḥ anyāyena paradravyādyapaharaṇam /\nmoho 'jñānam /\nvādo bahupralāpaḥ /\nvādanaṃ bherītāḍanādi /\nsnānaṃ śirasnānādi yenopabhogaḥ, vihitatvāditarasya /\ndantadhāvanaṃ prasiddham /\ntāmbūlapatreṇāpi tanna kartavyaṃ 'paṅkadanto bhavedvratī'; iti smṛtyantaradarśanāt /\nharṣaḥ prītiḥ evaṃ ca taddhetūnāṃ nāṭakādīnāṃ prekṣaṇasyāpi pratiṣedhaḥ siddhaḥ, taddarśane prītyutpatteḥ nivārāyetumaśakyatvāt /\n<lg>\n<l>nūttaṃ gātravikṣepaḥ /</l>\n<l>gītaṃ gāndharvasambandhavākyasyābhidhānam /</l>\n<l>parivādaḥ paradoṣasaṃkīrtanam /</l>\n<l>bhayaṃ parasya bhīṣaṇaṃ, itarasya parihartumaśakyatvāt //</l>\n</lg></p>\n\n<p>kiñca-</p>\n\n<l rend='bold'>gurudarśane kaṇṭhaprāvṛtāvasakthikāpāśrayaṇapādaprasāraṇāni // Gaut_2.20 //</l>\n\n<p>gururācāryādi /\nkutaḥ ? yadyācāryasyaiva grahaṇaṃ tadānīṃ ācāryadarśana iti vaktavyam /\ngurugrahaṇaṃ sarveṣāṃ gurūsthānīyānāmapyupalakṣaṇam /\ntathāca smṛtyantaraṃ-'manyānāṃ sarveṣāṃ sakāśe saṃkucitastiṣṭhet'; iti /\n<lg>\n<l>kaṇṭhaprāvaraṇaṃ kaṇṭhe vastraprakṣepaḥ /</l>\n<l>avasakthikāṃ jānvorupari parikarabandhaḥ /</l>\n<l>śeṣaṃ prasiddham /</l>\n<l>paravaśāddhyetāni kriyanta iti pratiṣedhaḥ //</l>\n</lg></p>\n\n<p>kiñca-</p>\n\n<l rend='bold'>niṣṭhīvitahasitavijṛmbhitāvasphoṭanāni // Gaut_2.21 //</l>\n\n<p>gurusamīpe 'nyasamīpe 'pi varjanārthaṃ pṛthagabhidhānam /\nniṣṭhīvanaṃ prasiddham /\n<lg>\n<l>hasanaṃ paravaśe 'pi yatnato nivārayitavyam /</l>\n<l>tathā cāpastambaḥ-'na smayeta yadi smayetāpapṛhya smayeteti brāhmaṇaṃ'; iti /</l>\n<l>vijṛmbhaṇaṃ prasiddham /</l>\n<l>avasphoṭhanaṃ saśabdasandhipramokaḥ //</l>\n</lg></p>\n\n<p>kiñca-</p>\n\n<l rend='bold'>strīprekṣaṇalambhane maithunaśaṅkāyām // Gaut_2.22 //</l>\n\n<p>varjayediti vartate /\nprekṣaṇaṃ prakarṣeṇekṣaṇaṃ avayavanirūpaṇaṃ, na rūpamātradarśanaṃ, tasya nimiṣato vārayitumaśakyatvāt /\nālambanaṃ sparśanam /\nsparśane iti vaktavye evamabhidhānamabhisandhisparśanavarjanārtham /\n<lg>\n<l>evaṃ ca pramādānna doṣaḥ /</l>\n<l>abhisandhyā tvandhakārādāvapi sparśanaṃ na kartavyam /</l>\n<l>tadubhayaṃ striyāṃ na kuryāt /</l>\n<l>yasyāṃ maithunaśaṅkānyeṣāṃ bhavati tasyāmeva, nānyasyām //</l>\n</lg></p>\n\n<l rend='bold'>dyūtaṃ hīnasevāmadattādānaṃ hiṃsām // Gaut_2.23 //</l>\n\n<p>varjayedityeva /\ndyūtamakṣādinā /\nhīnasevāḥ mūtrapurīṣāpamārjanādinā sevā /\n<lg>\n<l>evaṃ ca gurorapyanurūpā sevā na kartavyā /</l>\n<l>adattādānaṃ ananujñātasyotsṛṣṭasyāpi grahaṇam /</l>\n<l>hiṃsā prāṇivadhaḥ prāṇipīḍā vā /</l>\n<l>visamāsānna kārayennānumanyetāpi //</l>\n</lg></p>\n\n<p>kiñca-</p>\n\n<l rend='bold'>ācāryatatputrastrīdīkṣitanāmāni // Gaut_2.24 //</l>\n\n<lg>\n<l>varjayediti prastutam /</l>\n<l>ācāryasya tatputrasya ca tadbhāryāyāśca dīkṣitasya ca saṃjñāṃ pitrādikṛtāṃ noccārayet //</l>\n</lg>\n\n<p>kiñca-</p>\n\n<l rend='bold'>śuktā vācaḥ // Gaut_2.25 //</l>\n\n<lg>\n<l>śuktāḥ niṣṭhurāḥ parasyogvegakāriṇvaḥ /</l>\n<l>sarveṣāṃ varjayet //</l>\n</lg>\n\n<l rend='bold'>madyaṃ nityaṃ brāhmaṇaḥ // Gaut_2.26 //</l>\n\n<p>varjayediti prakṛtam /\nmadyaṃ guḍamadhupiṣṭakṛtaṃ anyadapi yanmadakaraṃ yatsarvaṃ brāhmaṇo nityaṃ prāgapyupanayanādvarjayet /\nevaṃ kṣatriyavaiśyayoḥ prāgupanayanādūrdhvaṃ ca brahmacaryāt paiṣṭīvarjitāyāḥ surāyā apratiṣedhaḥ, smṛtyantaradarśanāt /\nyathā'ha manuḥ-</p>\n\n<lg>\n<l>gauḍī mādhvī ca paiṣṭī ca vijñeyā trividhā surā /</l>\n<l>yathaivaikā tathā sarvā na pātavyā dvijottamaiḥ //</l>\n</lg>\n\n<p>iti //</p>\n\n<p>idānīṃ kartavyapratipādanārthamāha-</p>\n\n<l rend='bold'>adhaḥśayyāsanī pūrvotthāyī jaghanyasaṃveśī // Gaut_2.27 //</l>\n\n<p>gurvapekṣayā nīcaiḥśayyāsane kuryāt /\ntasyaiva ca pūrvotthāyī paścātsaṃveśī /\nyathā'ha manuḥ-</p>\n\n<p>nīcaiḥśayyāsanaṃ cāsya nityaṃ syādgurusannidhau /</p>\n\n<p>uttiṣṭhetprathamaṃ cāsya caramaṃ caiva saṃviśet //</p>\n\n<p>iti //</p>\n\n<p>kiñca-</p>\n\n<l rend='bold'>vāgbāhūdarasaṃyataḥ // Gaut_2.28 //</l>\n\n<p>syāditi śeṣaḥ /\nvākyasaṃyataḥ anibaddhapralāpoparataḥ /\n<lg>\n<l>bāhusaṃyato loṣṭamardanādivarjakaḥ /</l>\n<l>udarasaṃyataḥ hitamitabhuk /</l>\n<l>'vāgbāhūdarakarmasaṃyataḥ'; iti kecitpaṭhanti /</l>\n<l>tat bāhusaṃyatatvenārthasiddhatvāt yuktamayuktaṃ veti vicāraṇīyam //</l>\n</lg></p>\n\n<p>kiñca-</p>\n\n<l rend='bold'>nāmagotre guroḥsamānato nirdiśet // Gaut_2.29 //</l>\n\n<p>gurugrahaṇamācāryādīnāmapyupalakṣaṇam /\nsamānataḥ samyagānataḥ prahvaḥ /\ntaṃ dhyātvā namaskāraṃ kṛtvetyarthaḥ /\nevañca tatrāpi 'ācāryatatputra'; ityasminnācāryagrahaṇaṃ gurvādīnāmapyupalakṣaṇam, teṣāmapi nāmadheyoccāraṇasya pratiṣiddhatvāt /\ntathāca smṛtyantaram-</p>\n\n<lg>\n<l>ācāryaṃ caiva tatputraṃ tadbhāryāṃ dīkṣitaṃ gurum /</l>\n<l>pitaraṃ ca pitṛvyaṃ ca mātaraṃ mātulaṃ tathā //</l>\n</lg>\n\n<lg>\n<l>hitaiṣiṇaṃ ca vidvāṃsaṃ śvaśuraṃ patimeva ca /</l>\n<l>na brūyānnāmato vidvān mātuśca bhaginīṃ tathā //</l>\n</lg>\n\n<p>yadi brūyāttu taṃ dhyātvā namaskṛtvā vadedatha //</p>\n\n<p>iti //</p>\n\n<l rend='bold'>arcite śreyasi caivam // Gaut_2.30 //</l>\n\n<lg>\n<l>arcito mānyo vidvānityarthaḥ /</l>\n<l>śreyān hitaiṣī vayasā ca vṛddha iti draṣṭavyam /</l>\n<l>cakārādevaitasmin siddhe evaṃśabdaḥsamastātideśārthaḥ /</l>\n<l>tataśca gurudarśane yadabhivādanādi tadatrāpi draṣṭavyam //</l>\n</lg>\n\n<l rend='bold'>śayyāsanasthānāni vihāya pratiśravaṇam // Gaut_2.31 //</l>\n\n<lg>\n<l>yadā gururājñāṃ dadyāttadā śayanaṃ khaṭvādi /</l>\n<l>āsanaṃ phalakādi /</l>\n<l>sthānaṃ yatra sthitaḥ /</l>\n<l>etāni vihāya tyaktvā pratiśravaṇaṃ prativacanaṃ dadyādityarthaḥ //</l>\n</lg>\n\n<l rend='bold'>abhikramaṇaṃ vacanādadṛṣṭena // Gaut_2.32 //</l>\n\n<p>adṛṣṭena guruṇā ājñāyāṃ dīyamānāyāṃ abhikramaṇaṃ tadabhimukhena gamanaṃ kuryādityarthaḥ //</p>\n\n<l rend='bold'>adhaḥsthānāsanatiryagvātasevāyāṃ gurudarśane cottiṣṭhet // Gaut_2.33 //</l>\n\n<p>yadā guruḥ adho nīcaiḥ tiṣṭhet āsīta vā, tiryagvātasevā mūtrapurīṣotsargaḥ /\ntatra guruṃ dṛṣṭvā uttiṣṭhet /\ncakārādanyamukho bhūtvā /\ntathāca smṛtyantaram-</p>\n\n<lg>\n<l>kūpasthitaṃ guruṃ dṛṣṭvā taṭākasthaṃ tathaiva ca /</l>\n<l>tiṣṭhedanyamukho bhūtvā śiṣyo dāsastathaiva ca //</l>\n</lg>\n\n<p>iti //</p>\n\n<lg>\n<l>athavā-cakārādapagamanamucyate /</l>\n<l>evaṃ sūtrārthaśca tadānīṃ draṣṭavyaḥ adhaḥsthānāsanatiryagvātasevāyāmuttiṣṭhet apayāyācca krameṇeti tatrādhaḥsthānāsane dṛṣṭvottiṣṭhet /</l>\n<l>tiryagvātasevāyāmapayāyāditi kramaḥ //</l>\n</lg>\n\n<l rend='bold'>gacchantamanuvrajet // Gaut_2.34 //</l>\n\n<p>gacchantaṃ dṛṣṭvānuvrajet /\ncakāro 'nuvartate /\ntena anuktamapi samuccīyate āsīnaṃ dṛṣṭvā uttiṣṭhet śayānaṃ dṛṣṭvā'sīteti /\ntathāca smṛtyantaram-'gacchantamanugacchedāsīnaṃ cottiṣṭhecchayānaṃ cāsīna</p>\n\n<p>upāsīta'</p>\n\n<p>iti //</p>\n\n<l rend='bold'>karma vijñāpyākhyāya // Gaut_2.35 //</l>\n\n<lg>\n<l>yadasya karma kartavyaṃ tatkaromītyācāryasya vijñāpya tatkṛtvā kṛtamityākhyāya tiṣṭhet /</l>\n<l>vākyasyāparipūrṇatvāt vijñāpyetyatra kṛtvā ityadhyāhartavyam /</l>\n<l>ākhyāyetyatrāpi tiṣṭhediti kriyā ca, 'praviśa piṇḍīm'; itivat //</l>\n</lg>\n\n<l rend='bold'>āhūtādhyāyī // Gaut_2.36 //</l>\n\n<lg>\n<l>yadaiva guruṇā'hūto bhavati tadaivādhīyīta /</l>\n<l>na tvenaṃ codayedityarthaḥ //</l>\n</lg>\n\n<l rend='bold'>yuktaḥ priyahitayoḥ // Gaut_2.37 //</l>\n\n<p>syāditi śeṣaḥ /\nyuktastatparaḥ /\n<lg>\n<l>priyahitayoḥsamuccitayoḥ /</l>\n<l>hitasya cāpriyasyākartavyatvāt /</l>\n<l>priyaṃ prītikaraṃ, hitaṃ āyatikṣamam /</l>\n<l>yatpriyamāyatikṣamaṃ ca tadeva kuryādityarthaḥ //</l>\n</lg></p>\n\n<l rend='bold'>tadbhāryāputreṣu caivam // Gaut_2.38 //</l>\n\n<lg>\n<l>tasya yau savarṇau sadṛśau bhāryāputrau tayorapi priyahitayoryuktaḥsyāt /</l>\n<l>cakārāt kaṇṭhaprāvṛtādyapi /</l>\n<l>kutaḥsavarṇayoreva grahaṇamiti cet bahuvacanasya pūjārthatvāt //</l>\n</lg>\n\n<p>idānīṃ tasyāpavādamāha-</p>\n\n<l rend='bold'>nocchiṣṭāśanasnāpanaprasādhanapādaprakṣālanonmardanopasaṃgrahaṇāni // Gaut_2.39 //</l>\n\n<p>tadbhāryāputrayoretāni na kuryāt /\npriyahitatvātprāptaṃ pratiṣiddhyate /\nanayoreva pratiṣedhāt guroretāni kartavyānyeva /\n<lg>\n<l>tathācāpastambaḥ-'proṣito bhaikṣādagnau kṛtvā bhuñjīta bhaikṣaṃ haviṣā saṃstutaṃ tatrācāryo devatārtha āhavanīyārthe ca taṃ bhojayitvā yaducchiṣṭaṃ prāśnāti havirucchaṣṭameva tat'; ityādi /</l>\n<l>tathāca vasiṣṭho 'pi-'ucchiṣṭamagurorabhojyam'; ityādi /</l>\n<l>prasādhanaṃ alaṃkāraḥ /</l>\n<l>śeṣaṃ prasiddham //</l>\n</lg></p>\n\n<p>upasaṃgrahaṇasyedānīṃ pratiprasavamāha-</p>\n\n<l rend='bold'>viproṣyopasaṃgrahaṇaṃ gurabhāryāṇām // Gaut_2.40 //</l>\n\n<lg>\n<l>viproṣya pratyāgatena gurubhāryāṇāmupasaṃgrahaṇaṃ kāryam /</l>\n<l>nānyadā /</l>\n<l>nānyasyāḥ //</l>\n</lg>\n\n<p>tatrāpi tu-</p>\n\n<l rend='bold'>naike yuvatīnāṃ vyavahāraprāptena // Gaut_2.41 //</l>\n\n<p>vyavahārasamarthena pūrṇaṣoḍaśavarṣeṇetyarthaḥ /\nyuvatīnāṃ taruṇīnāṃ viproṣyāpi na kāryamityeke manyante na tu</p>\n\n<lg>\n<l>gautamaḥ /</l>\n<l>āśaṅkanīyānāśaṅkanīyāpekṣayā draṣṭavyaḥ //</l>\n</lg>\n\n<p>uktaṃ 'agnīndhanabhaikṣacaraṇe'; iti /\ntatrāgnīndhanaṃ gṛhyebhya eva pṛthakpṛthagupalabhyata iti, bhaikṣacaraṇavidhimāha-</p>\n\n<l rend='bold'>sārvavarṇikaṃ bhaikṣacaraṇamabhiśastapatitavarjam // Gaut_2.42 //</l>\n\n<lg>\n<l>kimarthamidaṃ sūtramārabhyate ? bhaikṣacaraṇaṃ tāvadanena na vidhīyate 'agnīndhanabhaikṣacaraṇe'; ityanena vihitatvāt /</l>\n<l>abhiśastapativarjanaṃ ca 'praśastānāṃ svakarmasu'; ityanenoktatvāditi //</l>\n</lg>\n\n<p>atraika āhuḥ-śūdraprāpaṇārtho 'yamārambhaḥ, 'praśastānāṃ svakarmasu'; ityanenāprāptatvāditi /\nna caitadyuktaṃ, 'vṛttiścennāntareṇa śūdrāt ityanenāpadi śūdrābhyanujñānasiddheḥ /\nna cānāpadyapi brahmacāriṇaḥ śūdrābhyanujñānamanena kalpayituṃ yuktaṃ, smṛtyantare atyantapratiṣiddhatvāt,'-</p>\n\n<lg>\n<l>śūdrānnarasapuṣṭāṅgo yodhīyānopi nityaśaḥ /</l>\n<l>juhvannapi japanvāpi gatimūrdhvāṃ na vindati //</l>\n</lg>\n\n<p>iti //</p>\n\n<lg>\n<l>tasmādanāpadyeva brahmacāriṇaḥ apraśastadvijātiprāpaṇārthoyamārambhaḥ apraśastānāmaviśeṣeṇa prāptau satyāṃ 'abhiśastapatitavarjaṃ'; iti yujyate ca pratiṣedhaḥ /</l>\n<l>itarathā śūdraprāpaṇe sati abhiśastādīnāṃ prāptyabhāvādeva pratiṣedho na yujyata iti na ca śakyate vaktuṃ śūdraviṣaya evāyamapavāda iti, yatra hi dvijātayaḥ praśastā adhikriyante tatra śūdro 'pi praśasta eveti itarasya prasaṅga eva nāstīti //</l>\n</lg>\n\n<p>tena prathamakalpastāvat brahmacāriṇaḥ praśastebhya eva bhaikṣacaraṇaṃ, tadalābhe apraśastebhyaḥ, tadalābhe ācāryādibhyaḥ, sarvābhāve āpadi śūdrāditi sthitam //</p>\n\n<p>sarvavarṇānarhatīti sārvavarṇikaṃ, sarveṣāṃ bhavatītyarthaḥ /\nsarvagrahaṇaṃ kṣatriyavaiśyaprāpaṇārthaṃ, anyathā brāhmaṇasyaiva pratigrahādhikārāt tasyaiva syāditi /\nvarṇagrahaṇaṃ śūdrasyāpi prāpaṇārthaṃ asati varṇagrahaṇe sarvagrahaṇaṃ tayoreva syāditi tadarthaṃ varṇagrahaṇaṃ kṛtam /\ntena śūdrasyāprāptau tatprāpaṇārthaṃ varṇagrahaṇam /\n<lg>\n<l>tataśca śūdrasyāpi vṛttihīnasya bhikṣācaraṇe na doṣaḥ /</l>\n<l>bhikṣāsamūho bhaikṣaṃ, tataśca bahubhyo gṛhebhya āhartavyam /</l>\n<l>abhiśasta upapātakadoṣeṇābhiśasto gṛhyate, pātakadoṣeṇābhiśastasya patitagrahaṇenaiva siddhatvāt /</l>\n<l>tathāca vasiṣṭhaḥ- 'brāhmaṇamanṛtenābhiśasya patanīyenopapatanīyena vā'; iti //</l>\n</lg></p>\n\n<lg>\n<l>kecitsarveṣu varṇeṣu bhavaṃ sārvavarṇikamiti vigrahaṃ kurvanti teṣāṃ sarvaśabdasya prayojanaṃ na vidmaḥ /</l>\n<l>apraśastadvijātiprāpaṇārthaṃ cenna sūtrārambhasyāpi tasyaiva prayojanatvāt /</l>\n<l>śūdraprāpaṇārthatve 'pyukta eva parihāraḥ tasmāttadbhūsurairvicāraṇīyam //</l>\n</lg>\n\n<l rend='bold'>adimadhyānteṣu bhavacchabdaḥ prayojyo varṇānupūrvyeṇa // Gaut_2.43 //</l>\n\n<p>dvipadasya bhikṣāṃ dehīti śabdasya prārthanāyāṃ dehītyasyāpi ca sārmathyāt prāptasyādau brāhmaṇena bhavacchabdaḥ prayoktavyaḥ, madhye kṣatriyeṇa, ante vaiśyena /\nbhavacchabdasya prātipadikatvātkevalasya ca prayogābhāvāt strīṇāṃ sakāśe tadāmantritavibhaktyantaḥ prayoktavyaḥ, bhavati bhikṣāṃ dehīti /\npuruṣasakāśe bhavan bhikṣāṃ dehīti /\npretyupasargāt smṛtyantaroktamapi draṣṭavyam /\ntadapi kṣakārahikārau noccairvaktavyāviti /\nyathāha gṛhyasmṛtiḥ 'brāhmaṇo bhikṣeta bhavati bhikṣāṃ dehīti, bhavanmadhyayā rājanyo bhikṣāṃ bhavati dehīti, bhavadantyayā vaiśyo bhikṣāṃ dehi bhavati, kṣāṃ ca hiṃ ca na vardhayet'; iti /\nvarṇagrahaṇaṃ śūdrasya mantraprāpaṇārthaṃ, tataśca trayāṇāmeva varṇānāmanyatamo mantro draṣṭavyaḥ /\nanyo vā racanāviśeṣaḥ kartavyaḥ /\n<lg>\n<l>'vaiśyavaccūdravṛttiḥ'iti smṛtyantaradarśanāt vaiśyokto vā draṣṭavyaḥ /</l>\n<l>aniyatavṛttivijñāpanārthaṃ sākṣānmantro noktaḥ /</l>\n<l>tathā ca vasiṣṭhaḥ-'aniyatā ca vṛttiraniyatakeśaveṣāḥ'ityādi /</l>\n<l>ekasyaiva vikalpo mā bhūditi anupūrvagrahaṇam //</l>\n</lg></p>\n\n<l rend='bold'>ācāryajñātigurusveṣvalābhe 'nyatra // Gaut_2.44 //</l>\n\n<lg>\n<l>ācārya uktaḥ /</l>\n<l>jñātiḥ sapiṇḍaḥ, gururmātulādiḥ, svamātmīyam /</l>\n<l>anyatrālābhe eṣu bhaikṣaṃ prārthanīyam /</l>\n<l>kramastu pratipāditaḥ //</l>\n</lg>\n\n<p>atrāpi-</p>\n\n<l rend='bold'>teṣāṃ pūrvaṃ pūrvaṃ pariharet // Gaut_2.45 //</l>\n\n<p>teṣāṃ yo yaḥ prathamanirdiṣṭaḥ tatra tatra pariharet /\nanyatrālābhe pūrvaṃ pūrvaṃ parihṛtyāpi teṣāmeva sakāśe</p>\n\n<lg>\n<l>bhaikṣaṃ paricaritavyam /</l>\n<l>nopādhyāyagṛhādityevaṃ niyamārthaṃ teṣāṃ grahaṇam /</l>\n<l>tataśca sarvatrālābhe upādhyāyagṛhādityeva draṣṭavyam /</l>\n<l>tathāca smṛtyantaraṃ'alābhe 'nyatropādhyāyagṛhādapi'iti //</l>\n</lg>\n\n<l rend='bold'>nivedya gurave 'nujñāto bhuñjīta // Gaut_2.46 //</l>\n\n<lg>\n<l>idaṃ bhaikṣamiti gurave kathayitvā tato bhuṃkṣveti tenānujñāto bhuñjīta /</l>\n<l>evañca nivedanaṃ bhaikṣasaṃskārārthaṃ, anujñāta iti vacanāt /</l>\n<l>yadi gururgṛhṇīyāt tadānyadāhartavyam //</l>\n</lg>\n\n<l rend='bold'>asannidhau tadbhāryāputrasabrahmacārisadbhyaḥ // Gaut_2.47 //</l>\n\n<lg>\n<l>ācāryasannidhānena tadbhāryādīnāṃ nivedanaṃ yathāsambhavaṃ kartavyam /</l>\n<l>tadgrahaṇaṃ bhāryāputrayoḥ samānajātīyatvajñāpanārtham /</l>\n<l>sabrahmacārī samānacaraṇaḥ, san sādhu prakṛṣṭaguṇaḥ //</l>\n</lg>\n\n<p>tatkatha bhuñjītetyata āha-</p>\n\n<l rend='bold'>vāgyatastṛpyannalolupyamānaḥ sannidhāyodakam // Gaut_2.48 //</l>\n\n<p>vāgyatastūṣṇīṃ, tṛpyansaṃtoṣaṃ kurvan, pūrvamasaṃtuṣṭo 'pyannadarśanamātrādeva hṛṣyedityarthaḥ /\ntathāca smṛtyantaram-</p>\n\n<p>dṛṣṭvā hṛṣyetprasīdecca pratinandecca sarvaśaḥ //</p>\n\n<p>iti /\nalolupyamāno viśeṣaspṛhāṃ pariharannatibhojanaṃ varjayedityarthaḥ /\ntathāca smṛtyantaram-</p>\n\n<p>anāyuṣyamanārogyarmasvagyaṃ cātibhojanam //</p>\n\n<p>apuṇyaṃ lokavidviṣṭaṃ tasmāttatparivarjayet //</p>\n\n<p>iti /\nathavā bhojanavidhimaparivarjayannityarthaḥ /\ntathāca smṛtyantare bhojanavidhirdraṣṭavyaḥ /\nsamyaṅi#nadhāyodakaṃ prāśyetyarthaḥ /\nsamupasargaḥ smṛtyantaroktamārgopasaṃgrahārthaḥ /\ntathā'hośanā-'satyaṃ tvartenetyādinodakaṃ pariṣicyāmṛtopastaraṇamityādinā prāśayet'iti /\nathavā-udakamiti kamaṇḍalurucyate, tat sannidhāya /\ntataśca brahmacāriṇo 'pi kamaṇḍaludhāraṇaṃ kartavyam /\ntathaiva manurapi mekhalādibhiḥ saha pratipattividhānāt brahmacāriṇaḥ kamaṇḍaludhāraṇaṃ jñāpayati-</p>\n\n<lg>\n<l>mekhalāmajinaṃ daṇḍamupavītaṃ kamaṇḍalum /</l>\n<l>apsu prāsya vinaṣṭāni gṛhṇītānyāni mantravat //</l>\n</lg>\n\n<p>iti /\nevaṃca tata evācamanaṃ kartavyaṃ, vacanasārmathyāt /\nucchiṣṭasparśane na doṣaḥ /\nsmṛtyantaroktaṃ vā draṣṭavyam /\nyathā'ha vasiṣṭhaḥ-</p>\n\n<lg>\n<l>apsu pāṇau ca kāṣṭhe ca kalpitaḥ pāvakaḥ śuciḥ /</l>\n<l>tasmādudakapāṇibhyāṃ parimṛjyātkamaṇḍalum //</l>\n</lg>\n\n<lg>\n<l>iti /</l>\n<l>kecitsamupasargādevaitamarthaṃ samarthayanti //</l>\n</lg>\n\n<p>idānīṃ yadi brahmacārī guroḥ samyagvinayenāvatiṣṭheta tadānīṃ kiṃ kartavyamityata āha-</p>\n\n<l rend='bold'>śiṣyaśiṣṭiravadhena // Gaut_2.49 //</l>\n\n<lg>\n<l>śiṣyāśiṣṭiḥ śiṣyaśāsanaṃ, avadhena vadhaṃ muktvā, nirrbhatsanādinā kartavyamityarthaḥ /</l>\n<l>adhikārādeva siddhe śiṣyagrahaṇamanyasyāpi śāsanīyasya bhāryāputrāderayameva dharma iti jñāpanārtham //</l>\n</lg>\n\n<l rend='bold'>aśaktau rajjuveṇuvidalābhyāṃ tanubhyām // Gaut_2.50 //</l>\n\n<lg>\n<l>nirrbhatsanādinā śāsanāśaktau rajjvā veṇuvidalena vā /</l>\n<l>sahanirdiṣṭayorapi tulyārthatvāt vikalpaḥ /</l>\n<l>tenāpi tanunā śāsyaḥ //</l>\n</lg>\n\n<l rend='bold'>anyena ghnatrājñā śāsyaḥ // Gaut_2.51 //</l>\n\n<lg>\n<l>anyena hastapādādinā krodhena ghnatrājñā daṇḍyaḥ /</l>\n<l>gauravārthaṃ rājagrahaṇam //</l>\n</lg>\n\n<p>atha kiyantaṃ kālamevaṃ vartetetyāha-</p>\n\n<l rend='bold'>dvādaśa varṣāṇyekavede brahmacaryaṃ caret // Gaut_2.52 //</l>\n\n<p>ekavedamadhyeṣyamāṇo dvādaśavarṣāṇyabhihitarūpaṃ brahmacaryaṃ caret kuryāt /\nbrahmacaryaśabdena yamaniyamakalāpa</p>\n\n<p>ucyate, brahmārthatvāt //</p>\n\n<l rend='bold'>prati dvādaśa vā // Gaut_2.53 //</l>\n\n<p>prativedaṃ vā dvādaśavarṣāṇi brahmacaryaṃ caret //</p>\n\n<l rend='bold'>sarveṣu grahaṇāntaṃ vā // Gaut_2.54 //</l>\n\n<p>sarveṣu vedeṣu yāvataiva kālenādhyayanamabhinirvartayet tāvantameva kālaṃ brahmacaryaṃ caret tasya tadarthatvāt /\nsarvagrahaṇaṃ yadyekamadhīyīta yadi vā dvau yadi vā sarvānityevamartham /\ntathāca manuḥ-</p>\n\n<p>vedānadhītya vedau vā vedaṃ vāpi yathākramam //</p>\n\n<lg>\n<l>iti /</l>\n<l>soyamuktāvadherūrdvamarvāgvāpavādaḥ /</l>\n<l>niyamenādhītaṃ vīryavadbhavatīti niyamoktiḥ //</l>\n</lg>\n\n<l rend='bold'>vidyānte gururarthena nimantryaḥ // Gaut_2.55 //</l>\n\n<p>vidyāsamāptau, na tu vratānām, gururācāryaḥ arthena prayojanena nimantryaḥ praṣṭavyaḥ kiṃ gurvarthe karavāṇīti //</p>\n\n<p>tataḥ-</p>\n\n<l rend='bold'>kṛtvānujñātasya vā snānam // Gaut_2.56 //</l>\n\n<lg>\n<l>kṛtvā datvetyarthaḥ, gurūpadiṣṭamartham /</l>\n<l>tena vā alaṃ gurudakṣiṇayetyanujñātasya snānaṃ samāvṛttiḥ //</l>\n</lg>\n\n<p>idānīṃ pitrādyanekagurusannidhāne kaḥ prathamaḥ pūjya ityata āha-</p>\n\n<l rend='bold'>ācāryaḥ śreṣṭho gurūṇām // Gaut_2.57 //</l>\n\n<lg>\n<l>ācārya uktalakṣaṇaḥ, sa śreṣṭhaḥ pradhāno gurūṇāṃ anyeṣāṃ pitrādīnām /</l>\n<l>tataśca 'saṃnipāte parasya'; ityatra paraśabdenāyamevocyate //</l>\n</lg>\n\n<l rend='bold'>mātetyeke mātetyeke // Gaut_2.58 //</l>\n\n<p>eke mātā śreṣṭheti manyante /\nitikaraṇātpitetyapare /\nanyathā mātaika ityeva siddhatvāt /\nkevalāt piturācāryaḥ pradhānaḥ /\ntathāca manuḥ-</p>\n\n<p>kāmānmātā pitā cainaṃ yadutpādayato mithaḥ /</p>\n\n<p>sambhūtiṃ tasya tāṃ vidyāt yadyonāvabhijāyate //</p>\n\n<lg>\n<l>ācāryastvasya yāṃ jātiṃ vidhivadvedapāragaḥ /</l>\n<l>utpādayati sāvitryā sā satyā sājarāmarā //</l>\n</lg>\n\n<p>iti /\nyadi pitaivācāryo bhavati tadā pitā viśiṣyate /\nmātā sarveṣāṃ śreṣṭhā /\ntathāca vasiṣṭhaḥ-</p>\n\n<lg>\n<l>upādhyāyaddaśācārya ācāryāttu śataṃ pitā /</l>\n<l>sahasraṃ tu piturmātā gauraveṇātiricyate //</l>\n</lg>\n\n<p>ityatra pitṛśabdena pitaivācāryo yo bhavati sa eva gṛhyata iti //</p>\n\n<p>iti maskarīye gautamabhāṣye dvitīyo 'dhyāyaḥ //</p>\n\n</div>\n<div>\n\n<p>tṛtīyo 'dhyāyaḥ</p>\n\n<p>evaṃ kṛtaniyamasya kṛtavidyasya ca-</p>\n\n<l rend='bold'>tasyāśramavikalpameke bruvate // Gaut_3.1 //</l>\n\n<p>tasyākhaṇḍitabrahmacaryasya /\ntathāca manuḥ-</p>\n\n<lg>\n<l>vedānadhītya vedau vā vedaṃ vāpi yathākramam /</l>\n<l>aviplutabrahmacaryo gṛhasthāśramamāvaset //</l>\n</lg>\n\n<p>iti /</p>\n\n<p>evaṃ ca viplutasyopapātakaprāyaścittaṃ draṣṭavyam /\nśūdraparyudāsārthaṃ vā tadgrahaṇaṃ, āśramadharmābhidhānaṃ mā bhūttasyāpīti /\nvīpsārthaṃ vā tasya tasyeti, brāhmaṇasya kṣatriyasya vaiśyasya ceti /</p>\n\n<p>tadgrahaṇamantareṇāpyadhikārādevaitatsiddhamiti cenna, smṛtyantarābhāsāśaṅkānivṛttyarthatvāt /\nevaṃ hi smṛtyantaraṃ pratibhāti-'eṣa vo 'bhihito dharmo brāhmaṇasya caturvidhaḥ'iti, tatra brāhmaṇasyaivāyaṃ caturvidho dharmaḥ itarayorekavidha ityāśaṅkā syāditi /\ntarhi tatkathamiti cet tatra brāhmaṇagrahaṇaṃ pradarśanārtham /\ntatkathaṃ gamyata iti cet trayāṇāmeva varṇānāṃ catvāra āśramā iti smṛtyantaradarśanāt /\ntathā cāpastambaḥ-'sarveṣāmupanayanaprabhṛti samānamācāryakule vāsaḥ sarveṣāmanūtsargo vidyāyā buddhvā karmāṇi yatkāmayettadārabheta'iti /\neke bruvate,- tulyaphalatvādāśramavikalpaḥ /\ndvividhaṃ hi phalamabhyudayarūpaṃ niḥśreyasarūpaṃ ceti, tadanyatamenava labhyata iti /\ntathā ca śrutiḥ-'trayo dharmaskandhā yajño 'dhyayanaṃ dānamiti prathamastapa eva dvitīyastṛtīyamācāryakule vasanametānāruhya brahmalokaṃ gacchati brahmasaṃstho 'mṛtatvameti'iti /\narthastu-trayo dharmasyāśrayā-, yajñādhyayanaṃ dānamiti gṛhasthanirdeśaḥ, tapa eveti vānaprasthaparivrājakayordharmaḥ, ācāryakulavasanaṃ brahmacāriṇaḥ /\netānāruhyeti brahmacāryāśramaṃ, gṛhasthāśramaṃ, vānaprasthāśramaṃ, parivrājakāśramaṃ vā samyagāsthāyetyarthaḥ /\nyasteṣāṃ brahmasaṃstho brahmaniṣṭho</p>\n\n<p>jñānī amṛtatvaṃ mokṣameti gacchatīti //</p>\n\n<p>tataśca sarveṣāmapi brahmalokaprāptipratipādanāt, tulyaphalataivoktā /\ntathā jābālaśrutāvapi tulyaphalataiva śrūyate-'brahmacaryaṃ samāpya gṛhī bhavet /\ngṛhī bhūtvā vanī bhavet /\nvanī bhūtvā pravrajat /\nyadi vetarathā brahmacaryādeva pravrajet gṛhādvā vanādvā brahmalokaṃ gacchati'; iti /\nmanurapyāha-</p>\n\n<lg>\n<l>sarve 'pi kramaśastvete yathāśāstraṃ niṣevitāḥ /</l>\n<l>yathoktakāriṇaṃ vipraṃ nayanti paramāṃ gatim //</l>\n</lg>\n\n<p>iti /</p>\n\n<lg>\n<l>atrāpiśabdādeko 'pi draṣṭavyaḥ /</l>\n<l>āpastambopyāha-'catvāra āśramā gārhasthyamācāryakule vasanaṃ maunaṃ vānapraśthyāmiti /</l>\n<l>teṣu sarveṣu yathopadeśamavyagraṃ vartamānaḥ kṣemaṃ gacchati'; iti /</l>\n<l>tena tulyaphalatvādvikalpa iti //</l>\n</lg>\n\n<p>nanu tulyatve sati brahmacaryeṇaivobhayavidhaphalaprāpteritarāśramavidhānānarthakyaprasaṅgaḥ iti /\nucyate- yo yasyānuṣṭhāne samarthaḥ tasya tadāśramapratipattyarthaṃ itarāśramavidhānamiti /\njanmāntaravāsanayā vā iṣṭāśramapratipattyartham /\nśrutirupi-'taṃ vidyākarmaṇī samanvārabhete pūrvaprajñā ca'iti /\nyāvajjīvaśrutirapi gṛhasthasyārthinaḥ śaktiviṣaye draṣṭavyā /\nevaṃ gṛhīte vyutthānaśrutirapyupapadyate-'evaṃ vai tamātmānaṃ viditvā putreṣaṇāyāśca vitteṣaṇāyāśca lokeṣaṇāyāśca vyutthāyātha bhikṣācaryaṃ caranti'; iti /\nitarathā hi bhikṣācaryamiti saṃnyāsopadeśo nopapadyata iti /\njāyamānaśrutyāpi yajñādīnāmavaśyakartavyatā pratipādyate gṛhasthasya, na tu jāyamānasyaiva, ṛṇatrayasambandhasyātyantāsambhavāt 'brahmacaryādeva pravrajet'; iti śrutiviruddhatvāt 'so 'ta eva brahmacaryātpravrajati,'; 'yamicchettamāvaset'; ityādismṛteraviruddhatvācca /\narthavādānāṃ ca kāryaśeṣatvāt /\ntataśca padārtho 'pyevaṃ grahītavyaḥ-gṛhastho jāyamānaḥ pūrvavāsanayā gārhasthyaṃ praviṣṭaḥ /\nbrahmaṇagrahaṇaṃ kṣatriyavaiśyayorupalakṣaṇam /\ntribhiḥ ṝṇaiḥ sambadhyate-yajñena devebhya ṝṇī bhavatyato yajñaḥ kartavyaḥ /\nprajayā pitṛbhyaḥ ataḥ prajotpādanaṃ kartavyam /\nbrahmacaryeṇa ṝṣibhyaḥ ataḥ parvādau brahmacaryarakṣaṇaṃ kartavyamiti /\nevaṃ gṛhīte sarvatra śrutismṛtyaravirodho bhavati /\nekegrahaṇānna tu gautamaḥ, tasya tu samuccayo mataḥ /\nkathamavagamyate ?'aikāśramyaṃ tvācāryāḥ'iti bādhapakṣasyāpi paramatatvena nirdeśāt,'prāguttamāttraya āśramiṇaḥ'iti ca liṅgāt,prāguttamāśramāttrayasyābhāvāt /\nvikalpapakṣe gautamastāvadevaṃ manyate-</p>\n\n<lg>\n<l>yajñena devānāpnoti vairājaṃ tapasā punaḥ /</l>\n<l>saṃnyāsādbrahmaṇaḥ sthānaṃ vairāgyātprakṛtau layam //</l>\n</lg>\n\n<p>iti bhinnaphalatvenopadeśāt jābālaśrutāvapyanyatamamāruhyetyanuktvā etānāruhyeti samuccayābhiprāyeṇoktatvāt, brahmalokaprāpterapi samuccayaphalatvenopadiṣṭatvāt jābālaśrutāvapi prādhānyena pūrvaṃ samuccayapakṣasyaivābhihitatvāt, 'sarve 'pi kramaśaḥ'; ityasmin manuvākye 'piśabdasya samuccayārthatvāt, āpastambavākye 'pi teṣu sarveṣviti bahuvacanāt- naikasminneva vartamānaḥ kiṃ tu sarveṣveva vartamāna ityabhiprāyeṇoktatvāt, ṛṇatrayaśruterapi yathārtha evopapadyamānatvāt,'pūrvaprajñā ca'iti śruterapi vidyābhiprāyeṇopapadyamānatvāt, yāvajjīvaśruterapi'gṛhī vanaṃ praviśedyadi gṛhameva kāmayeta tadā yāvajjīvasagnihotraṃ juhuyāt'iti jābālaśrutivākye anityatvadarśanāt, asmin pakṣe vyatthānaśruterapi sutarāmupapadyamānatvāt,'caturthamāyuṣo bhāgaṃ'ityanenāpi manunā samuccayapakṣamevāśrityoktatvāt, samuccayapakṣa eva śreyāniti /\nata eva vikalpabādhapakṣau paramatatvenopanyastau /\nevañca -'yamicchettamāvaset'ityādivākyāni vikalpācāryadarśanenoktānīti draṣṭavyāni /\nasamartho yaḥ samuccayānuṣṭhāne andhapaṅgutvādidoṣeṇa niḥsvatvādinā vā tena vikalpapakṣo 'pyāśrayaṇīyaḥ ityabhiprāyeṇa bruvata ityarthasiddhasyāpyupanyāsaḥ /\n<lg>\n<l>athavā-yo 'dhyātmajñānī tena vikalpapakṣa āśrayaṇīyaḥ,itareṇa samuccayapakṣa iti /</l>\n<l>kutaḥ ? anuṣṭhānasya vijñānotpattiḥ prayojanam /</l>\n<l>tasminnutpanne yatra kvāpyāśrame sthitasya puruṣārthaḥ sidhyatīti /</l>\n<l>āśramagrahaṇaṃ saṃvyavahārārthaṃ 'varṇānāśramāṃśca'; ityādau //</l>\n</lg></p>\n\n<p>ke punasta āśramā ityata āha-</p>\n\n<l rend='bold'>brahmacārī gṛhastho bhikṣurvaikhānasaḥ // Gaut_3.2 //</l>\n\n<p>brahmacaryaṃ caratīti, brahmaṇa eva vā viṣaye niḥspṛhaścaratīti, brahmacārī /\ngṛhaṃ patnī tatsaṃyogādagṛhasthaḥ /\nbhikṣāśīlatvādibhakṣuḥ /\nvikhanasā proktaṃ śāstraṃ vaikhānasaṃ tadvidhinā vartata iti vaikhānasaḥ /\nvisamāsa eṣāmeva</p>\n\n<p>pṛthaktvajñāpanārthaḥ, yathā'hośanā-'dvau brahmacāriṇāvupakurvāṇo naiṣṭhikaśceti, dvau vaikhānasau sapatnīko vipatnīkaśceti, dvau saṃnyāsinau bhikṣusanyāsī vedasanyāsī ceti, bahudhā gṛhasthaḥ śālīnayāyāvarādibhedena'; ityādi /\nnanu ca smṛtyantare vaikhānasamabhidhāya bhikṣurityuktaḥ iha kimarthaṃ kramabheda iti /\nucyate 'prāguttamāstraya āśramiṇaḥ'; ityatra vaikhānasavarjanārthaḥ kramabhedaḥ /\ntasya grāmapraveśanapratiṣedhādeva siddhamiti cet na, arthināmaraṇyagamanasyāpi sambhavāt tathāca smṛtyantaram-</p>\n\n<lg>\n<l>cāturvaidyo vikalpī ca nairukto dharmapāṭhakaḥ /</l>\n<l>brahmacārī gṛhī bhikṣuḥ parṣadeṣā daśāvarā //</l>\n</lg>\n\n<p>iti //</p>\n\n<p>kecittu-</p>\n\n<lg>\n<l>prajāpatyāṃ nirupyeṣṭiṃ sarvavedasadakṣiṇām /</l>\n<l>ātmanyagnīnsamāropya brāhmaṇaḥ pravrajet gṛhāt //</l>\n</lg>\n\n<lg>\n<l>iti smṛtyantaramavalambya gārhasthyādeva saṃnyāsaḥ kartavya ityevamarthaḥ kramabheda iti varṇayanti /</l>\n<l>tatpūrvasūtreṇaiva pratipāditaṃ uta neti bhūsurairvicāraṇīyam //</l>\n</lg>\n\n<l rend='bold'>teṣāṃ gṛhastho yoniraprajanatvāditareṣām // Gaut_3.3 //</l>\n\n<p>caturṇāmapyāśramāṇāṃ gṛhasthaḥ kāraṇaṃ, aprajanatvāditareṣāṃ brahmacāryādīnām /\nvaikhānasārthā hetūktiḥ, brahmacāriṇo brahmacaryarakṣaṇādeva siddhatvādibhakṣorapyūrdhvaretastvavidhānāt /\nevaṃ ca vaikhānasasya sapatnīkatvapakṣe 'pi brahmacaryarakṣaṇaṃ kartavyam /\nadhikārādeva siddhe 'teṣāṃ'; grahaṇaṃ gṛhasthotpannānāmeva teṣāṃ dharme ādhikāra ityevamartham /\ntathāca śātātapaḥ-</p>\n\n<lg>\n<l>caṇḍālāḥ pratyavasitāḥ parivrājakatāpasāḥ /</l>\n<l>teṣāṃ jātānyapatyāni caṇḍālaiḥsaha vāsayet //</l>\n</lg>\n\n<lg>\n<l>iti teṣāṃ gṛhastha eva yonirityukte evakārādevetareṣāṃ brahmacaryarakṣaṇe siddhe evamabhidhānameṣāṃ punarnivṛttirmā bhūditi /</l>\n<l>yadi te gārhasthyaṃ prati nivṛtti bhaveyuḥ tadā te caṇḍālā bhavanti kutaḥ ? udāhṛtaśātātapavacanāt /</l>\n<l>tatra- caṇḍālā bhavanti /</l>\n<l>pratyavasitāḥ pratinivṛttāḥ ye parivrājakatāpasāḥ naiṣṭhikavaikhānasāḥ tasmātteṣāṃ jātānyapatyāni caṇḍālaiḥsahavāsayedrājā grāmo vetyarthaḥ //</l>\n</lg>\n\n<p>idānīmāśramadharmeṣu krameṇa vaktavyeṣu prāpteṣu sarvāśramasāmyādupakurvāṇasya pūrvamuktvā naiṣṭhikasya krameṇa prāptaṃ vaktumāha-</p>\n\n<l rend='bold'>tatroktaṃ brahmacāriṇaḥ // Gaut_3.4 //</l>\n\n<p>tatropanayanaprakareṇa yadagnīndhanādyuktaṃ tadasyāpi bhavatītyatideśaḥ /\nnanu ca naiṣṭikasyaivedaṃ nopakurvāṇasyeti kathaṃ jñāyata iti ? ucyate-upakurvāṇasyoktatvāt, gṛhasthabhikṣuvaikhānasānāṃ vakṣyamāṇatvāt, naiṣṭikasyaiva bhavatīti /\ntarhi brahmacārigrahaṇaṃ kimartamiti cet yenopakurvāṇavratamanuṣṭhitaṃ tasyaiva</p>\n\n<p>naiṣṭhikatvasyādhikāra ityevamartham /\natideśāt upakurvāṇavratameva naiṣṭhikasyāpyanuṣṭātavyamityuktvā idānīmasya viśeṣavidhimāha-</p>\n\n<l rend='bold'>ācāryādhīnatvamāntam // Gaut_3.5 //</l>\n\n<p>ācāryapāratantryaṃ taccittānuvidhāyitvaṃ ā maraṇāt kartavyam //</p>\n\n<p>kiṃca-</p>\n\n<l rend='bold'>guroḥ karmaśeṣeṇa japet // Gaut_3.6 //</l>\n\n<lg>\n<l>guruśuśrūṣātiriktakāle japaṃ kuryāt /</l>\n<l>evaṃ ca japa evāsya viśiṣṭaṃ dharmasādhanamiti //</l>\n</lg>\n\n<p>ācārya iti prakṛte gurugrahaṇaṃ mātāpitrorapi śuśrūṣāprāpaṇārtham /\ntathāca manuḥ-</p>\n\n<lg>\n<l>teṣāṃ trayāṇāṃ śuśrūṣā paramaṃ tapa ucyate /</l>\n<l>na tairanabhyanujñāto dharmamanyaṃ samācaret //</l>\n</lg>\n\n<p>iti //</p>\n\n<l rend='bold'>gurvabhāve tadapatye vṛttiḥ // Gaut_3.7 //</l>\n\n<lg>\n<l>gurorabhāve tadapatye śuśrūṣā, adhyāpayiturabhāve tadapatye śuśrūṣeti niyamārtham /</l>\n<l>gurugrahaṇaṃ samānajātīyāpatyagrahaṇārtham /</l>\n<l>apatyagrahaṇaṃ bhāryānivṛttyartham //</l>\n</lg>\n\n<l rend='bold'>tadabhāve vṛddhe sabrahmacāriṇyagnau vā // Gaut_3.8 //</l>\n\n<lg>\n<l>tadabhāve guruputrābhāve vidyādibhirvṛddhe, tadabhāve sabrahmacāriṇiṃ samānacaraṇe, tadabhāve agnau /</l>\n<l>agneḥ śuśrūṣā jyotīrūpasyāgnerdhyānam //</l>\n</lg>\n\n<p>kiṃ punarasyāśramasya phalamityata āha-</p>\n\n<l rend='bold'>evaṃvṛtto brahmalokamavāpnoti jitendriyaḥ // Gaut_3.9 //</l>\n\n<p>evaṃ yathopadeśaṃ vartamāno brahmalokaṃ brahmaṇaḥ sthānamavāpnoti sa cejjitendriyo bhavati /\nbrahmacaryarakṣaṇopadeśāt upasthendriyasyoktatvāt idaṃ cakṣurādiviṣayaṃ draṣṭavyam /\nyathā'ha manuḥ-</p>\n\n<lg>\n<l>śrutvā spṛṣṭvā ca dṛṣṭvā ca bhuktvā ghrātvā ca yo nara /</l>\n<l>na hṛṣyati glāyati vā sa vijñeyo jitendriyaḥ //</l>\n</lg>\n\n<p>iti /</p>\n\n<p>uttareṣāmapyetadeva pradhānamityevamarthaṃ phalāvasāne vidhānam //</p>\n\n<p>idānīmanyeṣāmapi sāmānyadharmamāha-</p>\n\n<l rend='bold'>uttareṣāṃ caitadavirodhi // Gaut_3.10 //</l>\n\n<lg>\n<l>yadbrahmacāriṇa uktaṃ taduttareṣāmapi bhavati yadaviruddhaṃ dyūtādivarjanam /</l>\n<l>yadvirudhyate tadvyāvartate yathāgnikāryaṃ pravrajitasya, gurukulavāso vaikhānasasya, gṛhasthasya brahmacaryarakṣaṇam /</l>\n<l>caśabdaḥ uttarasya yadvakṣyamāṇaṃ tadapyaviruddhaṃ pūrveṣāmapi bhavatīti jñāpayati, 'yathā na mlecchāśucyadhārmikaiḥsaha sambhāṣeta'; ityādi //</l>\n</lg>\n\n<l rend='bold'>anicayo bhikṣuḥ // Gaut_3.11 //</l>\n\n<lg>\n<l>idānīṃ kramaprāptasya gṛhasthasya dharmā vaktavyāḥ, tānvilaṅghya kimarthaṃ bhikṣorabhidhīyata iti cet,atrocyate- bahuvaktavyo gṛhasthaḥ /</l>\n<l>tasyābhidhīyamānāḥ dharmāḥ aviruddhāḥ kecitkathaṃ nāma pūrveṣāṃ syuriti tadarthaṃ vyutkrameṇābhidhānam /</l>\n<l>tarhi vaikhānasasya vaktavya iti cet, upanyāsakrameṇoktatvādadoṣaḥ //</l>\n</lg>\n\n<lg>\n<l>ato bhikṣostāvaducyate /</l>\n<l>anicayaśabdenaupacayikadravyasya tyāga ucyate, na nityadravyasya śikhāyajñopavītādeḥ //</l>\n</lg>\n\n<p>nanu ca nityasyaiva tyāgo yuktaḥ upavītaśabdena nyāsaviśeṣo 'bhidhīyate-</p>\n\n<p>uddhṛte dakṣiṇe pāṇāvupavītyucyate budhaiḥ //</p>\n\n<p>iti //</p>\n\n<p>yathārthamupavītaṃ yajñopavītam /\nasya yajñādhikārābhāvāt /</p>\n\n<p>na kuṇḍyāṃ nodake saṅge na cele na tripuṣkare //</p>\n\n<p>nāgāre nāsane nānne yasya syānmokṣavittu saḥ //</p>\n\n<p>iti kuṇḍyādīnāṃ tyāgopadeśāt /\njābālaśrutāvapi-'nakhāni nikṛtya yajñopavītaṃ visṛjya'; iti yajñopavītasya</p>\n\n<p>tyāgopadeśācceti //</p>\n\n<p>ucyate-prathamaṃ tāvadyaduktaṃ yajñādhikārābhāvāt iti tatra yāgaśabdo devapūjanādāvapi vartate devapūjanaṃ tvasya dhyānena paramātmapūjanāmastyeva kutaḥ ?</p>\n\n<lg>\n<l>araṇyanityasya jitendriyasya sarvātmakaprītanivartakasya /</l>\n<l>adhyātmacintāgatamānasasya dhruvā hyanāvṛttirupekṣakasya //</l>\n</lg>\n\n<p>iti smṛtyantaradarśanāt autmayāga evādhikārāt /\ntathāca śrūyate śrutau-'dharmādharmau havirmanaḥsruvaḥ prāṇo 'dhvaryurindriyāṇyudgātāraḥ śabdādayo hotā etai ṛtvigbhistena sruveṇa taddhaviraharaharyatinā paramātmanyagnau hotavyam'; iti /\nato yogādhikārasadbhāvādadoṣaḥ /\nyaccoktam- 'na kuṇḍyāṃ nodake saṅgaḥ'; iti tatrāpi kuṇḍikādīnāṃ vaicitryavarjanārthaḥ saṅgasyaiva parityāgaḥ, na kuṇḍikādeḥ /\nkutaḥ ? tatraiva</p>\n\n<p>'yajñopavītyudakakamaṇḍaluhastaḥ'; iti vakṣyamāṇatvāt /\ntatra 'sarvāśrayāṇāṃ dharmiṣṭhaṃ'; iti sarvāśramādhikārāt sāmānyatvena vartamāno 'pi viśeṣadharmeṇa bādhyata iti cet, na, yadi sarvāśramādhikārastatreṣyate tatra prakaraṇe vākyārthaghaṭanārthaṃ 'yajñopavītyudakakamaṇḍaluhastatvam'; iti bhāvapratyayenaivāvakṣyat 'paiśunamatsarābhimānāhaṃkārānārjavātmastavaparagarhadambhalobhakrodhamohavivarjanaṃ sarvāśramāṇāṃ dharmiṣṭham'; iti pūrvamuktvā tataścābhāvapratyayena viśeṣoddeśena 'yajñopavītyudakakamaṇḍaluhastaḥ'; iti nirdeśaḥ sarvāśramādhikāranivṛttyartha iti jñātuṃ śakyate /\ntatastatra sarvāśramādhikārābhāvāt pūrvāparavirodhaprasaṅgo mā bhūditi 'na kuṇḍyāṃ nodake saṅgaḥ'; iti saṅgamātrasyaiva tyāgaḥ kriyata iti grahītuṃ śakyata eveti /\n<lg>\n<l>tadartha eva saṅgaśabdasyāpi nirdeśaḥ /</l>\n<l>tasmāttenāpi na kuṇḍyādīnāṃ tyāgaḥ yaccoktam-'nakhāni nikṛtya yajñopavītaṃ visṛjya'; iti tatrāpi prathamaṃ saṃnyāsāśramapraveśakāle purāṇasya yajñopavītasya tyāgamātraṃ kriyate, na tadānīṃ gṛhyamāṇasya pratiṣedhaḥ /</l>\n<l>kutaḥ ? 'nakhāni nikṛtya purāṇaṃ vastraṃ yajñopavītaṃ kamaṇḍaluṃ tyaktvā navāni gṛhītvā'śramaṃ praviśet'; iti smṛtyantaraśravaṇāt /</l>\n<l>tasmādaupacayikataddravyasya tyāgaḥ //</l>\n</lg></p>\n\n<lg>\n<l>kiñca-nityadravyatyāge bhikṣorācamanābhāvaśca prāpnoti, 'ācamane yajñopavīti'; ityārambhāt tadabhāve ācamanasyāpyabhāvaḥ prāpnotīti /</l>\n<l>'muṇḍaśikhī vā'; iti muṇḍapakṣe ācamanāṅgaśikhāvarjitasyāpi ācamanaṃ yuṣmābhirabhyupagamyate, tadvadasmābhirapīti cet, na, tatra vacanādadoṣaḥ 'muṇḍaḥśikhī vā'; iti /</l>\n<l>yuṣmākaṃ tu yajñopavītaṃ tyaktavyamiti vacanābhāvāddoṣa eveti //</l>\n</lg>\n\n<p>bhikṣuranicaya iti vaktavye dharmāsyādāvabhidhānaṃ nityasyāgnihotradārāderapi tyāgārtham /\nevaṃ ca gārhasthyādeva yaḥ pravrajet tena śrautasya ca smārtasya cāgneḥ dāraputraprapañcayajñādisahitasya tyāgaḥ</p>\n\n<lg>\n<l>kartavyaḥ /</l>\n<l>vaisānasādeva yaḥ pravrajet tatrāpi sapatnīkapakṣe prāptasya dārasya śrāmaṇakāgnisahitasya pañcayajñāderapi tyāgaḥ kartavyaḥ //</l>\n</lg>\n\n<lg>\n<l>kecinnaiṣṭhikasyāpyanicayatvavidhānārthamādābabhidhānamiti varṇayanti /</l>\n<l>tadayuktaṃ, 'guroḥ karmaśeṣeṇa japet'; iti japasyaiva pradhānatvenopadiṣṭatvāt tenaivāgniparigrahāderapyabhāvo jñātuṃ śakyata eveti //</l>\n</lg>\n\n<l rend='bold'>ūrdhvaretāḥ // Gaut_3.12 //</l>\n\n<p>'uttareṣāṃ caitadavirodhi'; ityanena brahmacāriṇaḥ uktena brahmacaryarakṣaṇenāsyāpi siddherūrdhvaretograhaṇaṃ yathā yathā retasaḥ kṣayo bhavati tathā tathopāyaḥ kartavya ityevamartham /\nupāyaścālpānnābhyavahārādi /\nyathā cāha bhagavānvāsudevaḥ-</p>\n\n<lg>\n<l>viṣayā vinivartante nirāhārasya dehinaḥ /</l>\n<l>rasavarjaṃ rasopyasya paraṃ dṛṣṭvā nivartate //</l>\n</lg>\n\n<p>iti /\ntathālpānnāmyavahārābhiprāyeṇa smṛtyantare 'pyuktam 'aṣṭau grāsā munerbhakṣaḥ'; ityādi /\nevaṃca brahmacāriṇaḥ saṃpūrṇabhojane na doṣaḥ /\ntathā ca smṛtyantaram-</p>\n\n<lg>\n<l>anaḍvānbrahmacārī ca āhitāgniśca te trayaḥ /</l>\n<l>bhuñjānā eva sidhyanti naiṣāṃ siddhiranaśnatām //</l>\n</lg>\n\n<p>iti /</p>\n\n<l rend='bold'>dhruvaśīlo varṣāsu // Gaut_3.13 //</l>\n\n<p>varṣāsviti bahuvacanāt grāmādgrāmāntaraṃ caturṣu māseṣu na gacchedityarthaḥ /\nekatrāpi vasanna caṅkramaṇaprayāsaḥ syāditi śīlagrahaṇam /\n<lg>\n<l>anenaivāsyāniketanatvaṃ sidhyati /</l>\n<l>tathāca smṛtyantaram- 'grāmānte devagṛhe śūnyāgāre vṛkṣamūle vā'; iti /</l>\n<l>śīlagrahaṇaṃ ca kurvannetat jñāpayati, nāvaśyamevaṃ bhavet /</l>\n<l>tataśca durbhikṣarāṣṭrabhraṃśādau gacchedapīti //</l>\n</lg></p>\n\n<l rend='bold'>bhikṣārthī grāmamiyāt // Gaut_3.14 //</l>\n\n<p>bhikṣā bhikṣyamāṇatvādannaṃ vāsaḥ kamaṇḍalvādiḥ, tadarthaṃ grāmaṃ gacchet arthāccheṣaṃ kālamaraṇye devāyatanādau tiṣṭhediti siddham //</p>\n\n<p>brahmacāribhikṣākāle prāpta āha-</p>\n\n<l rend='bold'>jaghanyamanivṛttaṃ caret // Gaut_3.15 //</l>\n\n<p>jaghanyaṃ bhojanakriyātaḥ paścādityarthaḥ /\ntathāca manuḥ-</p>\n\n<lg>\n<l>vidhūme sannamusale vyaṅgāre bhuktavajjane /</l>\n<l>vṛtte śarāvasaṃpāte bhikṣāṃ nityaṃ yatiścaret //</l>\n</lg>\n\n<lg>\n<l>iti /</l>\n<l>anivṛttaṃ yasmin gṛhe pratyākhyātaṃ tasmindine tadgrahaṃ punarna praviśedityarthaḥ /</l>\n<l>carediti smṛtyantaropasaṅgrahaṇārtham /</l>\n<l>yathā'ha vasiṣṭhaḥ-'vidhūme sannamusale ekaśāṭhīparihito 'jinena vā'; iti //</l>\n</lg>\n\n<l rend='bold'>nivṛttāśīḥ // Gaut_3.16 //</l>\n\n<lg>\n<l>bhikṣādānābhivādanādāvāśiṣāmaprayoktetyarthaḥ /</l>\n<l>'hiṃsānugrahayoranārambhī'; ityanenaivetallabhyamiti cet, na , kriyārūpatvādanugrahasya, vāgātmakatvādāśiṣaḥ //</l>\n</lg>\n\n<l rend='bold'>vākcakṣuḥkarmasaṃyataḥ // Gaut_3.17 //</l>\n\n<p>brahmacāriprakaraṇe 'vāgbāhūdarasaṃyataḥ'; ityanenaiva siddhe atiśayārthaṃ punarvacanam /\nato vāksaṃyamo maunam, anyatra svādhyāyajapapathipraśnadharmayogapraśnebhyaḥ-</p>\n\n<lg>\n<l>dharmayogaṃ pathipraśnaṃ svādhyāyaṃ ca tathaiva ca /</l>\n<l>bhikṣārthaṃ dehivacanaṃ na nindati yaterapi //</l>\n</lg>\n\n<lg>\n<l>iti smṛtyantaravacanāt /</l>\n<l>cakṣuḥsaṃyamaḥ, ātmano vyādherapīkṣaṇaṃ na kartavyam /</l>\n<l>tathā ca vasiṣṭhaḥ-'upekṣakaḥsarvabhūtānām'; iti /</l>\n<l>karmasaṃyamaḥ yāvadvihitānuṣṭhānamātraṃ, kāmye pravṛttirmā bhūditi //</l>\n</lg>\n\n<p>idānīṃ 'anicayo bhikṣuḥ'; ityanena sarvasyaipacayikadravyasya parityāge sati pratiprasavaḥ kriyate-</p>\n\n<l rend='bold'>kaupīnācchādanārthaṃ vāso bibhṛyāt // Gaut_3.18 //</l>\n\n<p>kaupīnāmiti nagnatocyate /\ntadāvaraṇamātraṃ vāsaḥ paridadhyāt /\nevaṃ ca praśastadvijātibhyastāvanmātrapratigrahe na doṣa /\ntataśca-</p>\n\n<p>abhayaṃ sarvabhūtebhyo datvā yastu nivartate //</p>\n\n<p>hanti jātānajātāṃśca pratigṛhṇāti yaḥsadā //</p>\n\n<p>iti smṛtyantare yaddoṣasaṃkīrtanaṃ tadasmādanyatreti draṣṭavyam //</p>\n\n<l rend='bold'>prahīṇameke nirṇijya // Gaut_3.19 //</l>\n\n<p>eke manyante pratigrahadoṣaparihārārthaṃ prahīṇaṃ yadrathyādau tyaktaṃ tatprakṣālya paridadhyāt nirṇijyeti pratyātmikaśaucaprāpaṇārtham //</p>\n\n<l rend='bold'>nāviprayuktamoṣadhivanaspatīnāmaṅgamupādadīta // Gaut_3.20 //</l>\n\n<p>oṣadhayaḥ phalapākāntāḥ /\napuṣpeṇa ye phalavantaste vanaspatayaḥ /\nubhayagrahaṇena sarve sthāvarā api gṛhyante /\nteṣāmaviprayuktaṃ tato 'napagataṃ śākhāpatrādi na gṛhṇīyāt 'hiṃsānugrahayoranārambhī'; ityanena siddhamiti</p>\n\n<lg>\n<l>cet, tatra jaṅgamavadha eva hiṃseti kecidvadanti /</l>\n<l>tadabhiprāyeṇoktatvādadoṣaḥ /</l>\n<l>upaśabdāt prayojayitāpi na syāt //</l>\n</lg>\n\n<p>dhruvaśīlatvopadeśādvarṣābhyo 'nyatra kāmacāre prāpte āha-</p>\n\n<l rend='bold'>dvitīyāmapartu rātriṃ grāme vaset // Gaut_3.21 //</l>\n\n<p>ṛtuśabdena varṣā evocyante /\napagate ṛtau dvitīyāṃ rātriṃ grāme na vaset /\nekasmingrāme dinadvayaṃ na vasedityarthaḥ /\n<lg>\n<l>grāmagrahaṇādaraṇye na doṣaḥ /</l>\n<l>apartugrahaṇādvarṣāsu kadācit dvitīyāmapi vasato na doṣaḥ /</l>\n<l>varṣāśabdena hemantagrāṣmāvucyete /</l>\n<l>tataśca tasminvarṣākāle ekatraiva vasedanyatra na vasedityarthasiddham //</l>\n</lg></p>\n\n<l rend='bold'>muṇḍaḥśikhī vā // Gaut_3.22 //</l>\n\n<p>jaṭilapratiṣedhārtha ārambhaḥ /\nicchāto vikalpaḥ /</p>\n\n<l rend='bold'>varjayedbījavadham // Gaut_3.23 //</l>\n\n<p>bījānāṃ vrīhyādīnāṃ vadhaṃ avahananādi na kuryāt //</p>\n\n<l rend='bold'>samo bhūteṣu // Gaut_3.24 //</l>\n\n<p>sarvaprāṇiṣu madhyasthaḥ syāt ātmaparapakṣavibhāgavarjaka ityarthaḥ //</p>\n\n<l rend='bold'>hiṃsānugrahayoranārambhī // Gaut_3.25 //</l>\n\n<p>brahmacāriprakaraṇe hiṃsāmityanenaiva siddhe atiśayārthamidaṃ punarvacanam /\n<lg>\n<l>tataścājñāte 'pi prāṇivadhe aharahastatparihārārthaṃ prāyaścittaṃ kartavyam /</l>\n<l>tathācāhośanā-'ajñātavadhaśuddhyarthaṃ rātrāvahastrīnmaprāṇāyāmāndhārayet'; iti /</l>\n<l>anugrahaśabdena sneha ucyate /</l>\n<l>tamapi na kuryādityarthaḥ //</l>\n</lg></p>\n\n<p>bhikṣoruktvā idānīṃ vaikhānasadharmamāha-</p>\n\n<l rend='bold'>vaikhānaso vane mūlaphalāśī tapaḥśīlaḥ // Gaut_3.26 //</l>\n\n<lg>\n<l>vaikhānasaśabdaḥ sṛtanirvacanaḥ /</l>\n<l>so 'raṇye vasanmūlādyaśanaśīlaḥ syāt, na saṃskṛtamannamaśnīyādityarthaḥ /</l>\n<l>tapaḥśīlaḥ śarīrapariśoṣaṇaśīlaḥ /</l>\n<l>evaṃca mūlaphalādyapi svalpamevāśnīyāt, smṛtyantaradarśanāt ṣoḍaśakṛtva eva 'vānaprasthasya ṣoḍaśa'; iti //</l>\n</lg>\n\n<l rend='bold'>śrāmaṇakenāgnimādhāya // Gaut_3.27 //</l>\n\n<lg>\n<l>śrāmaṇako nāma vaikhānasānāṃ śāstram /</l>\n<l>tenāgnimādhāya gṛhītvā sāyaṃprātarhemaṃ kuryāditi śeṣaḥ //</l>\n</lg>\n\n<l rend='bold'>agrāmyabhojī // Gaut_3.28 //</l>\n\n<p>mūlaphalamapi grāmyaṃ na bhakṣayet //</p>\n\n<l rend='bold'>devapitṛmanuṣyabhūtarṣipūjakaḥ // Gaut_3.29 //</l>\n\n<p>grāmyānnasādhanāḥ gṛhasthasya pañca mahāyajñāḥ /\nasya cāgrāmyāhārapratiṣedhāttannivṛttirmā bhūdityārambhaḥ /</p>\n\n<p>tathāca manuḥ-</p>\n\n<lg>\n<l>āraṇyairvividhairmedhyaiḥ śākamūlaphalena vā /</l>\n<l>etāneva mahāyajñān nirvapedvidhipūrvakam //</l>\n</lg>\n\n<l rend='bold'>sarvātithiḥ pratiṣiddhavarjam // Gaut_3.30 //</l>\n\n<lg>\n<l>yāvadasya āśramaṃ gacchati tatsarvamasyātithireva /</l>\n<l>'brāhmaṇasyānatithirabrāhmaṇaḥ'; ityādivarṇaniyamaḥ saṅkhyāniyamo vā nāstītyarthaḥ /</l>\n<l>pratiṣiddhāḥ stenādayaḥ pratilomajāśca, tadvarjam //</l>\n</lg>\n\n<l rend='bold'>vaiṣkamapyupayuñjīta // Gaut_3.31 //</l>\n\n<lg>\n<l>viṣkairvyāghrādibhirhatasya paśormāṃsaṃ vaiṣkam /</l>\n<l>tadupayuñjīta /</l>\n<l>apiśabdo garhāyām /</l>\n<l>tataścāpadyevopayuñjīta //</l>\n</lg>\n\n<l rend='bold'>na phālakṛṣṭamadhitiṣṭhet // Gaut_3.32 //</l>\n\n<lg>\n<l>araṇye 'pi phālakṛṣṭapradeśaṃ nākrāmeta, āvāsaṃ tatra na kuryādityarthaḥ /</l>\n<l>ākrāmediti siddhe adhitiṣṭhediti vacanaṃ pramādādākramato doṣābhāvajñāpanārtham /</l>\n<l>kṛṣṭamiti siddhe phālagrahaṇaṃ kṣetrasamīpe vāsapratiṣedhārtham //</l>\n</lg>\n\n<l rend='bold'>grāmaṃ ca na praviśet // Gaut_3.33 //</l>\n\n<lg>\n<l>aphālakṛṣṭenāpi mārgeṇa janavāsaṃ na praviśet /</l>\n<l>caśabdādgrāmāntaramapi //</l>\n</lg>\n\n<l rend='bold'>jaṭilaścīrājinavāsāḥ // Gaut_3.34 //</l>\n\n<p>jaṭilaḥ keśī /\njaṭila eva syāditi niyamārtha ārambhaḥ /\ncīraṃ darbhādiniṣpannam /\n<lg>\n<l>idamadhovāso draṣṭavyam /</l>\n<l>ajinaṃ carma /</l>\n<l>uttarīyamidam /</l>\n<l>tathāca smṛtyantaram-'cīravāsā ajinottarīyaśca'; iti //</l>\n</lg></p>\n\n<l rend='bold'>nātisaṃvatsaraṃ bhuñjīta // Gaut_3.35 //</l>\n\n<p>mūlaphalamapi gatasaṃvatsaraṃ na bhuñjīta /\ntathāca manuḥ-'tyajedāśvayuje māsi'; ityādi /\nevaṃca</p>\n\n<p>saṃvatsaramātranicayaḥ siddhaḥ //</p>\n\n<p>vaikhānasasyoktvā idānīmekīyamatenāśramabādhapakṣaṃ vaktukāma āha-</p>\n\n<l rend='bold'>aikāśramyaṃ tvācāryaḥ pratyakṣavidhānāt gārhasthasya gārhasthasya // Gaut_3.36 //</l>\n\n<p>ekāśrame bhavamaikāśramyam /\ntuśabdo 'vadhāraṇe /\ngārhasthasyeti karmaṇi ṣaṣṭhī /\ngārhasthyamevācāryā icchanti /</p>\n\n<lg>\n<l>kutaḥ ? pratyakṣavidhānāt upalabdhaśrutividhānādityarthaḥ /</l>\n<l>yadyapi gṛhasthobhavedityevaṃ na vihitam, tathāpyagnihotrādigṛhasthasādhyakriyāvidhānāttasyaiva vidhānaṃ draṣṭavyam //</l>\n</lg>\n\n<p>iti maskarīye gautamabhāṣye tṛtīyo 'dhy</p>\n\n  </div>\n</body>\n\n"
}