{
  "file_title": "jitāri-hetutattvopadeśa-alt",
  "file_title_normal": "jitari-hetutattvopadesa-alt",
  "metadata": {
    "original_title": "Hetutattvopadeśa",
    "author": "Jitāri",
    "contributors": [
      {
        "role": "data entry",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "contribution to GRETIL",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Durgacharan Chattopadhyaya: Hetutattvopadeśa by Jitāri : reconstructed Sanskrit text with the Tibetan version. Calcutta : University of Calcutta 1939"
  },
  "body": [
    {
      "tag": "p",
      "attributes": {},
      "text": "Hetutattvopadeśaḥ"
    },
    {
      "tag": "p",
      "attributes": {},
      "text": "mañjuśrīkumārabhūtāya namaḥ"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "1. sādhanaṃ dūṣaṇaṃ caiva sābhāsaṃ parasaṃvide /"
        },
        {
          "tag": "l",
          "attributes": {},
          "text": "pratyakṣamanumānaṃ ca sābhāsaṃ tvātmasaṃvide //"
        }
      ]
    },
    {
      "tag": "p",
      "attributes": {},
      "text": "ayaṃ śāstrārtharāṃgrahaḥ //"
    },
    {
      "tag": "p",
      "attributes": {},
      "text": "2. vādinā svayaṃ sādhayitumiṣṭo 'rthaḥ sādhyaḥ / yena sādhyate tatsādhanam //"
    },
    {
      "tag": "p",
      "attributes": {},
      "text": "3. hetostrairūpyamucyate / kiṃ punastattrairūpyam / pakṣe sattvameva prathamaṃ rūpam / sapakṣa eva sattvamiti dvitīyaṃ rūpam / vipakṣe",
      "children": [
        {
          "tag": "hi",
          "attributes": {
            "rend": "it"
          },
          "text": "ca"
        },
        {
          "tag": "text",
          "text": "asattvameva niścitamiti tṛtīyaṃ rūpam //"
        }
      ]
    },
    {
      "tag": "p",
      "attributes": {},
      "text": "4. tatra pakṣaḥ prasiddho dharmī prasiddhaviśeṣaṇena viśiṣṭaḥ svayaṃ sādhayitumiṣṭaḥ pratyakṣādyaviruddhaḥ / yathā dharmī śabdo 'nitya iti viśeṣaṇena viśiṣṭaḥ sādhyaḥ / kṛtakatvāditi heturbhavatīti //"
    },
    {
      "tag": "p",
      "attributes": {},
      "text": "5. kaḥ punaḥ sapakṣaḥ / sādhyadharmasāmānyena samānaḥ sapakṣaḥ / yathā ghaṭādiriti //"
    },
    {
      "tag": "p",
      "attributes": {},
      "text": "6. ko hetorvipakṣaḥ / yatra sādhyābhāvāddhetvabhāvo niścayena pradarśyate / yathākāśādiḥ //"
    },
    {
      "tag": "p",
      "attributes": {},
      "text": "7. trirūpahetupradarśanena parāvagamanimittaṃ kṛtaḥ prayogaḥ parārthānumānabhityucyate / yathā śabdo 'nitya iti pakṣavacanam / kṛtakatvāditi hetuvacanam / ghaṭādivaditi sapakṣavacanam / ākāśādivaditi vipakṣavacanam //"
    },
    {
      "tag": "p",
      "attributes": {},
      "text": "8. sa punardvividho dṛśyate / sādharmyeṇa vaidharmyeṇa ca //"
    },
    {
      "tag": "p",
      "attributes": {},
      "text": "9. tatra sādharmyeṇa tāvat / yatkṛtakaṃ tatsarvamanityaṃ dṛṣṭam / yatha ghaṭādiḥ / śabdo 'pi kṛtaka iti //"
    },
    {
      "tag": "p",
      "attributes": {},
      "text": "10. vaidharmyeṇāpyanityatvābhāve kṛtakatvābhāvaḥ / yathākāśādiḥ / śabdastu kṛtaka iti //"
    },
    {
      "tag": "p",
      "attributes": {},
      "text": "11. kaḥ punaḥ pakṣābhāsaḥ / pakṣābhāso vastuto na pakṣaḥ / pratyakṣādivirodhādayaṃ pakṣābhāsaḥ //"
    },
    {
      "tag": "p",
      "attributes": {},
      "text": "12. yathā dhūmādirdharmī buddhimaddhetūtpannaḥ sādhya iti pratyakṣaviruddhaḥ pakṣābhāsaḥ / pratyakṣato vahnerdhūmotpattidarśanāt //"
    },
    {
      "tag": "p",
      "attributes": {},
      "text": "13. anumānaviruddho yathā / vedavacanaṃ dharmyapauruṣeyamiti sādhye śabdaḥ prayatnānantarīyaka iti pauruṣeyatvasya siddheḥ //"
    },
    {
      "tag": "p",
      "attributes": {},
      "text": "14. svavacanaviruddho yathā / anumānaṃ na pramāṇamiti / parāvagamāya vākyaprayogaḥ parārthānumānamiti nirdeśāt //"
    },
    {
      "tag": "p",
      "attributes": {},
      "text": "15. lokaviruddho yathā / śuci naraśiraḥ kapālaṃ prāṇyaṅgatvāc chaṅkhaśuktivaditi //"
    },
    {
      "tag": "p",
      "attributes": {},
      "text": "16. pratītiviruddho yathā / yad yāvatkālasthāyi",
      "children": [
        {
          "tag": "hi",
          "attributes": {
            "rend": "it"
          },
          "text": "tat"
        },
        {
          "tag": "text",
          "text": "anityam / yadyāvatkālasthāyi"
        },
        {
          "tag": "hi",
          "attributes": {
            "rend": "it"
          },
          "text": "tat"
        },
        {
          "tag": "text",
          "text": "sarvaṃ nityamiti laukikapratīteḥ //"
        }
      ]
    },
    {
      "tag": "p",
      "attributes": {},
      "text": "17. aprasiddhaviśeṣaṇo yathā / vaiśeṣikasya sāṃkhyaṃ prati śabdo vināśīti //"
    },
    {
      "tag": "p",
      "attributes": {},
      "text": "18. aprasiddhaviśeṣyo yathā / sāṃkhyasya bauddhaṃ pratyātmā cetana iti sādhyam //"
    },
    {
      "tag": "p",
      "attributes": {},
      "text": "19. aprasiddhobhayo yathā / vaiśeṣikasya bauddhaṃ prati samavāyikāraṇamātmeti kāyaḥ sthirasvabhāva iti vā //"
    },
    {
      "tag": "p",
      "attributes": {},
      "text": "20. pakṣābhāsā uktāḥ //"
    },
    {
      "tag": "p",
      "attributes": {},
      "text": "21. kīdṛśo hetvābhāsaḥ / yo heturivābhāsate na tu hetutvena sidhyati //"
    },
    {
      "tag": "p",
      "attributes": {},
      "text": "22. hetvābhāsastrividhaḥ / asiddho viruddho 'naikāntikaśca //"
    },
    {
      "tag": "p",
      "attributes": {},
      "text": "23. tatra pakṣāsiddherasiddha iti hetvābhāsaḥ //"
    },
    {
      "tag": "p",
      "attributes": {},
      "text": "24. pakṣe sapakṣe cāsan vipakṣe ca san",
      "children": [
        {
          "tag": "hi",
          "attributes": {
            "rend": "it"
          },
          "text": "yaḥ"
        },
        {
          "tag": "text",
          "text": "sa viruddha iti hetvābhāsaḥ sādhyaviparītasiddheḥ //"
        }
      ]
    },
    {
      "tag": "p",
      "attributes": {},
      "text": "25. sapakṣavipakṣayorubhayorbhāve 'bhāve vā saṃśaye vāsiddhapratibandho yo hetuḥ so 'naikāntiko hetvābhāsaḥ / vādiprativādibhyāṃ sādhayitumiṣṭasyaikāntenāsiddheḥ //"
    },
    {
      "tag": "p",
      "attributes": {},
      "text": "26. ubhayāsiddho yathā / śabdasyānityatve sādhye hetuścākṣuṣatvaṃ vādiprativādinorasiddha iti //"
    },
    {
      "tag": "p",
      "attributes": {},
      "text": "27. cetanastaruriti sādhye sarvatvagapaharaṇe maraṇāditi hetuḥ prativādinaṃ bauddhaṃ pratyasiddha iti prativādyasiddhaścittādinirodhasya bauddhasyeṣṭatvāt //"
    },
    {
      "tag": "p",
      "attributes": {},
      "text": "28. acetanāḥ sukhādaya iti sādhye utpattimattvāditi hetuḥ sāṃkhyasya svayaṃ vādino 'siddha iti vādyasiddhaḥ //"
    },
    {
      "tag": "p",
      "attributes": {},
      "text": "29. vaiśeṣikeṇa prativādinaṃ bauddhaṃ prati pṛthivyādirdharmī kārya iti sādhya ekaikakṣaṇavadanyānyotpādāditi vādinaḥ svayamasiddhaḥ / siddhe 'pyutpāda ekaikakṣaṇavadanyānyotpādāsiddheḥ //"
    },
    {
      "tag": "p",
      "attributes": {},
      "text": "30. pakṣaikadeśāsiddho yathā / cetanāstaravaḥ svāpāditi hetuścandane vādinaḥ svayaṃ pakṣaikadeśe 'siddhaḥ / na hi sarve vṛkṣā rātrau patrasaṃkocabhājaḥ //"
    },
    {
      "tag": "p",
      "attributes": {},
      "text": "31. evameva kṣityādirgharmī buddhimajjāta iti sādhye kāryamiti heturbauddhaṃ pratyasiddhaḥ pratyakṣānupalambhābhyāṃ kāryakāraṇasambandhasiddhasvarūpeṇa kṣityādīnāṃ siddheḥ / vāsabhojanādisiddhiriti cettadā pakṣaikadeśāsiddhiḥ //"
    },
    {
      "tag": "p",
      "attributes": {},
      "text": "32. saṃdigdhāsiddho yathā / yadīha dhūmaḥ syādatra vahniḥ syāditi sādhye hetvaniścayāt //"
    },
    {
      "tag": "p",
      "attributes": {},
      "text": "33. saṃdigdhadharmyasiddho yathā / eṣvanekeṣu nikuñjeṣu kasmiṃścin nikuñje mayūra iti sādhye kekāyitāditi heturiti //"
    },
    {
      "tag": "p",
      "attributes": {},
      "text": "34. dharmyasiddhāvapyasiddho yathā / dharmyātmā sarvavyāpīti sādhye sarvatropalabhyamānaguṇatvāditi heturiti //"
    },
    {
      "tag": "p",
      "attributes": {},
      "text": "35. navaite 'siddhā hetvābhāsāḥ //"
    },
    {
      "tag": "p",
      "attributes": {},
      "text": "36. kīdṛśaḥ punaranaikāntiko hetvābhāsaḥ / ucyate /"
    },
    {
      "tag": "p",
      "attributes": {},
      "text": "37. yathā śabdasya nityatvādike dharme sādhye prameyatvāditi hetuḥ sapakṣavipakṣayoḥ sarvatra varttamānaḥ sādhāraṇo 'naikāntika iti //"
    },
    {
      "tag": "p",
      "attributes": {},
      "text": "38. evaṃ śabdo nitya iti sādhye śrāvaṇatvāditi hetuḥ sapakṣe vipakṣe cāvṛtterasādhāraṇo 'naikāntikaḥ //"
    },
    {
      "tag": "p",
      "attributes": {},
      "text": "39. evaṃ śabdasyāprayatnānantarīyakatve sādhye 'nityatvāditi hetuḥ sapakṣaikadeśavṛtti rvipakṣavyāpyanaikāntikaḥ / aprayatnānantarīyakasya śabdasya sapakṣaḥ vidyudākāśādiḥ / tatra sapakṣaikadeśe vidyudādāvanityatvaṃ varttate / nākāśādau / vipakṣāḥ prayatnānantarīyakādayaḥ sarve / teṣu sarveṣvasti //"
    },
    {
      "tag": "p",
      "attributes": {},
      "text": "40. evaṃ śabdasya prayatnānantīyakatve sādhye 'nityatvāditi hetu rghaṭādau sarvatra",
      "children": [
        {
          "tag": "hi",
          "attributes": {
            "rend": "it"
          },
          "text": "vidyate"
        },
        {
          "tag": "text",
          "text": "/ aprayatnānantarīyako vipakṣaḥ puna rvidyudākāśādiḥ / tatraikadeśe vidyudādau varttate nākāśādau / tasmādayaṃ vipakṣaikadeśavṛttiḥ sapakṣavyāpyanaikāntiko hetuḥ //"
        }
      ]
    },
    {
      "tag": "p",
      "attributes": {},
      "text": "41. ubhayapakṣaikadeśavṛttiranaikāntiko yathā / dharmī śabdo nitya iti sādhye 'mūrttatvāditi hetuḥ / paramāṇvākāśādiḥ sapakṣaḥ / tatra sapakṣaikadeśa ākāśe 'mūrttatvaṃ vidyate na paramāṇau paramāṇūnāṃ mūrttatvāt / ghaṭasukhādiranityo vipakṣaḥ / tadekadeśe sukhādau vidyate na ghaṭādāviti //"
    },
    {
      "tag": "p",
      "attributes": {},
      "text": "42. evaṃ saṃdigdhavipakṣavyāvṛttiḥ sapakṣavyāpyanaikāntiko heturyathā / kapilādi rdharmyasarvajña iti sādhye vaktṛtvāditi hetū rathyāpuruṣādau sapakṣe vidyate vipakṣe sarvajñe saṃdigdhaḥ / sarvajñasyātīndriyatvādvaktṛtvamasti na veti saṃdehaḥ //"
    },
    {
      "tag": "p",
      "attributes": {},
      "text": "43. evaṃ saṃdigdhasapakṣavṛttirvipakṣavyāpyanaikāntiko heturyathā / ṛṣabhavardhamānādi rdharmī sarvajña iti sādhye kevalaśāstrakarttṛtvāditi hetuḥ sapakṣe sarvajñe saṃdigdhaḥ / sarvajñasyātīndriyatvāt kevalaśāstrakarttari saṃdehaḥ / vipakṣe...........ādāvasarvajñe 'stīti //"
    },
    {
      "tag": "p",
      "attributes": {},
      "text": "44. anvayavyatirekayoḥ saṃdehe 'naikāntiko heturyathā / jīvaccharīraṃ sātmakaṃ prāṇādimatvāditi hetuḥ / jīvaccharīrasambandhī prāṇādiḥ sātmake nirātmake vā varttamāno vyāvṛtto vetyaniścayaḥ //"
    },
    {
      "tag": "p",
      "attributes": {},
      "text": "45. tataḥ kevalānvayī heturdṛṣṭāntābhāvāt //"
    },
    {
      "tag": "p",
      "attributes": {},
      "text": "46. evaṃ dvitīyo 'pi kevalavyatirekī / jīvaccharīramidaṃ na nirātmakaṃ prāṇādyabhāvaprasaṅgāditi / dṛṣṭāntābhāvādanvayasyāniścayo vyatirekasya ca niścaya ityayaṃ saṃdigdho hetuḥ //"
    },
    {
      "tag": "p",
      "attributes": {},
      "text": "47. ete daśānaikāntikahetvābhāsā udāhṛtāḥ //"
    },
    {
      "tag": "p",
      "attributes": {},
      "text": "48. viruddhā hetvābhāsāḥ kīdṛśāḥ //"
    },
    {
      "tag": "p",
      "attributes": {},
      "text": "49. yathā dharmī śabdo nitya iti sādhyadharmaḥ / kṛtakatvādākāśādivadityayaṃ heturghaṭādau vipakṣa eva vidyate na sapakṣe //"
    },
    {
      "tag": "p",
      "attributes": {},
      "text": "50. evaṃ dharmī śabdo nitya iti sādhye prayatnānantarīyakatvāditi hetuḥ sapakṣa ākāśādau nāsti ghaṭādāvekadeśe 'sti vidyudādau nāstīti / imau dvau hetū dharmasvarūpaviparītasādhanau //"
    },
    {
      "tag": "p",
      "attributes": {},
      "text": "51. dharmisvarūpaviparītasādhano dvividho yathā / ete cakṣurādayaḥ parārthā iti sādhyadharmaḥ saṃghātatvāditi hetuḥ śayanāsanādivaditi sapakṣanirdeśaḥ / ayaṃ heturyathā cakṣurādeḥ pārārthyaṃ sādhayati tathā saṃhatatvamapi parasya sādhayati / śayanāsanādeḥ saṃhatadevadattādiparārthatvadarśanāt //"
    },
    {
      "tag": "p",
      "attributes": {},
      "text": "52. dharmisvarūpaviparītasādhano yathā / dharmyādirbuddhimataḥ kāraṇādutpadyata iti sādhye sāśratvāditi hetuḥ / ghaṭādivaditi sapakṣanirdeśaḥ / yathānena hetunā buddhimaddhetuto jātatvaṃ sādhyate tathā buddhimatkarttuḥ sāśrayatvamapi sādhyate //"
    },
    {
      "tag": "p",
      "attributes": {},
      "text": "53. dharmiviśeṣaviparītasādhano yathā / vaiśeṣikeṇa yogācāraṃ prati dharmyātmā cetanā iti sādhye vijñānādhiṣṭhānāditi hetu ryathācetanamātmānaṃ cetanaṃ sādhayati tathāyaṃ heturanityamapi sādhayati vijñānasyānityatvāt //"
    },
    {
      "tag": "p",
      "attributes": {},
      "text": "54. pañcabhiretairviruddhā hetvābhāsāḥ pradarśitāḥ //"
    },
    {
      "tag": "p",
      "attributes": {},
      "text": "55. viruddhāvyabhicārī kutrāpi hetudoṣo na bhavatīti tasyodāharaṇopanyāso na yuktaḥ / udāharaṇamucyate cet / yatsarvadeśāvasthitaiḥ svasambandhibhiryugapadabhisambadhyate tatsarvagatam / yathākāśam / sarvadeśāvasthitaiḥ svasambandhibhiryugapat sāmānyamabhisambaddhamiti pailukasya svabhāvahetuprayogaḥ / dvitīyo 'pi prayogaḥ paiṭharasya / yadupalabdhilakṣaṇaprāptaṃ sadyatra nopalabhyate na tat",
      "children": [
        {
          "tag": "hi",
          "attributes": {
            "rend": "it"
          },
          "text": "tatra"
        },
        {
          "tag": "text",
          "text": "asti / tadyathā kasmiṃściddeśe 'vidyamāno ghaṭaḥ / nopalabhyate"
        },
        {
          "tag": "hi",
          "attributes": {
            "rend": "it"
          },
          "text": "ca"
        },
        {
          "tag": "text",
          "text": "upalabdhilakṣaṇaprāptaṃ sāmānyaṃ vyaktyantarāleṣviti / ayamanupalambhahetuḥ pūrvoktaśca svabhāvahetuḥ / anayoḥ parasparavirodhena saṃśayajanakatvāt / sapakṣādanyo dṛṣṭānto na kaścidastīti sapakṣa evāyaṃ sādharmyeṇa dṛṣṭānto bhavati /"
        }
      ]
    },
    {
      "tag": "p",
      "attributes": {},
      "text": "56. tatra kīdṛśā dṛṣṭāntābhāsāḥ //"
    },
    {
      "tag": "p",
      "attributes": {},
      "text": "57. sādharmyeṇa tāvat //"
    },
    {
      "tag": "p",
      "attributes": {},
      "text": "58. nityaḥ śabdo 'mūrttatvātkarmavaditi sādhyavikalaḥ karmaṇo 'nityatvāt //"
    },
    {
      "tag": "p",
      "attributes": {},
      "text": "59. nityaḥ śabdo 'mūrttatvātparamāṇuvaditi sādhanavikalaḥ paramāṇormūrttatvāt //"
    },
    {
      "tag": "p",
      "attributes": {},
      "text": "60. nityaḥ śabdo 'mūrttatvāddhaṭavaditi sādhya",
      "children": [
        {
          "tag": "hi",
          "attributes": {
            "rend": "it"
          },
          "text": "sādhana"
        },
        {
          "tag": "text",
          "text": "vikalaḥ //"
        }
      ]
    },
    {
      "tag": "p",
      "attributes": {},
      "text": "61. evaṃ saṃdigdhasādhyadharmo dṛṣṭāntābhāso yathā / dharmī puruṣaḥ kaścidrāgādimān vacanādrathyāpuruṣavaditi / rathyāpuruṣadṛṣṭānte rāgādimattvaṃ saṃdigdham / paracittānumānasya duṣkaratvāt //"
    },
    {
      "tag": "p",
      "attributes": {},
      "text": "62. saṃdigdhasādhanadharmo yathā / maraṇadharmā puruṣa iti sādhye rāgādimattvāditi hetū rathyāpuruṣadṛṣṭānte saṃdigdhaḥ / vītarāgasyāpi sarāgavaccalatvāt //"
    },
    {
      "tag": "p",
      "attributes": {},
      "text": "63. saṃdigdhobhayadharmo dṛṣṭāntābhāso yathā / dharmī kaścit puruṣaḥ",
      "children": [
        {
          "tag": "hi",
          "attributes": {
            "rend": "it"
          },
          "text": "a"
        },
        {
          "tag": "text",
          "text": "sarvajña iti sādhye rāgādimattvāditi hetuḥ / rathyāpuruṣadṛṣṭānte sādhyaṃ sādhanaṃ ca saṃdigdham //"
        }
      ]
    },
    {
      "tag": "p",
      "attributes": {},
      "text": "64. ananvayo 'pradarśitānvayo viparītānvayaśca dṛṣṭāntābhāsāḥ //"
    },
    {
      "tag": "p",
      "attributes": {},
      "text": "65. tatrānanvayo yathā / yo vaktā sa rāgādimān rathyāpuruṣavat / vaktṛtvarāgādimattvayoḥ kāryakāraṇabhāvapratiṣedhāt //"
    },
    {
      "tag": "p",
      "attributes": {},
      "text": "66. apradarśitānvayo yathā / anityaḥ śabdaḥ kṛtakatvāditi / atrānvayavyāptirapradarśitā / vaktṛdoṣādayaṃ dṛṣṭāntābhāsaḥ //"
    },
    {
      "tag": "p",
      "attributes": {},
      "text": "67. viparītānvayo yathā / yadanityaṃ tatkṛtakamiti / ghaṭādivaditi / atrānityatvaṃ sādhyam / sādhyena sādhanasya vyāptirdarśanīyā sādhanena tu sādhyasya vyāptirdarśitā / tato viparītānvayo dṛṣṭāntābhāsaḥ //"
    },
    {
      "tag": "p",
      "attributes": {},
      "text": "68. sādharmyeṇaite nava dṛṣṭāntābhāsā uktāḥ //"
    },
    {
      "tag": "p",
      "attributes": {},
      "text": "69. vaidharmyeṇa dṛṣṭāntābhāsā ucyante //"
    },
    {
      "tag": "p",
      "attributes": {},
      "text": "70. sādhyāvyāvṛtto dṛṣṭāntābhāso yathā / nityaḥ śabdo 'mūrttatvātparamāṇuvaditi / iha paramāṇurvaidharmyadṛṣṭānta iti sādhanadharmo 'mūrttatvaṃ vyāvṛttaṃ mūrttatvātparamāṇunām / sādhyadharmo nityatvaṃ na vyāvṛttaṃ nityatvātparamāṇunāmiti //"
    },
    {
      "tag": "p",
      "attributes": {},
      "text": "71. sādhanāvyāvṛtto yathā / nityaḥ śabdo 'mūrttatvāt karmavaditi / iha sādhyadharmo nityatvaṃ vyāvṛttaṃ karmaṇo 'nityatvāt sādhanadharmo na vyāvṛtto 'mūrttatvātkarmaṇaḥ //"
    },
    {
      "tag": "p",
      "attributes": {},
      "text": "72. ubhayāvyāvṛtto yathā / nityaḥ śabdo 'mūrttatvādākāśādivaditi / atrākāśādervaidharmyadṛṣṭāntāt sādhyaṃ sādhanaṃ ca na vyāvṛttam //"
    },
    {
      "tag": "p",
      "attributes": {},
      "text": "73. tathā saṃdigdhasādhyavyatirekaḥ saṃdigdhasādhanavyatirekaḥ saṃdigdhobhayavyatirekaśca //"
    },
    {
      "tag": "p",
      "attributes": {},
      "text": "74. saṃdigdhasādhyavyatireko dṛṣṭāntābhāso yathā / asarvajñāḥ kapilādayo 'vidyamānasarvajñatāliṅgabhūtakevalaśāstrakarttṛtvāditi / atra vaidharmyeṇodāharaṇamucyate / yaḥ sarvajñaḥ sa jyotirjñānādikamupadiṣṭavān / tadyathā ṛṣabhavarddhamānādiriti / iha vaidharmyodāharaṇa ukta ṛṣabhavardhamānāderasarvajñatvaṃ vyāvṛttamavyāvṛttaṃ veti saṃdehaḥ //"
    },
    {
      "tag": "p",
      "attributes": {},
      "text": "75. saṃdigdhasādhanavyatireko yathā / iha trayīvidā brāhmaṇena kapilakaṇādādiḥ puruṣo na grāhyavacano rāgādimattvāditi / atra vaidharmyodāharaṇamucyate yo grāhyavacano na sa rāgādimān yathā gotamādayaḥ dharmaśāstrāṇāṃ praṇetāra iti / gotamādibhyo rāgādimatvasya",
      "children": [
        {
          "tag": "hi",
          "attributes": {
            "rend": "it"
          },
          "text": "sādhana"
        },
        {
          "tag": "text",
          "text": "dharmasya vyāvṛttiḥ saṃdigdhā //"
        }
      ]
    },
    {
      "tag": "p",
      "attributes": {},
      "text": "76. saṃdigdhobhayavyatireko yathā / avītarāgāḥ kapilādayaḥ parigrahāgrahayogāditi / atra vaidharmyeṇodāharaṇamucyate / yo vītarāgaḥ sa na parigrahāgrahavān yathā ṛṣabhavarddhemānādiriti / ṛṣabhādeḥ",
      "children": [
        {
          "tag": "hi",
          "attributes": {
            "rend": "it"
          },
          "text": "vai"
        },
        {
          "tag": "text",
          "text": "dharmyadṛṣṭāntād vītarāgatvaparigrahāgrahayoḥ sādhyasādhanadharmayorvyatireko 'vyatireko veti saṃdehaḥ / prāgalabdhasya vastuno lābhaḥ parigrahaḥ labdhasyāparivarjanamāgrahaḥ / ubhayorapi tayo rṛṣabhe sambhavaḥ / chatracāmaramahādundubhīnāṃ parigrahāgrahaśravaṇāt /"
        }
      ]
    },
    {
      "tag": "p",
      "attributes": {},
      "text": "77. avyatireko vaidharmyadṛṣṭāntābhāso 'pradarśitavyatireko viparītavyatirekaśceti //"
    },
    {
      "tag": "p",
      "attributes": {},
      "text": "78. avyatireko yathā / kapilādiravītarāgo vaktṛtvāt / yatrāvītarāgatvaṃ nāsti na sa vaktā yathopalakhaṇḍa iti / yadyapīdamupalakhaṇḍādvyāvṛttaṃ tathāpi sarvasmādvītarāgādvaktṛtvaṃ na vyāvṛttaṃ sandehāt //"
    },
    {
      "tag": "p",
      "attributes": {},
      "text": "79. apradarśitavyatireko yathā / anityaḥ śabdaḥ kṛtakatvādākāśādivaditi / paramārthataḥ samyagudāhṛto 'pi vakturaparādhāddṛṣṭāntābhāsaḥ / parārthānumāne vakturguṇadoṣayordvayo rvicāraṇīyatvāt / evaṃ yannityaṃ tatsarvaṃ niyatamakṛtakaṃ dṛśyate yathākāśādiriti vāgvibhāgo vaktrā karttavyaḥ / pūrvavarttino vyatirekasyāpradarśanādapradarśitavyatirekaḥ //"
    },
    {
      "tag": "p",
      "attributes": {},
      "text": "80. viparītavyatireko yathā / yadakṛtakaṃ tannityaṃ dṛṣṭamiti / iha tu sādhyaviparīte vyāptirdarśanīyā / tena yadyatsādhyaviparītaṃ tattanniyataṃ sādhanaviparītaṃ bhavet //"
    },
    {
      "tag": "p",
      "attributes": {},
      "text": "81. aṣṭādaśa dṛṣṭāntābhāsā uktāḥ //"
    },
    {
      "tag": "p",
      "attributes": {},
      "text": "82. ebhireva pakṣahetudṛṣṭāntābhāsairvādinā sādhanasyāvyutpatteḥ",
      "children": [
        {
          "tag": "hi",
          "attributes": {
            "rend": "it"
          },
          "text": "prati"
        },
        {
          "tag": "text",
          "text": "vādī dūṣaṇamupanyasyati / tasya dūṣaṇasya pūrvapakṣavādino 'bhīṣṭārthasiddhau pratibandhakatvātsādhananyūnatodbhāvanameva dūṣaṇamucyate / tasmātsādhanavaddūṣaṇalakṣaṇavibhagāḥ pṛthag noktaḥ //"
        }
      ]
    },
    {
      "tag": "p",
      "attributes": {},
      "text": "83. dūṣaṇābhāso dūṣaṇameveti sa prativādinocyate / yadā pūrvapakṣavādino 'bhūtaṃ doṣamudbhāvayati",
      "children": [
        {
          "tag": "hi",
          "attributes": {
            "rend": "it"
          },
          "text": "tadā"
        },
        {
          "tag": "text",
          "text": "sa dūṣaṇābhāso jātiriti / abhūtadoṣodbhāvanaṃ viparītottaraṃ jātirityucyate / yathā pakṣadoṣābhāve pakṣadoṣodbhāvanaṃ hetudoṣābhāve hetudoṣodbhāvanaṃ dṛṣṭāntadoṣābhāve ca dṛṣṭāntadoṣodbhāvanaṃ dūṣaṇābhāsa iti //"
        }
      ]
    },
    {
      "tag": "p",
      "attributes": {},
      "text": "84. tatrāhuranye / pratijñā hetuḥ",
      "children": [
        {
          "tag": "hi",
          "attributes": {
            "rend": "it"
          },
          "text": "udāharaṇam"
        },
        {
          "tag": "text",
          "text": "upanayaḥ nigamanaṃ ceti pañcāvayavaṃ sādhanamiti / yathānityaḥ śabdaḥ iti pratijñā / kṛtakatvāditi hetuḥ / yatkṛtakaṃ sarvaṃ tadanityaṃ dṛṣṭaṃ yathā ghaṭādirityudāharaṇam / tathā śabdo 'pi kṛtaka iti upanayaḥ / tasmādanitya iti nigamanam / dṛṣṭāntapratītasāmarthyasya hetordharmiṇyupasaṃhāra upanaya iti / pratijñāyā punaḥ śravaṇaṃ nigamanamityucyate / maivamanvayo vyatirekaḥ pakṣadharmaśceti trayeṇaiva sādhyārthasiddheḥ //"
        }
      ]
    },
    {
      "tag": "p",
      "attributes": {},
      "text": "85. evaṃ vādakāle vyāptipūrvaka eva prayogaḥ / yatkṛtakaṃ sarvaṃ tadanityaṃ dṛṣṭaṃ yathā ghaṭādiriti dṛṣṭānte sādhyasādhanayorvyāptipratipādanamanvaya ityucyate //"
    },
    {
      "tag": "p",
      "attributes": {},
      "text": "86. vipakṣe punaḥ sādhyavyāvṛttyā sādhanavyāvṛttirvyatireka ityucyate / yathānityatvābhāve kṛtakatvābhāvaḥ syādyathākāśādiḥ //"
    },
    {
      "tag": "p",
      "attributes": {},
      "text": "87. śabdo 'pi kṛtaka iti pakṣadharma ucyate / pratijñā nigamanaṃ ca sarvathā na vaktavye //"
    },
    {
      "tag": "p",
      "attributes": {},
      "text": "88. tathā sādharmyaprayoge 'nvayavacanasāmarthyādvyatirekāvagamādayaṃ pṛthag nocyate / yathā yatkṛtakaṃ sarvaṃ tadanityaṃ dṛṣṭaṃ yathā ghaṭādiḥ śabdo 'pi kṛtaka iti sādharmyaprayogaḥ / vaidharmyaprayoge vyatirekavacanasāmarthyādanvayapratītiḥ / atra punaranvayo na vācyaḥ / yannityaṃ tadakṛtakaṃ dṛṣṭaṃ yathākāśādiḥ śabdastu kṛtaka iti vaidharmyaprayogaḥ //"
    },
    {
      "tag": "p",
      "attributes": {},
      "text": "89. sādhanābhāso dūṣaṇābhāsaścoktaḥ //"
    },
    {
      "tag": "p",
      "attributes": {},
      "text": "90. kiṃ nāma pratyakṣamiti / pratyakṣaṃ kalpanāpoḍhamabhrāntam / akṣaṃ pratigatamāśritaṃ yadvijñānaṃ tatpratyakṣam / pañcendriyāśritaṃ jñānamityarthaḥ / atyādayaḥ krāntādyarthe dvitīyayeti samāsenābhidheyaliṅgaḥ pratyakṣaśabdaḥ siddhaḥ / pratyakṣo 'vabodhaḥ pratyakṣā buddhiḥ pratyakṣaṃ jñānaṃ ceti yuktaṃ bhavati //"
    },
    {
      "tag": "p",
      "attributes": {},
      "text": "91. cakṣuḥ śrotraṃ nāsikā jihvā kāyaśceti pañcendriyāṇi / tadāśritasya jñānasya pañca grāhyaviṣayā rūpaṃ śabdo gandho rasaḥ spraṣṭavyañceti pañcaiva prameyāṇi //"
    },
    {
      "tag": "p",
      "attributes": {},
      "text": "92. tacca pratyakṣaṃ nāmajātyādikalpanāpoḍhaṃ nirvikalpaṃ vā yadi punarabhrāntaṃ pramāṇamucyate pradarśitārthe 'visaṃvādāt /"
    },
    {
      "tag": "p",
      "attributes": {},
      "text": "93. tatra nāmavikalpaḥ devadatto 'yamiti jñānam / jātivikalpo 'yaṃ gauriti jñānam / viśeṣyaviśeṣaṇavikalpo nīlamutpalamiti / anyo 'pi savikalpaḥ pratyakṣābhāsaḥ / vidyamāne 'rthe vibhramastaimirikasya dvicandrajñānam / śuktau rajatajñānam / ayaṃ sthāṇurvā puruṣo veti jñānaṃ ca / jñānāntaramapi pratyakṣābhāsaḥ pradarśitārthāprāpakatvāt //"
    },
    {
      "tag": "p",
      "attributes": {},
      "text": "94. tatra pratyakṣaṃ trividham / vyāvahārikamindriyajñānaṃ sarvacittacaittānāmātmasaṃvedanaṃ svasaṃvedanaṃ bhūtārthabhāvanāsphuṭaprakarṣaparyantajaṃ yogijñānaṃ ceti //"
    },
    {
      "tag": "p",
      "attributes": {},
      "text": "95. tasya viṣayaḥ svalakṣaṇam / arthakriyāsamarthaṃ svalakṣaṇam / na sāmānyamarthakriyāsamartham /"
    },
    {
      "tag": "p",
      "attributes": {},
      "text": "96. tadeva ca pratyakṣaṃ pramāṇamarthapratītirūpatvāt phalamapi / tathātvena ca pramāṇaphalayorna manāgapi bhedaḥ //"
    },
    {
      "tag": "p",
      "attributes": {},
      "text": "97. dvividhamanumānaṃ svārthaṃ parārthaṃ ca //"
    },
    {
      "tag": "p",
      "attributes": {},
      "text": "98. tatra svārthaṃ tāvat pakṣadharmagrahaṇāt sādhyasādhanasambandhasmṛteḥ paścāt pratipatturarthasya yathāvadyā pratītistadeva svārthānumānam //"
    },
    {
      "tag": "p",
      "attributes": {},
      "text": "99. pakṣadharmastriprakāra eva kāryaṃ svabhāvo 'nupalabdhiśca //"
    },
    {
      "tag": "p",
      "attributes": {},
      "text": "100. kāryakāraṇasiddhau kāryaṃ heturiti / yathā yatna dhūmaḥ",
      "children": [
        {
          "tag": "hi",
          "attributes": {
            "rend": "it"
          },
          "text": "tatra"
        },
        {
          "tag": "text",
          "text": "agniryathā mahānasādau / atrapi dhūmasadbhāvāditi / agnyabhāve dhūmābhāvo yathā sajale deśa iti atra tu dhūmāditi //"
        }
      ]
    },
    {
      "tag": "p",
      "attributes": {},
      "text": "101. svabhāvo hetuḥ / vṛkṣo 'yaṃ śiṃśapātvāt pūrvavyavahārāpannaśiṃśapāvat / vṛkṣābhāve śiṃśapābhāvo yathā vṛkṣarahite pradeśe / iha punastena vyāpakena rūpeṇa vyāpyo hetuḥ //"
    },
    {
      "tag": "p",
      "attributes": {},
      "text": "102. anupalabdhihetuḥ / atra ghaṭo nāstupalabdhilakṣaṇaprāptasyānupalabdheḥ śaśaviṣāṇādivat / atrāpi yadopalabdhiyogyānupalabdhāvupalabdhiyogyābhāvavyāptirniścīyate tadāyaṃ hetustatpratipādako bhavati //"
    },
    {
      "tag": "p",
      "attributes": {},
      "text": "103. kīdṛśā anumānābhāsāḥ / pūrvavaccheṣavatsāmānyatodṛṣṭañca parakalpitāni sarvāṇi anumānānyanumānābhāsāḥ / teṣāṃ tādātmyadutpattilakṣaṇena pratibandhābhāvāt / hetuphalasambandhe vyāpyavyāpakasambandhe ca siddhe sādhyasādhanasambandho bhavati nānyathā visaṃvādakatvāt //"
    },
    {
      "tag": "p",
      "attributes": {},
      "text": "104. yathā megho 'yaṃ vṛṣṭimān dṛśyate / gambhīranirghoṣavattvādityatra gambhīraghoṣavato meghādvṛṣṭyanudbhavasambhavāt /"
    },
    {
      "tag": "p",
      "attributes": {},
      "text": "105. yathopariṣṭādvṛṣṭaṃ nadīvṛddhidarśanāditi / nadīnirodhādapi nadīvṛddhidarśanāt //"
    },
    {
      "tag": "p",
      "attributes": {},
      "text": "106. evamime taṇḍulāḥ siddhā ekapātramadhyavartitvād dṛṣṭataṇḍulavat //"
    },
    {
      "tag": "p",
      "attributes": {},
      "text": "107. imāni phalāni pakvānyekaśākhāto jātatvādbhuktaphalavadityatra prāyeṇaivaṃ dṛṣṭe 'pi sādhyasādhanayorvisaṃvāda eva //"
    },
    {
      "tag": "p",
      "attributes": {},
      "text": "108. yatpārthivaṃ tatsarvaṃ lohalekhyaṃ dṛśyate yathā vṛkṣādaya iti / atra vajro 'pi pārthivaḥ //"
    },
    {
      "tag": "p",
      "attributes": {},
      "text": "109. ye prāṇinaste sarve sakandharā yathoṣṭrādaya iti / atra kulīro 'pi prāṇī //"
    },
    {
      "tag": "p",
      "attributes": {},
      "text": "110. yaddravadravyaṃ tadārdraṃ dṛśyate yathā jalamiti / atra raso 'pi dravadravyam //"
    },
    {
      "tag": "p",
      "attributes": {},
      "text": "111. evamanye 'pyanumānābhāsā dṛśyante //"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "it"
          },
          "text": "iti"
        },
        {
          "tag": "text",
          "text": "paṇḍitapravarajitāripādakṛto hetutattvopadeśaḥ sampūrṇaḥ /"
        }
      ]
    },
    {
      "tag": "p",
      "attributes": {},
      "text": "bhāratīyopādhyāyena paṇḍitena kumārakalasena bhāṣāntarakārakeṇa bhikṣuṇā śākyaprabheṇa ca bhoṭabhāṣāyāṃ vipariṇamayya saṃśodhya ca vinyastaḥ //"
    }
  ]
}