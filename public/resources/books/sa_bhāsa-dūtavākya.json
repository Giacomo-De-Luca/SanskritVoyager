{
  "file_title": "bhāsa-dūtavākya",
  "file_title_normal": "bhasa-dutavakya",
  "metadata": {
    "original_title": "Dūtavākya",
    "author": "Bhāsa",
    "contributors": [
      {
        "role": "data entry",
        "name": "Yves Codet",
        "when": "June 2001 "
      },
      {
        "role": "contribution to GRETIL",
        "name": "Yves Codet",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "T. K. Ramachandra Iyer Kalpathi: Palghat, S. India R. S. Vadhyar and Sons 1981 C. R. Devadhar Delhi Motilal Banarsidass 1962, reprinted in 1987"
  },
  "body": [
    {
      "tag": "p",
      "attributes": {},
      "text": "Stage director\nChamberlain:\nBadarayana, a servant of Duryodhana\nDuryodhana: eldest son of Dhrtarastra\nVasudeva: Krsna, incarnation of Visnu\nSudarsana: Vasudeva's discus\nDhrtarastra: king of Hastinapura"
    },
    {
      "tag": "p",
      "attributes": {},
      "text": "dūtavākyam|\nnāndyante tataḥ praviśati sūtradhāraḥ|"
    },
    {
      "tag": "p",
      "attributes": {},
      "text": "sūtradhāraḥ\npādaḥ pāyādupendrasya sarvalokotsavaḥ sa vaḥ|\nvyāviddho namuciryena tanutāmranakhena khe|| 1||"
    },
    {
      "tag": "p",
      "attributes": {},
      "text": "evamāryamiśrān vijñāpayāmi| aye kiṃ nu khalu mayi vijñāpanavyagre śabda iva\nśrūyate| aṅga\npaśyāmi|"
    },
    {
      "tag": "p",
      "attributes": {},
      "text": "nepathye|"
    },
    {
      "tag": "p",
      "attributes": {},
      "text": "bho bhoḥ pratihārādhikṛtāḥ mahārājo duryodhanaḥ samājñāpayati|"
    },
    {
      "tag": "p",
      "attributes": {},
      "text": "sūtradhāraḥ"
    },
    {
      "tag": "p",
      "attributes": {},
      "text": "bhavatu vijñātam|"
    },
    {
      "tag": "p",
      "attributes": {},
      "text": "utpanne dhārtarāṣṭrāṇāṃ virodhe pāṇḍavaiḥ saha|\nmantraśālāṃ racayati bhṛtyo duryodhanājñayā|| 2||"
    },
    {
      "tag": "p",
      "attributes": {},
      "text": "niṣkrāntaḥ| sthāpanā| tataḥ praviśati kāñcukīyaḥ| kāñcukīyaḥ"
    },
    {
      "tag": "p",
      "attributes": {},
      "text": "bho bhoḥ pratihārādhikṛtāḥ mahārājo duryodhanaḥ samājñāpayati| adya\nsarvapārthivaiḥ saha\nmantrayitumicchāmi| tadāhūyantāṃ sarve rājāna iti|parikramyāvalokya|aye ayaṃ\nmahārājo\nduryodhana ita evābhivartate| ya eṣaḥ"
    },
    {
      "tag": "p",
      "attributes": {},
      "text": "śyāmo yuvā sitadukūlakṛtottarīyaḥ sacchattracāmaravaro racitāṅgarāgaḥ|\nśrīmānvibhūṣaṇamaṇidyutirañjitāṅgo nakṣatramadhya iva parvagataḥ śaśāṅkaḥ|| 3||"
    },
    {
      "tag": "p",
      "attributes": {},
      "text": "tataḥ praviśati yathānirdiṣṭo duryodhanaḥ| duryodhanaḥ uddhūtaroṣamiva me\nhṛdayaṃ saharṣaṃ prāptaṃ\nraṇotsavamimaṃ sahasā vicintya| icchāmi pāṇḍavabale varavāraṇānā-\nmutkṛttadantamusalāni\nmukhāni kartum|| 4|| kāñcukīyaḥ"
    },
    {
      "tag": "p",
      "attributes": {},
      "text": "jayatu mahārājaḥ| mahārājaśāsanātsamānītaṃ sarvarājamaṇḍalam|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "samyakkṛtam| praviśa tvamavarodhanam|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "yadājñāpayati mahārājaḥ|"
    },
    {
      "tag": "p",
      "attributes": {},
      "text": "niṣkrāntaḥ| duryodhanaḥ"
    },
    {
      "tag": "p",
      "attributes": {},
      "text": "āryau vaikarṇavarṣadevau ucyatām| asti mamaikādaśākṣauhiṇībalasamudayaḥ| asya\nkaḥ\nsenāpatirbhavitumarhatīti| kimāhaturbhavantau| mahānkhalvayamarthaḥ|\nmantrayitvā vaktavyamiti|\nsadṛśametat| tadāgamyatāṃ mantraśālāmeva praviśāmaḥ|"
    },
    {
      "tag": "p",
      "attributes": {},
      "text": "ācārya abhivādaye| praviśatu bhavānmantraśālām| pitāmaha abhivādaye| praviśatu\nbhavānmantraśālām| mātula abhivādaye| praviśatu bhavānmantraśālām| āryau\nvaikarṇavarṣadevau praviśatāṃ bhavantau| bho bhoḥ sarvakṣatriyāḥ svairaṃ\npraviśantu bhavantaḥ|\nvayasya karṇa praviśāvastāvat|"
    },
    {
      "tag": "p",
      "attributes": {},
      "text": "praviśya|ācārya etatkūrmāsanam| āsyatām| pitāmaha etatsiṃhāsanam| āsyatām| mātula\netaccarmāsanam| āsyatām| āryau vaikarṇavarṣadevau āsātāṃ bhavantau| bho bhoḥ\nsarvakṣatriyāḥ\nsvairamāsatāṃ bhavantaḥ| kimiti kimiti| mahārājo nāsta iti| aho sevādharmaḥ|\nnanvayamahamāse|\nvayasya karṇa tvamapyāssva|"
    },
    {
      "tag": "p",
      "attributes": {},
      "text": "upaviśya|āryau vaikarṇavarṣadevau ucyatām| asti\nmamaikādaśākṣauhiṇībalasamudayaḥ| asya kaḥ\nsenāpatirbhavitumarhatīti|"
    },
    {
      "tag": "p",
      "attributes": {},
      "text": "kimāhaturbhavantau| atrabhavāngāndhārarājo vakṣyatīti| bhavatu\nmātulenābhidhīyatām|"
    },
    {
      "tag": "p",
      "attributes": {},
      "text": "kimāha mātulaḥ| atrabhavati gāṅgeye sthite ko.anyaḥ senāpatirbhavitumarhatīti|\nsamyagāha mātulaḥ|\nbhavatu bhavatu pitāmaha eva bhavatu| vayamapyetadabhilaṣāmaḥ|"
    },
    {
      "tag": "p",
      "attributes": {},
      "text": "senāninādapaṭahasvanaśaṅkhanādai- ścaṇḍānilāhatamahodadhinādakalpaiḥ|\ngāṅgeyamūrdhni\npatitairabhiṣekatoyaiḥ sārdhaṃ patantu hṛdayāni narādhipānām|| 5|| praviśya|\nkāñcukīyaḥ"
    },
    {
      "tag": "p",
      "attributes": {},
      "text": "jayatu mahārājaḥ| eṣa khalu pāṇḍavaskandhāvārāddautyenāgataḥ puruṣottamo\nnārāyaṇaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "mā tāvat| bho bādarāyaṇa kiṃ kiṃ kaṃsabhṛtyo dāmodarastava puruṣottamaḥ| sa\ngopālakastava\npuruṣottamaḥ| bārhadrathāpahṛtaviṣayakīrtibhogastava puruṣottamaḥ| aho\npārthivāsannamāśritya\nbhṛtyajanasya samudācāraḥ| sagarvaṃ khalvasya vacanam| ā apadhvaṃsa|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "prasīdatu mahārājaḥ| saṃbhrameṇa samudācāro vismṛtaḥ|pādayoḥ patati|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "saṃbhrama iti| ā manuṣyāṇāmastyeva saṃbhramaḥ| uttiṣṭhotiṣṭha|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "anugṛhīto.asmi|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "idānīṃ prasanno.asmi| ka eṣa dūtaḥ prāptaḥ|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "dūtaḥ prāptaḥ keśavaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "keśava iti| evameṣṭavyam| ayameva samudācāraḥ| bho bho rājānaḥ dautyenāgatasya\nkeśavasya kiṃ\nyuktam|"
    },
    {
      "tag": "p",
      "attributes": {},
      "text": "kimāhurbhavantaḥ| arghyapradānena pūjayitavyaḥ keśava iti| na me rocate|\ngrahaṇamasyātra hitaṃ\npaśyāmi|"
    },
    {
      "tag": "p",
      "attributes": {},
      "text": "grahaṇamupagate tu vāsubhadre hṛtanayanā iva pāṇḍavā bhaveyuḥ| gatimatirahiteṣu\npāṇḍaveṣu\nkṣitirakhilāpi bhavenmamāsapatnā|| 6||"
    },
    {
      "tag": "p",
      "attributes": {},
      "text": "api ca yo.atra keśavasya pratyutthāsyati sa mayā dvādaśasuvarṇabhāreṇa daṇḍyaḥ|\ntadapramattā\nbhavantu bhavantaḥ|ātmagatam|ko nu khalvidānīṃ mamāpratyutthānasyopāyaḥ| hanta\ndṛṣṭa\nupāyaḥ|prakāśam|bādarāyaṇa ānīyatāṃ sa citrapaṭo nanu yatra\ndraupadīkeśāmbarāvakarṣaṇamālikhitam|ātmagatam|tasmindṛṣṭivinyāsaṃ\nkurvannotthāsyāmi\nkeśavasya|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "yadājñāpayati mahārājaḥ|niṣkramya praviśya|jayatu mahārājaḥ| ayaṃ sa citrapaṭaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "mamāgrataḥ prasāraya|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "yadājñāpayati mahārājaḥ|prasārayati|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "aho darśanīyo.ayaṃ citrapaṭaḥ| eṣa duḥśāsano draupadīṃ keśahaste gṛhītavān| eṣā\nkhalu\ndraupadī|"
    },
    {
      "tag": "p",
      "attributes": {},
      "text": "duḥśāsanaparāmṛṣṭā saṃbhramotphullalocanā| rāhuvaktrāntaragatā candralekheva\nśobhate|| 7||"
    },
    {
      "tag": "p",
      "attributes": {},
      "text": "eṣa durātmā bhīmaḥ sarvarājasamakṣamavamānitāṃ draupadīṃ dṛṣṭvā\npravṛddhāmarṣaḥ\nsabhāstambhaṃ tulayati| eṣa yudhiṣṭhiraḥ"
    },
    {
      "tag": "p",
      "attributes": {},
      "text": "satyadharmaghṛṇāyukto dyūtavibhraṣṭacetanaḥ| karotyapāṅgavikṣepaiḥ śāntāmarṣaṃ\nvṛkodaram|| 8||"
    },
    {
      "tag": "p",
      "attributes": {},
      "text": "eṣa idānīmarjunaḥ|"
    },
    {
      "tag": "p",
      "attributes": {},
      "text": "roṣākulākṣaḥ sphuritādharoṣṭhastṛṇāya matvā ripumaṇḍalaṃ tat| utsādayiṣyanniva\nsarvarājñaḥ\nśanaiḥ samākarṣati gāṇḍivajyām|| 9||"
    },
    {
      "tag": "p",
      "attributes": {},
      "text": "eṣa yudhiṣṭhiro.arjunaṃ nivārayati| etau nakulasahadevau"
    },
    {
      "tag": "p",
      "attributes": {},
      "text": "kṛtaparikarabandhau carmanistriṃśahastau paruṣitamukharāgau\nspaṣṭadaṣṭādharoṣṭhau|\nvigatamaraṇaśaṅkau satvaraṃ bhrātaraṃ me harimiva mṛgapotau tejasābhiprayātau||"
    },
    {
      "tag": "p",
      "attributes": {},
      "text": "10||"
    },
    {
      "tag": "p",
      "attributes": {},
      "text": "eṣa yudhiṣṭhiraḥ kumārāvupetya nivārayati|"
    },
    {
      "tag": "p",
      "attributes": {},
      "text": "nīco.ahameva viparītamatiḥ kathaṃ vā roṣaṃ parityajatamadya nayānayajñau|\ndyūtādhikāramavamānamamṛṣyamāṇāḥ sattvādhikeṣu vacanīyaparākramāḥ syuḥ|| 11||"
    },
    {
      "tag": "p",
      "attributes": {},
      "text": "iti| eṣa gāndhārarājaḥ"
    },
    {
      "tag": "p",
      "attributes": {},
      "text": "akṣānkṣipansa kitavaḥ prahasansagarvaṃ saṃkocayanniva mudaṃ dviṣatāṃ\nsvakīrtyā| svairāsano\ndrupadarājasutāṃ rudantīṃ kākṣeṇa paśyati likhatyapi gāṃ nayajñaḥ|| 12||"
    },
    {
      "tag": "p",
      "attributes": {},
      "text": "etāvācāryapitāmahau tāṃ dṛṣṭvā lajjāyamānau paṭāntāntarhitamukhau sthitau| aho\nasya\nvarṇāḍhyatā| aho bhāvopapannatā| aho yuktalekhatā| suvyaktamālikhito.ayaṃ\ncitrapaṭaḥ|\nprīto.asmi| ko.atra|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "jayatu mahārājaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "bādarāyaṇa ānīyatāṃ sa vihagavāhanamātravismito dūtaḥ|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "yadājñāpayati mahārājaḥ|"
    },
    {
      "tag": "p",
      "attributes": {},
      "text": "niṣkrāntaḥ| duryodhanaḥ"
    },
    {
      "tag": "p",
      "attributes": {},
      "text": "vayasya karṇa\nprāptaḥ kilādya vacanādiha pāṇḍavānāṃ dautyena bhṛtya iva kṛṣṇamatiḥ sa kṛṣṇaḥ|\nśrotuṃ\nsakhe tvamapi sajjaya karṇa karṇau nārīmṛdūni vacanāni yudhiṣṭhirasya|| 13|| tataḥ\npraviśati\nvāsudevaḥ kāñcukīyaśca| vāsudevaḥ"
    },
    {
      "tag": "p",
      "attributes": {},
      "text": "adya khalu dharmarājavacanāddhanaṃjayākṛtrimamitratayā\ncāhavadarpamanuktagrāhiṇaṃ\nsuyodhanaṃ prati mayāpyanucitadautyasamayo.anuṣṭhitaḥ| atha ca"
    },
    {
      "tag": "p",
      "attributes": {},
      "text": "kṛṣṇāparābhavabhuvā ripuvāhinībha- kumbhasthalīdalanatīkṣṇagadādharasya|\nbhīmasya\nkopaśikhinā yudhi pārthapattri- caṇḍānilaiśca kuruvaṃśavanaṃ vinaṣṭam|| 14||"
    },
    {
      "tag": "p",
      "attributes": {},
      "text": "idaṃ suyodhanaśibiram| iha hi"
    },
    {
      "tag": "p",
      "attributes": {},
      "text": "āvāsāḥ pārthivānāṃ surapurasadṛśāḥ svacchandavihitā vistīrṇāḥ śastraśālā\nbahuvidhakaraṇaiḥ śastrairupacitāḥ| heṣante mandurāsthāsturagavaraghaṭā bṛṃhanti\nkariṇa\naiśvaryaṃ sphītametatsvajanaparibhavādāsannavilayam|| 15||"
    },
    {
      "tag": "p",
      "attributes": {},
      "text": "bhoḥ"
    },
    {
      "tag": "p",
      "attributes": {},
      "text": "duṣṭavādī guṇadveṣī śaṭhaḥ svajananirdayaḥ| suyodhano hi māṃ dṛṣṭvā naiva\nkāryaṃ kariṣyati||"
    },
    {
      "tag": "p",
      "attributes": {},
      "text": "16||"
    },
    {
      "tag": "p",
      "attributes": {},
      "text": "bho bādarāyaṇa kiṃ praveṣṭavyam|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "atha kimatha kim| praveṣṭumarhati padmanābhaḥ|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "praviśya| kathaṃ kathaṃ māṃ dṛṣṭvā saṃbhrāntāḥ sarvakṣatriyāḥ| alamalaṃ\nsaṃbhrameṇa|\nsvairamāsatāṃ bhavantaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "kathaṃ kathaṃ keśavaṃ dṛṣṭvā saṃbhrāntāḥ sarvakṣatriyāḥ| alamalaṃ saṃbhrameṇa|\nsmaraṇīyaḥ pūrvamāśrāvito daṇḍaḥ| nanvahamājñaptā|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "upagamya|bhoḥ suyodhana kimāsse|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "āsanātpatitvātmagatam|suvyaktaṃ prāpta eva keśavaḥ|"
    },
    {
      "tag": "p",
      "attributes": {},
      "text": "utsāhena matiṃ kṛtvāpyāsīno.asmi samāhitaḥ| keśavasya prabhāvena\ncalito.asmyāsanādaham|| 17||"
    },
    {
      "tag": "p",
      "attributes": {},
      "text": "aho bahumāyo.ayaṃ dūtaḥ|prakāśam|bho dūta etadāsanamāsyatām|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "ācārya āsyatāṃ| gāṅgeyapramukhā rājānaḥ svairamāsatāṃ bhavantaḥ|\nvayamapyupaviśāmaḥ|upaviśya|aho darśanīyo.ayaṃ citrapaṭaḥ| mā tāvat|\ndraupadīkeśāmbarākarṣaṇamatrālikhitam| aho nu khalu"
    },
    {
      "tag": "p",
      "attributes": {},
      "text": "suyodhano.ayaṃ svajanāvamānaṃ parākramaṃ paśyati bāliśatvāt| ko nāma loke\nsvayamātmadoṣamudghāṭayennaṣṭaghṛṇaḥ sabhāsu|| 18||"
    },
    {
      "tag": "p",
      "attributes": {},
      "text": "āḥ apanīyatāmeṣa citrapaṭaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "bādarāyaṇa apanīyatāṃ kila citrapaṭaḥ|"
    },
    {
      "tag": "p",
      "attributes": {},
      "text": "kāñcukīyaḥ"
    },
    {
      "tag": "p",
      "attributes": {},
      "text": "yadājñāpayati maharājaḥ|apanayati|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "bho dūta"
    },
    {
      "tag": "p",
      "attributes": {},
      "text": "dharmātmajo vāyusutaśca bhīmo bhrātārjuno me tridaśendrasūnuḥ| yamau ca\ntāvaśvisutau vinītau\nsarve sabhṛtyāḥ kuśalopapannāḥ|| 19|| vāsudevaḥ"
    },
    {
      "tag": "p",
      "attributes": {},
      "text": "sadṛśametadgāndhārīputrasya| atha kimatha kim| kuśalinaḥ sarve| bhavato rājye\nśarīre\nbāhyābhyantare ca kuśalamanāmayaṃ ca pṛṣṭvā vijñāpayanti yudhiṣṭhirādayaḥ\npāṇḍavāḥ|"
    },
    {
      "tag": "p",
      "attributes": {},
      "text": "anubhūtaṃ mahadduḥkhaṃ saṃpūrṇaḥ samayaḥ sa ca| asmākamapi dharmyaṃ\nyaddāyādyaṃ\ntadvibhajyatām|| 20||"
    },
    {
      "tag": "p",
      "attributes": {},
      "text": "iti|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "kathaṃ kathaṃ dāyādyamiti| bhoḥ"
    },
    {
      "tag": "p",
      "attributes": {},
      "text": "vane pitṛvyo mṛgayāprasaṃgataḥ kṛtāparādho muniśāpamāptavān| tadāprabhṛtyeva sa\ndāraniḥspṛhaḥ parātmajānāṃ pitṛtāṃ kathaṃ vrajet|| 21|| vāsudevaḥ"
    },
    {
      "tag": "p",
      "attributes": {},
      "text": "purāvidaṃ bhavantaṃ pṛcchāmi|"
    },
    {
      "tag": "p",
      "attributes": {},
      "text": "vicitravīryo viṣayī vipattiṃ kṣayeṇa yātaḥ punarambikāyām| vyāsena jāto\ndhṛtarāṣṭra eva labheta\nrājyaṃ janakaḥ kathaṃ te|| 22||"
    },
    {
      "tag": "p",
      "attributes": {},
      "text": "mā mā bhavān|"
    },
    {
      "tag": "p",
      "attributes": {},
      "text": "evaṃ parasparavirodhavivardhanena śīghraṃ bhavetkurukulaṃ nṛpa nāmaśeṣam|\ntatkartumarhati\nbhavānapakṛtya roṣaṃ yattvāṃ yudhiṣṭhiramukhāḥ praṇayādbruvanti|| 23||"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "bho dūta na jānāti bhavānrājyavyavahāram|"
    },
    {
      "tag": "p",
      "attributes": {},
      "text": "rājyaṃ nāma nṛpātmajaiḥ sahṛdairjitvā ripūnbhujyate talloke na tu yācyate na tu\npunardīnāya vā\ndīyate| kāṅkṣā cennṛpatitvamāptumacirātkurvantu te sāhasaṃ svairaṃ vā praviśantu\nśāntamatibhirjuṣṭaṃ śamāyāśramam|| 24|| vāsudevaḥ"
    },
    {
      "tag": "p",
      "attributes": {},
      "text": "bhoḥ suyodhana alaṃ bandhujane paruṣamabhidhātum|"
    },
    {
      "tag": "p",
      "attributes": {},
      "text": "puṇyasaṃcayaprāptāmadhigamya nṛpaśriyam| vañcayedyaḥ suhṛdbandhūnsa\nbhavedviphalaśramaḥ|| 25|| duryodhanaḥ"
    },
    {
      "tag": "p",
      "attributes": {},
      "text": "bho dūta"
    },
    {
      "tag": "p",
      "attributes": {},
      "text": "syālaṃ tava gurorbhūpaṃ kaṃsaṃ na te dayā| kathamasmākamevaṃ syātteṣu\nnityāpakāriṣu|| 26||"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "alaṃ tanmaddoṣato jñātum|\nkṛtvā putraviyogārtāṃ bahuśo jananīṃ mama| vṛddhaṃ svapitaraṃ baddhvā hato.ayaṃ\nmṛtyunā\nsvayam|| 27|| duryodhanaḥ"
    },
    {
      "tag": "p",
      "attributes": {},
      "text": "sarvathā vañcitastvayā kaṃsaḥ| alamātmastavena| na śauryametat| paśya|"
    },
    {
      "tag": "p",
      "attributes": {},
      "text": "jāmātṛnāśavyasanābhitapte roṣābhibhūte magadheśvare.atha| palāyamānasya\nbhayāturasya\nśauryaṃ tadetatkva gataṃ tavāsīt|| 28|| vāsudevaḥ"
    },
    {
      "tag": "p",
      "attributes": {},
      "text": "bhoḥ suyodhana deśakālāvasthāpekṣitaṃ khalu śauryaṃ nayānugāminām| iha\ntiṣṭhatu\ntāvadasmadgataḥ parihāsaḥ| svakāryamanuṣṭhīyatām|"
    },
    {
      "tag": "p",
      "attributes": {},
      "text": "kartavyo bhrātṛṣu sneho vismartavyā guṇetarāḥ| saṃbandho bandhubhiḥ\nśreyānlokayorubhayorapi||"
    },
    {
      "tag": "p",
      "attributes": {},
      "text": "29|| duryodhanaḥ devātmajairmanuṣyāṇāṃ kathaṃ vā bandhutā bhavet|\npiṣṭapeṣaṇametāvatparyāptaṃ chidyatāṃ kathā|| 30|| vāsudevaḥ"
    },
    {
      "tag": "p",
      "attributes": {},
      "text": "ātmagatam|"
    },
    {
      "tag": "p",
      "attributes": {},
      "text": "prasādyamānaḥ sāmnāyaṃ na svabhāvaṃ vimuñcati| hanta saṃkṣobhayāmyenaṃ\nvacobhiḥ\nparuṣākṣaraiḥ|| 31||"
    },
    {
      "tag": "p",
      "attributes": {},
      "text": "prakāśam|bhoḥ suyodhana kiṃ na jānīṣe.arjunasya balaparākramam|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "na jāne|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "bhoḥ śrūyatām|"
    },
    {
      "tag": "p",
      "attributes": {},
      "text": "kairātaṃ vapurāsthitaḥ paśupatiryuddhena saṃtoṣito vahneḥ khāṇḍavamaśnataḥ\nsumahatī vṛṣṭiḥ\nśaraiśchāditā| devendrārtikarā nivātakavacā nītāḥ kṣayaṃ līlayā nanvekena tadā\nvirāṭanagare\nbhīṣmādayo nirjitāḥ|| 32||"
    },
    {
      "tag": "p",
      "attributes": {},
      "text": "api ca tavāpi pratyakṣamaparaṃ kathayāmi|"
    },
    {
      "tag": "p",
      "attributes": {},
      "text": "nanu tvaṃ citrasenena nīyamāno nabhastalam| vikrośanghoṣayātrāyāṃ phalgunenaiva\nmokṣitaḥ|| 33||"
    },
    {
      "tag": "p",
      "attributes": {},
      "text": "kiṃ bahunā|"
    },
    {
      "tag": "p",
      "attributes": {},
      "text": "dātumarhasi madvākyādrājyārdhaṃ dhṛtarāṣṭraja| anyathā sāgarāntāṃ gāṃ hariṣyanti\nhi\npāṇḍavāḥ|| 34|| duryodhanaḥ"
    },
    {
      "tag": "p",
      "attributes": {},
      "text": "kathaṃ kathaṃ| hariṣyanti hi pāṇḍavāḥ|"
    },
    {
      "tag": "p",
      "attributes": {},
      "text": "praharati yadi yuddhe māruto bhīmarūpī praharati yadi sākṣātpārtharūpeṇa śakraḥ|\nparuṣavacanadakṣa tvadvacobhirna dāsye tṛṇamapi pitṛbhukte vīryagupte svarājye||"
    },
    {
      "tag": "p",
      "attributes": {},
      "text": "35|| vāsudevaḥ"
    },
    {
      "tag": "p",
      "attributes": {},
      "text": "bhoḥ kurukulakalaṅkabhūta ayaśolubdha vayaṃ kila tṛṇāntarābhibhāṣakāḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "bho gopālaka tṛṇānyabhibhāṣyo bhavān|"
    },
    {
      "tag": "p",
      "attributes": {},
      "text": "avadhyāṃ pramadāṃ hatvā hayaṃ govṛṣameva ca| mallānapi sunirlajjo vaktumicchasi\nsādhubhiḥ||"
    },
    {
      "tag": "p",
      "attributes": {},
      "text": "36|| vāsudevaḥ"
    },
    {
      "tag": "p",
      "attributes": {},
      "text": "bhoḥ suyodhana nanu kṣipasi mām|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "nanu satyamevaitat|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "gacchāmi tāvat|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "gaccha gaccha paśukhuroddhatareṇurūpitāṅgo vrajameva| viphalīkṛtaḥ kālaḥ|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "evamastu| na vayamanuktasaṃdeśā gantumicchāmaḥ| tadākarṇyatāṃ yudhiṣṭhirasya\nsaṃdeśaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "āḥ abhāṣyastvam|"
    },
    {
      "tag": "p",
      "attributes": {},
      "text": "ahamavadhṛtapāṇḍarātapatro dvijavarahastadhṛtāmbusiktamūrdhā|\navanatanṛpamaṇḍalānuyātraiḥ\nsaha kathayāmi bhavadvidhairna bhāṣe|| 37|| vāsudevaḥ"
    },
    {
      "tag": "p",
      "attributes": {},
      "text": "na vyāharati kila māṃ suyodhanaḥ| bhoḥ"
    },
    {
      "tag": "p",
      "attributes": {},
      "text": "śaṭha bāndhavaniḥsneha kāka kekara piṅgala|\ntvadarthātkuruvaṃśo.ayamacirānnāśameṣyati|| 38||"
    },
    {
      "tag": "p",
      "attributes": {},
      "text": "bho bho rājānaḥ gacchāmastāvat|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "kathaṃ yāsyati kila keśavaḥ| duḥśāsana durmarṣaṇa durmukha durbuddhe\nduṣṭeśvara\ndūtasamudācāramatikrāntaḥ keśavo badhyatām| kathamaśaktāḥ| duḥśāsana na\nsamarthaḥ\nkhalvasi|"
    },
    {
      "tag": "p",
      "attributes": {},
      "text": "karituraganihantā kaṃsahantā sa kṛṣṇaḥ paśupakulanivāsādānujīvyānabhijñaḥ|\nhṛtabhujabalavīryaḥ pārthivānāṃ samakṣaṃ svavacanakṛtadoṣo badhyatāmeṣa\nśīghram|| 39||"
    },
    {
      "tag": "p",
      "attributes": {},
      "text": "ayamaśaktaḥ| mātula badhyatāmayaṃ keśavaḥ| kathaṃ parāṅmukhaḥ patati| bhavatu|\nahameva\npāśairbadhnāmi|pāśamudyamyopasarpati|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "kathaṃ baddhukāmo māṃ kila suyodhanaḥ| bhavatu| suyodhanasya sāmarthyaṃ\npaśyāmi|viśvarūpamāsthitaḥ|"
    },
    {
      "tag": "p",
      "attributes": {},
      "text": "duryodhanaḥ"
    },
    {
      "tag": "p",
      "attributes": {},
      "text": "bho dūta"
    },
    {
      "tag": "p",
      "attributes": {},
      "text": "sṛjasi yadi samantāddevamāyāḥ svamāyāḥ praharasi yadi vā tvaṃ durnivāraiḥ\nsurāstraiḥ|\nhayagajavṛṣabhāṇāṃ pātanājjātadarpo narapatigaṇamadhye badhyase tvaṃ mayādya||"
    },
    {
      "tag": "p",
      "attributes": {},
      "text": "40||"
    },
    {
      "tag": "p",
      "attributes": {},
      "text": "āḥ tiṣṭhedānīm| kathaṃ na dṛṣṭaḥ keśavaḥ| ayaṃ keśavaḥ| aho hrasvatvaṃ keśavasya|\nāḥ\ntiṣṭhedānīm| kathaṃ na dṛṣṭaḥ keśavaḥ| ayaṃ keśavaḥ| aho dīrghatvaṃ keśavasya|\nkathaṃ na\ndṛṣṭaḥ keśavaḥ| ayaṃ keśavaḥ| sarvatra mantraśālāyāṃ keśavā bhavanti| kimidānīṃ\nkariṣye|\nbhavatu dṛṣṭam| bho bho rājānaḥ ekenaikaḥ keśavo badhyatām| kathaṃ svayameva\npāśairbaddhāḥ\npatanti rājānaḥ| sādhu bho jambhaka sādhu|"
    },
    {
      "tag": "p",
      "attributes": {},
      "text": "matkārmukodaraviniḥsṛtabāṇajālai- rviddhaṃ kṣaratkṣatajarañjitasarvagātram|\npaśyantu\npāṇḍutanayāḥ śibiropanītaṃ tvāṃ bāṣparuddhanayanāḥ pariniśvasantaḥ|| 41||"
    },
    {
      "tag": "p",
      "attributes": {},
      "text": "niṣkrāntaḥ|\nvāsudevaḥ"
    },
    {
      "tag": "p",
      "attributes": {},
      "text": "bhavatu pāṇḍavānāṃ kāryamahameva sādhayāmi| bhoḥ sudarśana itastāvat|"
    },
    {
      "tag": "p",
      "attributes": {},
      "text": "tataḥ praviśati sudarśanaḥ| sudarśanaḥ"
    },
    {
      "tag": "p",
      "attributes": {},
      "text": "eṣa bhoḥ|"
    },
    {
      "tag": "p",
      "attributes": {},
      "text": "śrutvā giraṃ bhagavato vipulaprasādā- nnirdhāvito.asmi parivāritatoyadaughaḥ|\nkasminkhalu\nprakupitaḥ kamalāyatākṣaḥ kasyādya mūrdhani mayā pravijṛmbhitavyam|| 42||"
    },
    {
      "tag": "p",
      "attributes": {},
      "text": "kva nu khalu bhagavānnārāyaṇaḥ|"
    },
    {
      "tag": "p",
      "attributes": {},
      "text": "avyaktādiracintyātmā lokasaṃrakṣaṇodyataḥ| eko.anekavapuḥ\nśrīmāndviṣadbalaniṣūdanaḥ|| 43||"
    },
    {
      "tag": "p",
      "attributes": {},
      "text": "vilokya|aye ayaṃ bhagavānhastinapuradvāre dūtasamudācāreṇopasthitaḥ| kutaḥ\nkhalvāpaḥ kutaḥ\nkhalvāpaḥ| bhagavati ākāśagaṅge āpastāvat| hanta sravati|ācamyopasṛtya|jayatu\nbhagavānnārāyaṇaḥ|praṇamati|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "sudarśana apratihataparākramo bhava|"
    },
    {
      "tag": "p",
      "attributes": {},
      "text": "sudarśanaḥ"
    },
    {
      "tag": "p",
      "attributes": {},
      "text": "anugṛhīto.asmi|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "diṣṭyā bhavānkarmakāle prāptaḥ|"
    },
    {
      "tag": "p",
      "attributes": {},
      "text": "sudarśanaḥ"
    },
    {
      "tag": "p",
      "attributes": {},
      "text": "kathaṃ kathaṃ karmakāla iti| ājñāpayatu bhagavānājñāpayatu|"
    },
    {
      "tag": "p",
      "attributes": {},
      "text": "kiṃ merumandarakulaṃ parivartayāmi saṃkṣobhayāmi sakalaṃ makarālayaṃ vā|\nnakṣatravaṃśamakhilaṃ bhuvi pātayāmi nāśakyamasti mama deva tava prasādāt|| 44||"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "bhoḥ sudarśana itastāvat| bhoḥ suyodhana"
    },
    {
      "tag": "p",
      "attributes": {},
      "text": "yadi lavaṇajalaṃ vā kandaraṃ vā girīṇāṃ grahagaṇacaritaṃ vā vāyumārgaṃ prayāsi|\nmama\nbhujabalayogaprāptasaṃjātavegaṃ bhavatu capala cakraṃ kālacakraṃ tavādya|| 45||"
    },
    {
      "tag": "p",
      "attributes": {},
      "text": "sudarśanaḥ"
    },
    {
      "tag": "p",
      "attributes": {},
      "text": "bhoḥ suyodhanahataka tiṣṭha tiṣṭha|punarvicārya|prasīdatu bhagavānnārāyṇaḥ|"
    },
    {
      "tag": "p",
      "attributes": {},
      "text": "mahībhārāpanayanaṃ kartuṃ jātasya bhūtale| asminnevaṃ gate deva nanu\nsyādviphalaśramaḥ|| 46||"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "sudarśana roṣātsamudācāro nāvekṣitaḥ| gamyatāṃ svanilayameva|"
    },
    {
      "tag": "p",
      "attributes": {},
      "text": "sudarśanaḥ"
    },
    {
      "tag": "p",
      "attributes": {},
      "text": "yadājñāpayati bhagavānnārāyaṇaḥ| kathaṃ kathaṃ gopālaka iti| tricaraṇātikrāntatriloko\nnārāyaṇaḥ khalvatra bhagavān| śaraṇaṃ vrajantu bhavantaḥ| yāvadgacchāmi| aye\netadbhagavadāyudhavaraṃ śārṅgaṃ prāptam|"
    },
    {
      "tag": "p",
      "attributes": {},
      "text": "tanumṛdulalitāṅgaṃ strīsvabhāvopapannaṃ harikaradhṛtamadhyaṃ\nśatrusaṃghaikakālaḥ|\nkanakakhacitapṛṣṭhaṃ bhāti kṛṣṇasya pārśve navasaliladapārśve cāruvidyullekheva||"
    },
    {
      "tag": "p",
      "attributes": {},
      "text": "47||"
    },
    {
      "tag": "p",
      "attributes": {},
      "text": "bho bhoḥ śārṅga praśāntaroṣo bhagavānnārāyaṇaḥ| gamyatāṃ svanilayameva| hanta\nnivṛttaḥ|\nyāvadgacchāmi| aye iyaṃ kaumodakī prāptā|"
    },
    {
      "tag": "p",
      "attributes": {},
      "text": "maṇikanakavicitrā citramālottarīyā suraripugaṇagātradhvaṃsane jātatṛṣṇā|\ngirivarataṭarūpā\ndurnivārātivīryā vrajati nabhasi śīghraṃ meghavṛndānuyātrā|| 48||"
    },
    {
      "tag": "p",
      "attributes": {},
      "text": "he kaumodaki praśāntaroṣo bhagavānnārāyaṇaḥ| hanta nivṛttā| yāvadgacchāmi| aye\nayaṃ\npāñcajanyaḥ prāptaḥ|"
    },
    {
      "tag": "p",
      "attributes": {},
      "text": "pūrṇendukundakumudodarahāragauro nārāyaṇānanasarojakṛtaprasādaḥ| yasya svanaṃ\npralayasāgaraghoṣatulyaṃ garbhā niśamya nipatantyasurāṅganānām|| 49||"
    },
    {
      "tag": "p",
      "attributes": {},
      "text": "he pāñcajanya praśāntaroṣo bhagavān| gamyatāṃ svanilayameva| hanta nivṛttaḥ| aye\nnandakāsiḥ\nprāptaḥ|"
    },
    {
      "tag": "p",
      "attributes": {},
      "text": "vanitāvigraho yuddhe mahāsurabhayaṃkaraḥ| prayāti gagane śīghraṃ maholkeva\nvibhātyayam|| 50||"
    },
    {
      "tag": "p",
      "attributes": {},
      "text": "he nandaka praśāntaroṣo bhagavān| gamyatāṃ svanilayameva| hanta nivṛttaḥ|\nyāvadgacchāmi| aye\netāni bhagavadāyudhavarāṇi|"
    },
    {
      "tag": "p",
      "attributes": {},
      "text": "so.ayaṃ khaḍgaḥ kharāṃśorapahasitatanuḥ svaiḥ karairnandakākhyaḥ seyaṃ\nkaumodakī yā\nsuraripukaṭhinoraḥsthalakṣodadakṣā| saiṣā śārṅgābhidhānā pralayaghanaravajyāravā\ncāpayaṣṭiḥ so.ayaṃ gambhīraghoṣaḥ śaśikaraviśadaḥ śaṅkharāṭpāñcajanyaḥ|| 51|| he\nśārṅga kaumodaki pāñcajanya daityāntakṛnnandaka śatruvahne| praśāntaroṣo\nbhagavānmurāriḥ\nsvasthānamevātra hi gaccha tāvat|| 52||"
    },
    {
      "tag": "p",
      "attributes": {},
      "text": "hanta nivṛttāḥ| yāvadgacchāmi| aye atyuddhūto vāyuḥ| atitapatyādityaḥ| calitāḥ\nparvatāḥ|\nkṣubdhāḥ sāgarāḥ| patitā vṛkṣāḥ| bhrāntā meghāḥ| pralīnā vāsukiprabhṛtayo\nbhujaṃgeśvarāḥ| kiṃ nu khalvidam| aye ayaṃ bhagavato vāhanaḥ garuḍaḥ prāptaḥ|"
    },
    {
      "tag": "p",
      "attributes": {},
      "text": "surāsurāṇāṃ parikhedalabdhaṃ yenāmṛtaṃ mātṛvimokṣaṇārthaṃ|\nācchinnamāsīddviṣato\nmurārestvāmudvahāmīti varo.api dattaḥ|| 53||"
    },
    {
      "tag": "p",
      "attributes": {},
      "text": "he kāśyapapriyasuta garuḍa praśāntaroṣo bhagavāndevadeveśaḥ| gamyatāṃ\nsvanilayameva| hanta\nnivṛttaḥ| yāvadgacchāmi|"
    },
    {
      "tag": "p",
      "attributes": {},
      "text": "ete sthitā viyati kiṃnarayakṣasiddhāḥ devāśca saṃbhramacalanmukuṭottamāṅgāḥ|\nruṣṭe.acyute\nvigatakāntiguṇāḥ praśāntaṃ śrutvā śrayanti sadanāni nivṛttatāpāḥ|| 54||"
    },
    {
      "tag": "p",
      "attributes": {},
      "text": "yāvadahamapi kāntāṃ meruguhāmeva yāsyāmi|"
    },
    {
      "tag": "p",
      "attributes": {},
      "text": "niṣkrāntaḥ| vāsudevaḥ"
    },
    {
      "tag": "p",
      "attributes": {},
      "text": "yāvadahamapi pāṇḍavaśibirameva yāsyāmi|"
    },
    {
      "tag": "p",
      "attributes": {},
      "text": "nepathye|"
    },
    {
      "tag": "p",
      "attributes": {},
      "text": "na khalu na khalu gantavyam|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "aye vṛddharājasvara iva| bho rājan eṣa sthito.asmi|"
    },
    {
      "tag": "p",
      "attributes": {},
      "text": "tataḥ praviśati dhṛtarāṣṭraḥ| dhṛtarāṣṭraḥ"
    },
    {
      "tag": "p",
      "attributes": {},
      "text": "kva nu khalu bhagavānnārāyaṇaḥ| kva nu khalu bhagavānpāṇḍavaśreyaskaraḥ| kva nu\nkhalu\nbhagavānviprapriyaḥ| kva nu khalu bhagavāndevakīnandanaḥ|"
    },
    {
      "tag": "p",
      "attributes": {},
      "text": "mama putrāparādhāttu śārṅgapāṇe tavādhunā| etanme tridaśādhyākṣa pādayoḥ\npatitaṃ\nśiraḥ|| 55|| patati| vāsudevaḥ"
    },
    {
      "tag": "p",
      "attributes": {},
      "text": "hā dhik| patito.atrabhavān| uttiṣṭhottiṣṭha|"
    },
    {
      "tag": "p",
      "attributes": {},
      "text": "dhṛtarāṣṭraḥ"
    },
    {
      "tag": "p",
      "attributes": {},
      "text": "anugṛhīto.asmi| bhagavan idamarghyaṃ pādyaṃ ca pratigṛhyatām|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "sarvaṃ gṛhṇāmi| kiṃ te bhūyaḥ priyamupaharāmi|"
    },
    {
      "tag": "p",
      "attributes": {},
      "text": "dhṛtarāṣṭraḥ"
    },
    {
      "tag": "p",
      "attributes": {},
      "text": "yadi me bhagavānprasannaḥ kimataḥ paramicchāmi|"
    },
    {
      "tag": "p",
      "attributes": {},
      "text": "vāsudevaḥ"
    },
    {
      "tag": "p",
      "attributes": {},
      "text": "gacchatu bhavānpunardarśanāya|"
    },
    {
      "tag": "p",
      "attributes": {},
      "text": "dhṛtarāṣṭraḥ"
    },
    {
      "tag": "p",
      "attributes": {},
      "text": "yadājñāpayati bhagavannārāyaṇaḥ|"
    },
    {
      "tag": "p",
      "attributes": {},
      "text": "niṣkrāntaḥ| bharatavākyam| imāṃ sāgaraparyantāṃ himavadvindhyakuṇḍalām|\nmahīmekātapatrāṅkāṃ rājasiṃhaḥ praśāstu naḥ|| 56|| niṣkrāntāḥ sarve| dūtavākyaṃ\nsamāptam|\nka iti| tricaraṇātikrāntatriloko\nnārāyaṇaḥ khalvatra bhagavān| śaraṇaṃ vrajantu bhavantaḥ| yāvadga"
    }
  ]
}