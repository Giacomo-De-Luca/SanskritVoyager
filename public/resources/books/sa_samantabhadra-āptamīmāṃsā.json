{
  "title": "sa_samantabhadra-āptamīmāṃsā",
  "body": "<body xmlns='http://www.tei-c.org/ns/1.0'>\n\n<p>Samantabhadra: Āptamīmāṃsā</p>\n\n<lg>\n<l>devāgamanabhoyānacāmarādivibhūtayaḥ /</l>\n<l>māyāviṣvapi dṛśyante nātastvamasi no mahān // SAm_1 //</l>\n</lg>\n\n<lg>\n<l>adhyātmaṃ bahirapyeṣa vigrahādimahodayaḥ /</l>\n<l>divyaḥ satyo divaukassvapyasti rāgādimatsu saḥ // SAm_2 //</l>\n</lg>\n\n<lg>\n<l>tīrthakṛtsamayānāṃ ca parasparavirodhataḥ /</l>\n<l>sarveṣāmāptatā nāsti kaścideva bhavedguruḥ // SAm_3 //</l>\n</lg>\n\n<lg>\n<l>doṣāvaraṇayorhānirniḥśeṣāstyatiśāyanāt /</l>\n<l>kvacidyathā svahetubhyo bahirantarmalakṣayaḥ // SAm_4 //</l>\n</lg>\n\n<lg>\n<l>sūkṣmāntaritadūrārthāḥ pratyakṣāḥ kasyacidyathā /</l>\n<l>anumeyatvato 'gnyādiriti sarvajñasaṃsthitiḥ // SAm_5 //</l>\n</lg>\n\n<lg>\n<l>sa tvamevāsi nirdoṣo yuktiśāstrāvirodhavāk /</l>\n<l>avirodho yadiṣṭaṃ te prasiddhena na bādhyate // SAm_6 //</l>\n</lg>\n\n<lg>\n<l>tvanmatāmṛtabāhyānāṃ sarvathaikāntavādinām /</l>\n<l>āptābhimānadagdhānāṃ sveṣṭaṃ dṛṣṭena bādhyate // SAm_7 //</l>\n</lg>\n\n<lg>\n<l>kuśalākuśalaṃ karma paralokaśca na kvacit /</l>\n<l>ekāntagraharakteṣu nātha svaparavairiṣu // SAm_8 //</l>\n</lg>\n\n<lg>\n<l>bhāvaikānte padārthānāmabhāvānāmapahnavāt /</l>\n<l>sarvātmakamanādyantamasvarūpamatāvakam // SAm_9 //</l>\n</lg>\n\n<lg>\n<l>kāryadravyamanādi syātprāgabhāvasya nihnave /</l>\n<l>pradhvaṃsasya ca dharmasya pracyave 'nantatāṃ vrajet // SAm_10 //</l>\n</lg>\n\n<lg>\n<l>sarvātmakaṃ tadekaṃ syādanyāpohavyatikrame /</l>\n<l>anyatra samavāyena vyapadiśyeta sarvathā // SAm_11 //</l>\n</lg>\n\n<lg>\n<l>abhāvaikāntapakṣe 'pi bhāvāpahnavavādinām /</l>\n<l>bodhavākyaṃ pramāṇaṃ na kena sādhanadūṣaṇam // SAm_12 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_13 //</l>\n</lg>\n\n<lg>\n<l>kathaṃcitte sadeveṣṭaṃ kathañcidasadeva tat /</l>\n<l>tathobhayamavācyaṃ ca nayayogānna sarvathā // SAm_14 //</l>\n</lg>\n\n<lg>\n<l>sadeva sarvaṃ ko necchetsvarūpādicatuṣṭayāt /</l>\n<l>asadeva viparyāsānna cenna vyavatiṣṭhate // SAm_15 //</l>\n</lg>\n\n<lg>\n<l>kramārpitadvayād dvaitaṃ sahāvācyamaśaktitaḥ /</l>\n<l>avaktavyottarāḥ śeṣāstrayo bhaṅgāḥ svahetutaḥ // SAm_16 //</l>\n</lg>\n\n<lg>\n<l>astitvaṃ pratiṣedhyenāvinābhāvyekadharmiṇi /</l>\n<l>viśeṣaṇatvātsādharmyaṃ yathā bhedavivakṣayā // SAm_17 //</l>\n</lg>\n\n<lg>\n<l>nāstitvaṃ pratiṣedhyenāvinābhāvyekadharmiṇi /</l>\n<l>viśeṣaṇatvādvaidharmyaṃ yathā 'bhedavivakṣayā // SAm_18 //</l>\n</lg>\n\n<lg>\n<l>vidheyapratiṣedhyātmā viśeṣyaḥ śabdagocaraḥ /</l>\n<l>sādhyadharmo yathā heturahetuścāpyapekṣayā // SAm_19 //</l>\n</lg>\n\n<lg>\n<l>śeṣabhaṅgāśca netavyā yathoktanayayogataḥ /</l>\n<l>na ca kaścidvirodho 'sti munīndra tava śāsane // SAm_20 //</l>\n</lg>\n\n<lg>\n<l>evaṃ vidhiniṣedhābhyāmanavasthitamarthakṛt /</l>\n<l>neti cenna yathākāryaṃ bahirantarupādhibhiḥ // SAm_21 //</l>\n</lg>\n\n<lg>\n<l>dharme dharme 'nya evārtho dharmiṇo 'nantadharmaṇaḥ /</l>\n<l>aṅgitve 'nyatamāntasya śeṣāntānāṃ tadaṅgatā // SAm_22 //</l>\n</lg>\n\n<lg>\n<l>ekānekavikalpādāvuttaratrāpi yojayet /</l>\n<l>prakriyāṃ bhaṅginīmenāṃ nayairnayaviśāradaḥ // SAm_23 //</l>\n</lg>\n\n<lg>\n<l>advaitākāntapakṣe 'pi dṛṣṭo bhedo virudhyate /</l>\n<l>kārakāṇāṃ kriyāyāśca naikaṃ svasmātprajāyate // SAm_24 //</l>\n</lg>\n\n<lg>\n<l>karmadvaitaṃ phaladvaitaṃ lokadvaitaṃ ca no bhavet /</l>\n<l>vidyāvidyādvayaṃ na syādbandhamokṣadvayaṃ tathā // SAm_25 //</l>\n</lg>\n\n<lg>\n<l>hetoradvaitasiddhiśced dvaitaṃ syāddhetusādhyayoḥ /</l>\n<l>hetunā cedvinā siddhirdvaitaṃ vāṅmātrato na kim // SAm_26 //</l>\n</lg>\n\n<lg>\n<l>advaitaṃ na vinā dvaitādaheturiva hetunā /</l>\n<l>saṃjñinaḥ pratiṣedho na pratiṣedhyādṛte kvacit // SAm_27 //</l>\n</lg>\n\n<lg>\n<l>pṛthaktvaikāntapakṣe 'pi pṛthaktvādapṛthakkṛtau /</l>\n<l>pṛthaktve na pṛthaktvaṃ syādanekastho hyasau guṇaḥ // SAm_28 //</l>\n</lg>\n\n<lg>\n<l>santānaḥ samudāyaśca sādharmyaṃ ca niraṅkuśaḥ /</l>\n<l>pretyabhāvaśca tatsarvaṃ na syādekatvanihnave // SAm_29 //</l>\n</lg>\n\n<lg>\n<l>sadātmanā ca bhinnaṃ cejjñānaṃ jñeyād dvidhā 'pyasat /</l>\n<l>jñānābhāve kathaṃ jñeyaṃ bahirantaśca te dviṣām // SAm_30 //</l>\n</lg>\n\n<lg>\n<l>sāmānyārthā giro 'nyeṣāṃ viśeṣo nābhilapyate /</l>\n<l>sāmānyābhāvatasteṣāṃ mṛṣaiva sakalā giraḥ // SAm_31 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_32 //</l>\n</lg>\n\n<lg>\n<l>anapekṣe pṛthaktvaikyaṃ hyavastu dvayahetutaḥ /</l>\n<l>tadevaikyaṃ pṛthaktvaṃ ca svabhedaiḥ sādhanaṃ yathā // SAm_33 //</l>\n</lg>\n\n<lg>\n<l>satsāmānyāttu sarvaikyaṃ pṛthagdravyādibhedataḥ /</l>\n<l>bhedābhedavivakṣāyāmasādhāraṇahetuvat // SAm_34 //</l>\n</lg>\n\n<lg>\n<l>vivakṣā cāvivakṣā ca viśeṣye 'nantadharmiṇi /</l>\n<l>sato viśeṣaṇasyātra nāsatastaistadarthibhiḥ // SAm_35 //</l>\n</lg>\n\n<lg>\n<l>pramāṇagocarau santau bhedābhedau na saṃvṛtī /</l>\n<l>tāvekatrāviruddhau te guṇamukhyavivakṣayā // SAm_36 //</l>\n</lg>\n\n<lg>\n<l>nityatvaikāntapakṣe 'pi vikriyā nopapadyate /</l>\n<l>prāgeva kārakābhāvaḥ kva pramāṇaṃ kva tatphalam // SAm_37 //</l>\n</lg>\n\n<lg>\n<l>pramāṇakārakairvyaktaṃ vyaktaṃ cedindriyārthavat /</l>\n<l>te ca nityaṃ vikāryaṃ kiṃ sādhoste śāsanādbahiḥ // SAm_38 //</l>\n</lg>\n\n<lg>\n<l>yadi satsarvathā kāryaṃ puṃvannotpattumarhati /</l>\n<l>pariṇāmaprakḷptiśca nityatvaikāntabādhinī // SAm_39 //</l>\n</lg>\n\n<lg>\n<l>puṇyapāpakriyā na syātpretyabhāvaḥ phalaṃ kutaḥ /</l>\n<l>bandhamokṣau ca teṣāṃ na yeṣāṃ tvaṃ nāsi nāyakaḥ // SAm_40 //</l>\n</lg>\n\n<lg>\n<l>kṣaṇikaikāntapakṣe 'pi pretyabhāvādyasambhavaḥ /</l>\n<l>pratyabhijñādyabhāvānna kāryārambhaḥ kutaḥ phalam // SAm_41 //</l>\n</lg>\n\n<lg>\n<l>yadyasatsarvathā kāryaṃ tanmā jani khapuṣpavat /</l>\n<l>mopādānaniyāmo bhūnmāśvāsaḥ kāryajanmani // SAm_42 //</l>\n</lg>\n\n<lg>\n<l>na hetuphalabhāvādiranyabhāvādananvayāt /</l>\n<l>santānāntaravannaikaḥ santānastadvataḥ pṛthak // SAm_43 //</l>\n</lg>\n\n<lg>\n<l>anyeṣvananyaśabdo 'yaṃ saṃvṛtirna mṛṣā katham /</l>\n<l>mukhyārthaḥ saṃvṛtirnāsti vinā mukhyānna saṃvṛtiḥ // SAm_44 //</l>\n</lg>\n\n<lg>\n<l>catuṣkoṭervikalpasya sarvānteṣūktyayogataḥ /</l>\n<l>tattvānyatvamavācyaṃ ca tayoḥ santānatadvatoḥ // SAm_45 //</l>\n</lg>\n\n<lg>\n<l>avaktavyacatuṣkoṭivikalpo 'pi na kathyatām /</l>\n<l>asarvāntamavastu syādaviśeṣyaviśeṣaṇam // SAm_46 //</l>\n</lg>\n\n<lg>\n<l>dravyādyantarabhāvena niṣedhaḥ saṃjñinaḥ sataḥ /</l>\n<l>asadbhedo na bhāvastu sthānaṃ vidhiniṣedhayoḥ // SAm_47 //</l>\n</lg>\n\n<lg>\n<l>avastvanabhilāpyaṃ syātsarvāntaiḥ parivarjitam /</l>\n<l>vastvevāvastutāṃ yāti prakriyāyā viparyayāt // SAm_48 //</l>\n</lg>\n\n<lg>\n<l>sarvāntāścedavaktavyāsteṣāṃ kiṃ vacanaṃ punaḥ /</l>\n<l>saṃvṛttiścenmṛṣaivaiṣā paramārthaviparyayāt // SAm_49 //</l>\n</lg>\n\n<lg>\n<l>aśakyatvādavācyaṃ kimabhāvātkimabodhataḥ /</l>\n<l>ādyatoktidvayaṃ na syātkiṃ vyājenocyatāṃ sphuṭam // SAm_50 //</l>\n</lg>\n\n<lg>\n<l>hinastyanabhisaṃdhātṛ na hinastyabhisandhimat /</l>\n<l>badhyate taddvayāpetaṃ cittaṃ baddhaṃ na mucyate // SAm_51 //</l>\n</lg>\n\n<lg>\n<l>ahetukatvānāśasya hiṃsāheturna hiṃsakaḥ /</l>\n<l>cittasantatināśaśca mokṣo nāṣṭāṅgahetukaḥ // SAm_52 //</l>\n</lg>\n\n<lg>\n<l>virūpakāryārambhāya yadi hetusamāgamaḥ /</l>\n<l>āśrayibhyāmananyo 'sāvaviśeṣādayuktavat // SAm_53 //</l>\n</lg>\n\n<lg>\n<l>skandhāḥ santatayaścaiva saṃvṛtitvādasaṃskṛtāḥ /</l>\n<l>sthityutpattivyayāsteṣāṃ na syuḥ kharaviṣāṇavat // SAm_54 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_55 //</l>\n</lg>\n\n<lg>\n<l>nityaṃ tatpratyabhijñānānnākasmāttadavicchidā /</l>\n<l>kṣaṇikaṃ kālabhedātte buddhyasañcaradoṣataḥ // SAm_56 //</l>\n</lg>\n\n<lg>\n<l>na sāmānyātmanodeti na vyeti vyaktamanvayāt /</l>\n<l>vyetyudeti viśeṣātte sahaikatrodayādi sat // SAm_57 //</l>\n</lg>\n\n<lg>\n<l>kāryotpādaḥ kṣayo heturniyamāllakṣaṇātpṛthak /</l>\n<l>na tau jātyādyavasthānādanapekṣāḥ khapuṣpavat // SAm_58 //</l>\n</lg>\n\n<lg>\n<l>ghaṭamaulisuvarṇārthī nāśotpādasthitiṣvayam /</l>\n<l>śokapramohamādhyasthyaṃ jano yāti sahetukam // SAm_59 //</l>\n</lg>\n\n<lg>\n<l>payovrato na dadhyatti na payo 'tti dadhivrataḥ /</l>\n<l>agorasavrato nobhe tasmāttattvaṃ trayātmakam // SAm_60 //</l>\n</lg>\n\n<lg>\n<l>kāryakāraṇanānātvaṃ guṇaguṇyanyatāpi ca /</l>\n<l>sāmānyatadvadanyatvaṃ caikāntena yadīṣyate // SAm_61 //</l>\n</lg>\n\n<lg>\n<l>ekasyānekavṛttirna bhāgābhāvādbahūni vā /</l>\n<l>bhāgitvādvāsya naikatvaṃ doṣo vṛtteranārhate // SAm_62 //</l>\n</lg>\n\n<lg>\n<l>deśakālaviśeṣe 'pi syādvṛttiryutasiddhivat /</l>\n<l>samānadeśatā na syānmūrtakāraṇakāryayoḥ // SAm_63 //</l>\n</lg>\n\n<lg>\n<l>āśrayāśrayibhāvānna svātantryaṃ samavāyinām /</l>\n<l>ityayuktaḥ sa sambandho na yuktaḥ samavāyibhiḥ // SAm_64 //</l>\n</lg>\n\n<lg>\n<l>sāmānyaṃ samavāyaścāpyekaikatra samāptitaḥ /</l>\n<l>antareṇāśrayaṃ na syānnāśotpādiṣu ko vidhiḥ // SAm_65 //</l>\n</lg>\n\n<lg>\n<l>sarvathānabhisambandhaḥ sāmānyasamavāyayoḥ /</l>\n<l>tābhyāmartho na sambaddhastāni trīṇi khapuṣpavat // SAm_66 //</l>\n</lg>\n\n<lg>\n<l>ananyataikānte 'ṇūnāṃ saṃghāte 'pi vibhāgavat /</l>\n<l>asaṃhatatvaṃ syādbhūtacatuṣkaṃ bhrāntireva sā // SAm_67 //</l>\n</lg>\n\n<lg>\n<l>kāryabhrānteraṇubhrāntiḥ kāryaliṅgaṃ hi kāraṇam /</l>\n<l>ubhayābhāvatastatsthaṃ guṇajātītaracca na // SAm_68 //</l>\n</lg>\n\n<lg>\n<l>ekatve 'nyatarābhāvaḥ śeṣābhāvo 'vinābhuvaḥ /</l>\n<l>dvitvasaṅkhyāvirodhaśca saṃvṛtiścenmṛṣaiva sā // SAm_69 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_70 //</l>\n</lg>\n\n<lg>\n<l>dravyaparyāyayoraikyaṃ tayoravyatirekataḥ /</l>\n<l>pariṇāmaviśeṣācca śaktimacchaktibhāvataḥ // SAm_71 //</l>\n</lg>\n\n<lg>\n<l>saṃjñāsaṃkhyāviśeṣācca svalakṣaṇaviśeṣataḥ /</l>\n<l>prayojanādibhedācca tannānātvaṃ na sarvathā // SAm_72 //</l>\n</lg>\n\n<lg>\n<l>yadyāpekṣikasiddhiḥ syānna dvayaṃ vyavatiṣṭhate /</l>\n<l>anāpekṣikasiddhau ca na sāmānyaviśeṣatā // SAm_73 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_74 //</l>\n</lg>\n\n<lg>\n<l>dharmadharmyavinābhāvaḥ sidhyatyanyonyavīkṣayā /</l>\n<l>na svarūpaṃ svato hyetatkārakajñāpakāṅgavat // SAm_75 //</l>\n</lg>\n\n<lg>\n<l>siddhaṃ ceddhetutaḥ sarvaṃ na pratyakṣādito gatiḥ /</l>\n<l>siddhaṃ cedāgamātsarvaṃ viruddhārthamatānyapi // SAm_76 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_77 //</l>\n</lg>\n\n<lg>\n<l>vaktaryanāpte yaddhetoḥ sādhyaṃ taddhetusādhitam /</l>\n<l>āpte vaktari tadvākyātsādhyamāgamasādhitam // SAm_78 //</l>\n</lg>\n\n<lg>\n<l>antaraṅgārthataikānte buddhivākyaṃ mṛṣākhilam /</l>\n<l>pramāṇābhāsamevātastatpramāṇādṛte katham // SAm_79 //</l>\n</lg>\n\n<lg>\n<l>sādhyasādhanavijñapteryadi vijñaptimātratā /</l>\n<l>na sādhyaṃ na ca hetuśca pratijñāhetudoṣataḥ // SAm_80 //</l>\n</lg>\n\n<lg>\n<l>bahiraṅgārthataikānte pramāṇābhāsanihnavāt /</l>\n<l>sarveṣāṃ kāryasiddhiḥ syādviruddhārthābhidhāyinām // SAm_81 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_82 //</l>\n</lg>\n\n<lg>\n<l>bhāvaprameyāpekṣāyāṃ pramāṇābhāsanihnavaḥ /</l>\n<l>bahiḥprameyāpekṣāyāṃ pramāṇaṃ tannibhaṃ ca te // SAm_83 //</l>\n</lg>\n\n<lg>\n<l>jīvaśabdaḥ sabāhyārthaḥ saṃjñātvāddhetuśabdavat /</l>\n<l>māyādibhrāntisaṃjñāśca māyādyaiḥ svaiḥ pramoktivat // SAm_84 //</l>\n</lg>\n\n<lg>\n<l>buddhiśabdārthasaṃjñāstāstisro buddhyādivācikāḥ /</l>\n<l>tulyā buddhyādibodhāśca trayastatpratibimbikāḥ // SAm_85 //</l>\n</lg>\n\n<lg>\n<l>vaktṛśrotṛpramātṝṇāṃ vākyabodhapramāḥ pṛthak /</l>\n<l>bhrāntāveva pramābhrāntau bāhyārthau tādṛśetarau // SAm_86 //</l>\n</lg>\n\n<lg>\n<l>buddhiśabdapramāṇatvaṃ bāhyārthe sati nāsati /</l>\n<l>satyānṛtavyavasthaivaṃ yujyate 'rthāptyanāptiṣu // SAm_87 //</l>\n</lg>\n\n<lg>\n<l>daivādevārthasiddhiśceddaivaṃ pauruṣataḥ katham /</l>\n<l>daivataścedanirmokṣaḥ pauruṣaṃ niṣphalaṃ bhavet // SAm_88 //</l>\n</lg>\n\n<lg>\n<l>pauruṣādeva siddhiścetpauruṣaṃ daivataḥ katham /</l>\n<l>pauruṣāccedamoghaṃ syātsarvaprāṇiṣu pauruṣam // SAm_89 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_90 //</l>\n</lg>\n\n<lg>\n<l>abuddhipūrvāpekṣāyāmiṣṭāniṣṭaṃ svadaivataḥ /</l>\n<l>buddhipūrvavyapekṣāyāmiṣṭāniṣṭaṃ svapauruṣāt // SAm_91 //</l>\n</lg>\n\n<lg>\n<l>pāpaṃ dhruvaṃ pare duḥkhātpuṇyaṃ ca sukhato yadi /</l>\n<l>acetanākaṣāyau ca badhyeyātāṃ nimittataḥ // SAm_92 //</l>\n</lg>\n\n<lg>\n<l>puṇyaṃ dhruvaṃ svato duḥkhātpāpaṃ ca sukhato yadi /</l>\n<l>vītarāgo munirvidvāṃstābhyāṃ yuñjyānnimittataḥ // SAm_93 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_94 //</l>\n</lg>\n\n<lg>\n<l>viśuddhisaṃkleśāṅgaṃ cetsvaparasthaṃ sukhāsukham /</l>\n<l>puṇyapāpāsravau yuktau na cedvyarthastavārhataḥ // SAm_95 //</l>\n</lg>\n\n<lg>\n<l>ajñānācceddhruvo bandho jñeyānantyānna kevalī /</l>\n<l>jñānastokādvimokṣaścedajñānād bahuto 'nyathā // SAm_96 //</l>\n</lg>\n\n<lg>\n<l>virodhānnobhayaikātmyaṃ syādvādanyāyavidviṣām /</l>\n<l>avācyataikānte 'pyuktirnāvācyamiti yujyate // SAm_97 //</l>\n</lg>\n\n<lg>\n<l>ajñānānmohato bandho nājñānādvītamohataḥ /</l>\n<l>jñānastokācca mokṣaḥ syādamohānmohito 'nyathā // SAm_98 //</l>\n</lg>\n\n<lg>\n<l>kāmādiprabhavaścitraḥ karmabandhānurūpataḥ /</l>\n<l>tacca karma svahetubhyo jīvāste śuddhyaśuddhitaḥ // SAm_99 //</l>\n</lg>\n\n<lg>\n<l>śuddhyaśuddhī punaḥ śaktī te pākyāpākyaśaktivat /</l>\n<l>sādyanādī tayorvyaktī svabhāvo 'tarkagocaraḥ // SAm_100 //</l>\n</lg>\n\n<lg>\n<l>tattvajñānaṃ pramāṇaṃ te yugapat sarvabhāsanam /</l>\n<l>kramabhāvi ca yajjñānaṃ syādvādanayasaṃskṛtam // SAm_101 //</l>\n</lg>\n\n<lg>\n<l>upekṣā phalamādyasya śeṣasyādānahānadhīḥ /</l>\n<l>pūrvaṃ vājñānanāśo vā sarvasyāsya svagocare // SAm_102 //</l>\n</lg>\n\n<lg>\n<l>vākyeṣvanekāntadyotī gamyaṃ prati viśeṣakaḥ /</l>\n<l>syānnipāto 'rthayogitvāttava kevalināmapi // SAm_103 //</l>\n</lg>\n\n<lg>\n<l>syādvādaḥ sarvathaikāntayogātkiṃvṛttacidvidhiḥ /</l>\n<l>saptabhaṅganayāpekṣo heyādeyaviśeṣakaḥ // SAm_104 //</l>\n</lg>\n\n<lg>\n<l>syādvādakevalajñāne sarvatattvaprakāśane /</l>\n<l>bhedaḥ sākṣādasākṣācca hyavastvanyatamaṃ bhavet // SAm_105 //</l>\n</lg>\n\n<lg>\n<l>sadharmaṇaiva sādhyasya sādharmyādavirodhataḥ /</l>\n<l>syādvādapravibhaktārthaviśeṣavyañjako nayaḥ // SAm_106 //</l>\n</lg>\n\n<lg>\n<l>nayopanayaikāntānāṃ trikālānāṃ samuccayaḥ /</l>\n<l>avibhrāḍ bhāvasambandho dravyamekamanekadhā // SAm_107 //</l>\n</lg>\n\n<lg>\n<l>mithyāsamūho mithyā cenna mithyaikāntatāsti naḥ /</l>\n<l>nirapekṣā nayā mithyā sāpekṣā vastu te 'rthakṛt // SAm_108 //</l>\n</lg>\n\n<lg>\n<l>niyamyate 'rtho vākyena vidhinā vāraṇena vā /</l>\n<l>tathānyathā ca so 'vaśyamaviśeṣyatvamanyathā // SAm_109 //</l>\n</lg>\n\n<lg>\n<l>tadatadvastu vāgeṣā tadevetyanuśāsati /</l>\n<l>na satyā syānmṛṣāvākyaiḥ kathaṃ tattvārthadeśanā // SAm_110 //</l>\n</lg>\n\n<lg>\n<l>vāksvabhāvo 'nyavāgarthapratiṣedhaniraṅkuśaḥ /</l>\n<l>āha ca svārthasāmānyaṃ tādṛgvācyaṃ khapuṣpavat // SAm_111 //</l>\n</lg>\n\n<lg>\n<l>sāmānyavāgviśeṣe cenna śabdārthā mṛṣā hi sā /</l>\n<l>abhipretaviśeṣāpteḥ syātkāraḥ satyalāñchanaḥ // SAm_112 //</l>\n</lg>\n\n<lg>\n<l>vidheyamīpsitārthāṅgaṃ pratiṣedhavirodhi yat /</l>\n<l>tathaivādeyaheyatvamiti syādvādasaṃsthitiḥ // SAm_113 //</l>\n</lg>\n\n<lg>\n<l>itīyamāptamimāṃsā vihitā hitamicchatā /</l>\n<l>samyaṅmithyopadeśārthaviśeṣapratipattaye // SAm_114 //</l>\n</lg>\n\n<lg>\n<l>jayati jagati kleśāveśaprapaṃcahimāṃśumān</l>\n<l>vihitaviṣamaikāntadhvāntapramāṇanayāṃśumān /</l>\n<l>yatipatirajo yasyādhṛṣṭānmatāmbunidherlavān</l>\n<l>svamatamatayastīrthyā nānā pare samupāsate // SAm_115 //</l>\n</lg>\n\n  </body>\n\n"
}