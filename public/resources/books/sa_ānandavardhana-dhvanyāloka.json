{
  "title": "sa_ānandavardhana-dhvanyāloka",
  "body": "<body xmlns='http://www.tei-c.org/ns/1.0'>\n<div>\n\n\n\n\n\n\n<p>śrī-rājānakānandavardhanācārya-viracito\ndhvany-ālokaḥ[*2]\n[*2] Also known as Sahṛdayālokaḥ.</p>\n\n\n<p>(1)</p>\n\n<p>// prathamoddyotaḥ //</p>\n\n<lg>\n<l>svecchā-kesariṇaḥ svaccha-svacchāyāyāsitendavaḥ /</l>\n<l>trāyantāṃ vo madhuripoḥ prapannārti-cchido nakhāḥ //</l>\n</lg>\n\n</div>\n<div>\n\n<p>Dhv_1.1:</p>\n\n\n<lg>\n<l>kāvyasyātmā dhvanir iti budhair yaḥ samāmnāta-pūrvas tasyābhāvaṃ jagadur apare bhāktam āhus tam anye /</l>\n<l>kecid vācām sthitam aviṣaye tattvam ūcus tadīyaṃ tena brūmaḥ sahṛdaya-manaḥ-prītaye tat-svarūpam // DhvK_1.1 //</l>\n</lg>\n\n\n<p>budhaiḥ kāvya-tattva-vidbhiḥ kāvyasyātmā dhvanir iti saṃjñitaḥ, paramparayā yaḥ samāmnāta-pūrvaḥ samyak āsamantāt mnātaḥ prakaṭitaḥ / tasya sahṛdaya-jana-manaḥ-prakāśamānasyāpy abhāvam anye jagaduḥ / tad-abhāva-vādināṃ cāmī vikalpāḥ sambhavanti /</p>\n\n<p>tatra kecid ācakṣīran-śabdārtha-śarīraṃ tāvat kāvyam / tatra ca śabda-gatāś cārutva-hetavo 'nuprāsādayaḥ prasiddhā eva / artha-gatāś copamādayaḥ / varṇa-saṅghaṭanādharmāś ca ye mādhuryādayas te 'pi pratīyante / tad-anatirikta-vṛttayo vṛttayo 'pi yāḥ kaiścid upanāgarikādyāḥ prakāśitāḥ, tā api gatāḥ śravaṇa-gocaram / rītayaś ca vaidarbhī-prabhṛtayaḥ /\ntad-vyatiriktaḥ ko 'yam dhvanir nāmeti /</p>\n\n<p>anye brūyuḥ-nāsty eva dhvaniḥ / prasiddha-prasthāna-vyatirekiṇaḥ kāvya-prakārasya kāvyatva-hāneḥ sahṛdaya-hṛdayāhlādi-śabdārtha-mayatvam eva kāvya-lakṣaṇam / na cokta-prasthānātirekiṇo mārgasya tat sambhavati / na ca tat-samatāntaḥ-pātinaḥ sahṛdayān kāṃścit parikalpya tat-prasiddhyā dhvanau kāvya-vyapadeśaḥ pravartito 'pi sakala-vidvan-mano-grāhitām avalambate /</p>\n\n<p>punar apare tasyābhāvam anyathā kathayeyuḥ-na sambhavaty eva dhvanir nāmāpūrvaḥ kaścit / kāmanīyakam anati-vartamānasya tasyokteṣv eva cārutva-hetuṣv antar-bhāvāt /\nteṣām anyatamasyaiva vā apūrva-samākhyā-mātra-karaṇe yat kiṃcana kathanaṃ syāt /</p>\n\n<p>kiṃ ca vāg-vikalpānām ānantyāt sambhavaty api vā kasmiṃścit kāvya-lakṣaṇa-vidhāyibhiḥ prasiddhair apradarśite prakāra-leśe dhvanir dhvanir iti yad etad alīka-sahṛdayatva-bhāvanā-mukulita-locanair nṛtyate, tatra hetuṃ na vidmaḥ / sahasraśo hi mahātmabhir anyair alaṅkāra-prakārāḥ prakāśitāḥ prakāśyante ca / na ca teṣām eṣā daśā śrūyate / tasmāt pravāda-mātraṃ dhvaniḥ / na tv asya kṣoda-kṣamam tattvam kiṃcid api prakāśayituṃ śakyam /\ntathā cānyena kṛta evātra ślokaḥ-</p>\n\n<lg>\n<l>yasminn asti na vastu kiṃcana manaḥ-prahlādi sālaṃkṛti</l>\n<l>vyutpannai racitaṃ ca naiva vacanair vakrokti-śūnyaṃ ca yat /</l>\n<l>kāvyaṃ tad-dhvaninā samanvitam iti prītyā praśaṃsañ jaḍo</l>\n<l>no vidmo 'bhidadhāti kiṃ sumatinā pṛṣṭaḥ svarūpaṃ dhvaneḥ //</l>\n</lg>\n\n<p>bhāktam āhus tam anye / anye taṃ dhvani-saṃjñitam kāvyātmānaṃ guṇa-vṛttir ity āhuḥ / yady api ca dhvani-śabda-saṃkīrtanena kāvya-lakṣaṇa-vidhāyibhir guṇa-vṛttir anyo vā na kaścit prakāraḥ prakāśitaḥ, tathāpi amukhya-vṛttyā kāvyeṣu vyavahāraṃ darśayatā dhvani-mārgo manāk spṛṣṭo 'pi na lakṣita iti parikalpyaivam uktam-'bhāktam āhus tam anye' iti /</p>\n\n<p>kecit punar lakṣaṇa-karaṇa-śālīna-buddhayo dhvanes tattvaṃ girām agocaram sahṛdaya-hṛdaya-saṃvedyam eva samākhyātavantaḥ / tenaivaṃ-vidhāsu vimatiṣu sthitāsu sahṛdaya-manaḥ-prītaye tat-svarūpaṃ brūmaḥ /</p>\n\n<l>tasya hi dhvaneḥ svarūpaṃ sakala-sat-kavi-kāvyopaniṣad-bhūtam atiramaṇīyam aṇīyasībhir api cirantana-kāvya-lakṣaṇa-vidhāyināṃ buddhibhir anunmīlita-pūrvam, atha ca rāmāyaṇa-mahābhārata-prabhṛtini lakṣye sarvatra prasiddha-vyavahāraṃ lakṣayatāṃ sahṛdayānām ānando manasi labhatāṃ pratiṣṭhām iti prakāśyate || DhvA_1.1 ||</l>\n\n<p>tatra dhvaner eva lakṣayitum ārabdhasya bhūmikāṃ racayitum idam ucyate-</p>\n\n</div>\n<div>\n\n<p>Dhv_1.2:</p>\n\n<lg>\n<l>yo 'rthaḥ sahṛdaya-ślāghyaḥ kāvyātmeti vyavasthitaḥ /</l>\n<l>vācya-pratīyamānākhyau tasya bhedāv ubhau smṛtau // DhvK_1.2 //</l>\n</lg>\n\n\n<p>kāvyasya hi lalitocita-sanniveśa-cāruṇaḥ śarīrasyevātmā sāra-rūpatayā sthitaḥ sahṛdaya-ślāghyo yo 'rthas tasya vācyaḥ pratīyamānaś ceti dvau bhedau /</p>\n\n</div>\n<div>\n\n<p>Dhv_1.3:</p>\n\n<lg>\n<l>tatra vācyaḥ prasiddho yaḥ prakārair upamādibhiḥ /</l>\n<l>bahudhā vyākṛtaḥ so 'nyaiḥ kāvyalakṣma-vidhāyibhiḥ // DhvK_1.3 //</l>\n</lg>\n\n<l>tato neha pratanyate kevalam anūdyate punar yathopayogam iti || DhvA_1.3 ||</l>\n\n</div>\n<div>\n\n<p>Dhv_1.4:</p>\n\n<lg>\n<l>pratīyamānaṃ punar anyad eva vastv asti vāṇīṣu mahā-kavīnām /</l>\n<l>yat tat prasiddhāvayavātiriktaṃ vibhāti lāvaṇyam ivāṅganāsu // DhvK_1.4 //</l>\n</lg>\n\n<p>pratīyamānaṃ punar anyad eva vācyād vastv asti vāṇīṣu mahā-kavīnām / yat tat sahṛdaya-suprasiddhaṃ prasiddhebhyo 'laṅkṛtebhyaḥ pratītebhyo vāvayavebhyo vyatiriktatvena prakāśate lāvaṇyam ivāṅganāsu / yathā hy aṅganāsu lāvaṇyaṃ pṛthaṅ-nirvarṇyamānaṃ nikhilāvayava-vyatireki kim apy anyad eva sahṛdaya-locanāmṛtaṃ tattvāntaraṃ tadvad eva so 'rthaḥ / sa hy artho vācya-sāmarthyākṣiptam vastu-mātram alaṅkāra-rasādayaś cety aneka prabheda-prabhinnau darśayiṣyate / sarveṣu ca teṣu prakāreṣu tasya vācyād anyatvam / tathā hy ādyas tāvat prabhedo vācyād dūram vibhedavān / sa hi kadācid vācye vidhi-rūpe pratiṣedha-rūpaḥ / yathā-</p>\n\n<lg>\n<l>bhama dhammia vīsattho so suṇao ajja mārio deṇa /</l>\n<l>golā-ṇaī-kaccha-kuḍaṅga-bāsiṇā daria-sīheṇa //[*3]</l>\n</lg>\n<p>[*3] Gāthā 2.75, Cited, Kāvya-prakāśa 138.</p>\n\n\n<lg>\n<l>[bhrama dhārmika visrabdhaḥ sa śunako 'dya māritas tena /</l>\n<l>godā-nadī-kūla-latā-kuñja-vāsinā dṛpta-siṃhena //]</l>\n</lg>\n\n<p>kvacid vācye pratiṣedha-rūpe vidhi-rūpo yathā-</p>\n\n<lg>\n<l>attā ettha ṇimajjai ettha ahaṃ diasaaṃ paloehi /</l>\n<l>mā pahia rattiandhia sejjāe maha ṇimajjahisi //[*4]</l>\n</lg>\n<p>[*4] Gāthā 1.4. Cited, Kāvya-prakāśa 136, Sāhitya-darpaṇa 1.2.</p>\n\n\n<lg>\n<l>(śvaśrūr atra nimajjati, atrāhaṃ divasa eva pralokaya /</l>\n<l>mā pathika rātryandha śayyāyāṃ mama nimaṅkṣyasi //)</l>\n</lg>\n\n<p>kvacid vācye vidhi-rūpe 'nubhaya-rūpo yathā-</p>\n\n<lg>\n<l>vacca maha bbia ekkei hontu ṇīsāsaroiabbāiṃ /</l>\n<l>mā tujja bi tīa biṇā dakkhiṇa-haassa jāantu //[*5]</l>\n</lg>\n<p>[*5] Gāthā 938.</p>\n\n\n<lg>\n<l>[vraja mamaivaikasyā bhavantu niḥśvāsa-roditavyāni /</l>\n<l>mā tavāpi tayā vinā dākṣiṇya-hatasya janiṣata //]</l>\n</lg>\n\n<p>kvacid vācye pratiṣedha-rūpe 'nubhaya-rūpo yathā-</p>\n\n<lg>\n<l>deā pasia ṇivattassu muha-sasi-johṇā-vilutta-tama-ṇivahe /</l>\n<l>ahisāriāṇaṃ vigghaṃ karosi aṇṇāṇaṃ bi haāse //[*6]</l>\n</lg>\n<p>[*6] Gāthā 962.</p>\n\n\n<lg>\n<l>[daivād dṛṣṭvā nitānta-su mukha-śaśi-jyotsnā-vilupta-tamo-nivahe /</l>\n<l>abhisārikāṇāṃ vighnaṃ karoṣy anyāsām api hatāśe //]</l>\n</lg>\n\n<p>kvacid vācyād vibhinna-viṣayatvena vyavasthāpito yathā-</p>\n\n<lg>\n<l>kassa ba ṇa hoi roso daṭṭhūṇa piyāe sa-bbaṇaṃ aharaṃ /</l>\n<l>sa-bhamara-pa{u}ma-gghāiṇi vāria-vāme sahasu ehṇiṃ //[*7]</l>\n</lg>\n<p>[*7] Gāthā 880. Cited Kāvya-prakāśa 135.</p>\n\n\n<lg>\n<l>[kasya vā na bhavati roṣo dṛṣṭvā priyāyāḥ sa-vraṇam adharam /</l>\n<l>sa-bhramara-padmāghrāṇa-śīle vārita-vāme sahasvedānīm //]</l>\n</lg>\n\n<p>anye caivaṃ-prakārā vācyād vibhedinaḥ pratīyamāna-bhedāḥ saṃbhavanti / teṣāṃ diṅ-mātram etat pradarśitam /</p>\n\n<p>dvitīyo 'pi prabhedo vācyād vibhinnaḥ sa-prapañcam agre darśayiṣyate /</p>\n\n<p>tṛtīyas tu rasādi-lakṣaṇaḥ prabhedo vācya-sāmarthyākṣiptaḥ prakāśate, na tu sākṣāc-chabda-vyāpāra-viṣaya iti vācyād vibhinna eva / tathā hi vācyatvaṃ tasya sva-śabda-niveditatvena vā syāt / vibhāvādi-pratipādana-mukhena vā / purvasmin pakṣe sva-śabda-niveditatvābhāve rasādīnām apratīti-prasaṅgaḥ / na ca sarvatra teṣāṃ sva-śabda-niveditatvam / yatrāpy asti tat, tatrāpi viśiśṭa-vibhāvādi-pratipādana-mukhenaivaiṣāṃ pratītiḥ /</p>\n\n<p>svaśabdena sā kevalamanūdyate, na tu tatkṛtā viṣayāntare tathā tasyā adarśanāt / na hi kevala-śṛṅgārādi-śabda-mātra-bhāji vibhāvādi-pratipādana-rahite kāvye manāg api rasavattva-pratītir asti / yataś ca svābhidhānam antareṇa kevalebhyo 'pi vibhāvādibhyo viśiśṭebhyo rasādīnāṃ pratītiḥ / kevalāc ca svābhidhānād apratītiḥ / tasmād anvaya-vyatirekābhyām abhidheya-sāmarthyākṣiptatvam eva rasādīnām / na tv abhidheyatvaṃ kathaṃcit, iti tṛtīyo 'pi prabhedo vācyād vibhinna eveti sthitam / vācyena tv asya saheva pratītir ity agre darśayiṣyate || DhvA_1.4 ||</p>\n\n</div>\n<div>\n\n<p>Dhv_1.5:</p>\n\n<lg>\n<l>kāvyasyātmā sa evārthas tathā cādikaveḥ purā /</l>\n<l>krauñca-dvandva-viyogotthaḥ śokaḥ ślokatvam āgataḥ // DhvK_1.5 //</l>\n</lg>\n\n<p>vividha-vācya-vācaka-racanā-prapañca-cāruṇaḥ kāvyasya sa evārthaḥ sāra-bhūtaḥ /\ncādikaver vālmīkeḥ nihata-sahacarī-viraha-kātara-krauñcākranda-janitaḥ śoka eva ślokatayā pariṇataḥ / śoko hi karuṇa-sthāyi-bhāvaḥ / pratīyamānasya cānya-bheda-darśane 'pi rasa-bhāva-mukhenaivopalakṣaṇaṃ prādhānyāt || DhvA_1.5 ||</p>\n\n</div>\n<div>\n\n<p>Dhv_1.6:</p>\n\n<lg>\n<l>sarasvatī svādu tad-artha-vastu niḥṣyandamānā mahatāṃ kavīnām /</l>\n<l>aloka-sāmānyam abhivyanakti parisphurantam pratibhā-viśeṣam // DhvK_1.6 //</l>\n</lg>\n\n<p>tat vastu-tattvaṃ niḥṣyandamānā mahatāṃ kavīnāṃ bhāratī aloka-sāmānyaṃ pratibhā-viśeṣaṃ parisphurantam abhivyanakti / yenāsminn ativicitra-kavi-paramparā-vāhini saṃsāre kālidāsa-prabhṛtayo dvitrāḥ pañcaṣā vā mahā-kavaya iti gaṇyante || DhvA_1.6 ||</p>\n\n<p>idaṃ cāparaṃ pratīyamānasyārthasya sad-bhāva-sādhanaṃ pramāṇam-</p>\n\n</div>\n<div>\n\n<p>Dhv_1.7:</p>\n\n<lg>\n<l>śabdārtha-śāsana-jñāna-mātreṇaiva na vedyate /</l>\n<l>vedyate sa tu kāvyārtha-tattvajñair eva kevalam // DhvK_1.7 //</l>\n</lg>\n\n<p>so 'rtho yasmāt kevalaṃ kāvyārtha-tattva-jñair eva jñāyate / yadi ca vācya-rūpa evāsāv arthaḥ syāt tad-vācya-vācaka-rūpa-parijñānād eva tat-pratītiḥ syāt / atha ca vācya-vācaka-lakṣaṇa-mātra-kṛta-śramāṇāṃ kāvya-tattvārtha-bhāvanā-vimukhānāṃ svara-śruty-ādi-lakṣaṇam ivāpragītānāṃ gāndharva-lakṣaṇa-vidām agocara evāsāv arthaḥ || DhvA_1.7 ||</p>\n\n<p>evaṃ vācya-vyatirekiṇo vyaṅgyasya sad-bhāvaṃ pratipādya prādhānyaṃ tasyaiveti darśayati-</p>\n\n</div>\n<div>\n\n<p>Dhv_1.8:</p>\n\n<lg>\n<l>so 'rthas tad-vyakti-sāmarthya-yogī śabdaś ca kaścana /</l>\n<l>yatnataḥ pratyabhijñeyau tau śabdārthau mahākaveḥ // DhvK_1.8 //</l>\n</lg>\n\n<p>vyaṅgyo 'rthas tad-vyakti-sāmarthya-yogī śabdaś ca kaścana, na śabda-mātram / tāv eva śabdārthau mahākaveḥ pratyabhijñeyau /vyaṅgya-vyañjakābhyām eva suprayuktābhyāṃ mahākavitva-lābho mahā-kavīnāṃ, na vācya-vācaka-racanā-mātreṇa || DhvA_1.8 ||</p>\n\n<p>idānīṃ vyaṅgya-vyañjakayoḥ prādhānye 'pi yad-vācya-vācakāv eva prathamam upādadate kavayas tad api yuktam evetyāha-</p>\n\n</div>\n<div>\n\n<p>Dhv_1.9:</p>\n\n<lg>\n<l>ālokārthī yathā dīpa-śikhāyāṃ yatnavāñ janaḥ /</l>\n<l>tad-upāyatayā tadvad arthe vācye tad-ādṛtaḥ // DhvK_1.9 //</l>\n</lg>\n\n<p>yathā hy ālokārthī sann api dīpa-śikhāyāṃ yatnavāñ jano bhavati tad-upāyatayā / na hi dīpa-śikhām antareṇālokaḥ sambhavati / tad vyaṅgyam arthaṃ pratyādṛto jano vācye 'rthe yatnavān bhavati / anena pratipādakasya kaver vyaṅgyam arthaṃ prati vyāpāro darśitaḥ || DhvA_1.9 ||</p>\n\n<p>pratipādyasyāpi taṃ darśayitum āha-</p>\n\n</div>\n<div>\n\n<p>Dhv_1.10:</p>\n\n<lg>\n<l>yathā padārtha-dvāreṇa vākyārthaḥ sampratīyate /</l>\n<l>vācyārtha-pūrvikā tadvat pratipattasya vastunaḥ // DhvK_1.10 //</l>\n</lg>\n\n<l>yathā hi padārtha-dvāreṇa vākyārthāvagamas tathā vācyārtha-pratīti-pūrvikā vyaṅgyasyārthasya pratipattiḥ || DhvA_1.10 ||</l>\n\n<p>idānīṃ vācyārtha-pratīti-pūrvakatve 'pi tat-pratīter vyaṅgyasyārthasya prādhānyaṃ yathā na vyālupyate tathā darśayati-</p>\n\n</div>\n<div>\n\n<p>Dhv_1.11:</p>\n\n<lg>\n<l>sva-sāmarthya-vaśenaiva vākyārthaṃ pratipādayan /</l>\n<l>yathā vyāpāra-niṣpattau padārtho na vibhāvyate // DhvK_1.11 //</l>\n</lg>\n\n<l>yathā sva-sāmarthya-vaśenaiva vākyārthaṃ prakāśayann api padārtho vyāpāra-niṣpattau na bhāvyate vibhaktatayā || DhvA_1.11 ||</l>\n\n</div>\n<div>\n\n<p>Dhv_1.12:</p>\n\n<lg>\n<l>tadvat sa-cetasāṃ so 'rtho vācyārtha-vimukhātmanām /</l>\n<l>buddhau tattvārtha-darśinyāṃ jhaṭity evāvabhāsate // DhvK_1.12 //</l>\n</lg>\n\n<p>evaṃ vācya-vyatirekiṇo vyaṅgyasyārthasya sad-bhāvaṃ pratipādya prakṛta upayojayann āha-</p>\n\n</div>\n<div>\n\n<p>Dhv_1.13:</p>\n\n<lg>\n<l>yatrārthaḥ śabdo vā tam artham upasarjanīkṛta-svārthau /</l>\n<l>vyaṅktaḥ kāvya-viśeṣaḥ sa dhvanir iti sūribhiḥ kathitaḥ // DhvK_1.13 //</l>\n</lg>\n\n<p>yatrārtho vācya-viśeṣaḥ vācaka-viśeṣaḥ śabdo vā tam arthaṃ vyaṅktaḥ, sa kāvya-viśeṣo dhvanir iti / anena vācya-vācaka-cārutva-hetubhya upamādibhyo 'nuprāsādibhyaś ca vibhakta eva dhvaner viṣaya iti darśitam /</p>\n\n<p>yad apy uktam-'prasiddha-prasthānātikramiṇo mārgasya kāvya-hāner dhvanir nāsti' iti, tad apy ayuktam / yato lakṣaṇa-kṛtām eva sa kevalaṃ na prasiddhaḥ, lakṣye tu parīkṣyamāṇe sa eva sahṛdaya-hṛdayāhlāda-kāri kāvya-tattvam / tato 'nyac citram evety agre darśayiṣyāmaḥ /</p>\n\n<p>yad apy uktam-'kāmanīyakam anativartamānasya tasyoktālaṅkārādi-prakāreṣv antar-bhāvaḥ' iti, tad apy asamīcīnam; vācya-vācaka-mātrāśrayiṇi prasthāne vyaṅgya-vyañjaka-samāśrayeṇa vyavasthitasya dhvaneḥ katham antar-bhāvaḥ, vācya-vācaka-cārutva-hetavo hi tasyāṅga-bhūtāḥ, sa tv aṅgi-rūpa eveti pratipādayiṣyamāṇatvāt /</p>\n\n<p>parikara-ślokāś cātra-</p>\n\n<lg>\n<l>vyaṅgya-vyañjaka-sambandha-nibandhanatayā dhvaneḥ /</l>\n<l>vācya-vācaka-cārutva-hetv-antaḥ-pātitā kutaḥ //</l>\n</lg>\n\n<p>nanu yatra pratīyamānasyārthasya vaiśadyenāpratītiḥ sa nāma mā bhūd dhvaner viṣayaḥ / yatra tu pratītir asti, yathā-samāsoktyākṣepānukta-nimitta-viśeṣokti-paryāyoktāpahnuti-dīpaka-saṅkarālaṅkārādau , tatra dhvaner antar-bhāvo bhaviṣyatīty ādi nirākartum abhihitam-'upasarjanī-kṛta-svārthau' iti /</p>\n\n<p>artho guṇīkṛtātmā, guṇīkṛtābhidheyaḥ śabdo vā yatrārthāntaram abhivyanakti sa dhvanir iti / teṣu kathaṃ tasyāntar-bhāvaḥ / vyaṅgya-prādhānye hi dhvaniḥ / na caitat samāsoktyādiṣv asti /\nsamāsoktau tāvat-\n<lg>\n<l>upoḍha-rāgeṇa vilola-tārakaṃ</l>\n<l>tathā gṛhītaṃ śaśinā niśā-mukham /</l>\n<l>yathā samastaṃ timirāṃśukaṃ tayā</l>\n<l>puro 'pi rāgād galitaṃ na lakṣitam //</l>\n</lg></p>\n\n<p>ity ādau vyaṅgyenānugataṃ vācyam eva prādhānyena pratīyate samāropita-nāyikā-nāyaka-vyavahārayor niśā-śaśinor eva vākyārthatvāt /</p>\n\n<p>ākṣepe 'pi vyaṅgya-viśeṣākṣepiṇo 'pi vācyasyaiva cārutvaṃ prādhānyena vākyārtha ākṣepokti-sāmarthyād eva jñāyate / tathā hi-tatra śabdopārūḍho viśeṣābhidhānecchayā pratiṣedha-rūpo ya ākṣepaḥ sa eva vyaṅgya-viśeṣam ākṣipan mukhyaṃ kāvya-śarīram /</p>\n\n<p>cārutvotkarṣa-nibandhanā hi vācya-vyaṅgyayoḥ prādhānya-vivakṣā / yathā-</p>\n\n<lg>\n<l>anurāgavatī sandhyā divasas tat-puraḥsaraḥ /</l>\n<l>aho daiva-gatiḥ kīdṛk tathāpi na samāgamaḥ //</l>\n</lg>\n\n<p>atra satyām api vyaṅgya-pratītau vācyasyaiva cārutvam utkarṣavad iti tasyaiva prādhānya-vivakṣā /</p>\n\n<p>yathā ca dīpakāpahnuty-ādau vyaṅgyatvenopamāyāḥ pratītāv api prādhānyenāvivakṣitatvān na tayā vyapadeśas tadvad atrāpi draṣṭavyam / anukta-nimittāyām api viśeṣoktau-</p>\n\n<lg>\n<l>āhūto 'pi sahāyair om ity uktvā vimukta-nidro 'pi /</l>\n<l>gantu-manā api pathikaḥ saṅkocaṃ naiva śithilayati //</l>\n</lg>\n\n<p>ity ādau vyaṅgyasya prakaraṇa-sāmarthyāt pratīti-mātraṃ na tu tat-pratīti-nimittā kācic cārutva-niṣpattir iti na prādhānyam / paryāyokte 'pi yadi prādhānyena vyaṅgyatvaṃ tad bhavatu nāma tasya dhvanāv antar-bhāvaḥ / na tu dhvanes tatrāntar-bhāvaḥ / tasya mahā-viṣayatvenāṅgitvena ca pratipādayiṣyamāṇatvāt / na punaḥ paryāyo bhāmahodāhṛta-sadṛśe vyaṅgyasyaiva prādhānyam / vācyasya tatropasarjanābhāvenāvivakṣitatvāt /</p>\n\n<p>apahnuti-dīpakayoḥ punar-vācyasya prādhānyaṃ vyaṅgyasya cānuyāyitvaṃ prasiddham eva /</p>\n\n<p>saṅkarālaṅkāre 'pi yadālaṅkāro 'laṅkārāntara-cchāyām anugṛhṇāti, tadā vyaṅgyasya prādhānyenāvivakṣitatvān na dhvani-viṣayatvam / alaṅkāra-dvaya-sambhāvanāyāṃ tu vācya-vyaṅgyayoḥ samaṃ prādhānyam / atha vācyopasarjanī-bhāvena vyaṅgyasya tatrāvasthānaṃ tadā so 'pi dhvani-viṣayo 'stu, na tu sa eva dhvanir iti vaktuṃ śakyam / paryāyokta-nirdiṣṭa-nyāyāt / api ca saṅkarālaṅkāre 'pi ca kvacit saṅkaroktir eva dhvani-sambhāvanāṃ nirākaroti /</p>\n\n<p>aprastuta-praśaṃsāyām api yadā sāmānya-viśeṣa-bhāvān nimitta-nimitti-bhāvād vā abhidhīyamānasyāprastutasya pratīyamānena prastutenābhisambandhas tadābhidhīyamāna-pratīyamānayoḥ samam eva prādhānyam / yadā tāvat sāmānyasyāprastutasyābhidhīyamānasya prākaraṇikena viśeṣeṇa pratīyamānena sambandhas tadā viśeṣa-pratītau satyām api prādhānyena tat-sāmānyenāvinābhāvāt sāmānyasyāpi prādhānyam / yadāpi viśeṣasya sāmānya-niṣṭhatvaṃ tadāpi sāmānyasya prādhānye sāmānye sarva-viśeṣāṇām antar-bhāvād viśeṣasyāpi prādhānyam / nimitta-nimitti-bhāve cāyam eva nyāyaḥ /</p>\n\n<p>yadā tu sārūpya-mātra-vaśenāprastuta-praśaṃsāyām aprakṛta-prakṛtayoḥ sambandhas tadāpy aprastutasya sarūpasyābhidhīyamānasya prādhānyenāvivakṣāyāṃ dhvanāv evāntaḥ-pātaḥ / itarathā tv alaṅkārāntaram eva / tad ayam atra saṅkṣepaḥ-\n<lg>\n<l>vyaṅgyasya yatrāprādhānyaṃ vācya-mātrānuyāyinaḥ /</l>\n<l>samāsoktyādayas tatra vācyālaṅkṛtayaḥ sphuṭāḥ //</l>\n</lg></p>\n\n<lg>\n<l>vyaṅgyasya pratibhā-mātre vācyārthānugame 'pi vā /</l>\n<l>na dhvanir yatra vā tasya prādhānyaṃ na pratīyate //</l>\n</lg>\n\n<lg>\n<l>tat-parāv eva śabdārthau yatra vyaṅgyaṃ prati sthitau /</l>\n<l>dhvaneḥ sa eva viṣayo mantavyaḥ saṅkarojjhitaḥ //</l>\n</lg>\n\n<p>tasmān na dhvaner anyatrāntar-bhāvaḥ /</p>\n\n<p>itaś ca nāntar-bhāvaḥ ; yataḥ kāvya-viśeṣo 'ṅgī dhvanir iti kathitaḥ / tasya punar aṅgāni-alaṅkārā guṇā vṛttayaś ceti pratipādayiṣyante / na cāvayava eva pṛthag-bhūto 'vayavīti prasiddhaḥ / apṛthag-bhāve tu tad-aṅgatvaṃ tasya / na tu tattvam eva / yatrāpi vā tattvaṃ tatrāpi dhvaner mahā-viṣayatvān na tan-niṣṭhatvam eva /</p>\n\n<p>'sūribhiḥ kathita' iti vidvad-upajñeya-muktiḥ, na tu yathā-kathañcit-pravṛtteti pratipādyate / prathame hi vidvāṃso vaiyākaraṇāḥ, vyākaraṇa-mūlatvāt sarva-vidyānām / te ca śrūyamāṇeṣu varṇeṣu dhvanir iti vyavaharanti / tathaivānyais tan-matānusāribhiḥ sūribhiḥ kāvya-tattvārtha-darśibhir vācya-vācaka-sammiśraḥ śabdātmā kāvyam iti vyapadeśyo vyañjakatva-sāmyād dhvanir ity uktaḥ / na caivaṃ-vidhasya dhvaner vakṣyamāṇa-prabheda-tad-bheda-saṃkalanayā mahā-viṣayasya yat-prakāśanaṃ tad-aprasiddhālaṅkāra-viśeṣa-mātra-pratipādanena tulyam iti tad-bhāvita-cetasāṃ yukta eva saṃrambhaḥ / na ca teṣu kathañcid īrṣyayā kaluṣita-śemuṣī-katvam āviṣkaraṇīyam / tad evaṃ dhvanes tāvad abhāva-vādinaḥ pratyuktāḥ /</p>\n\n<p>asti dhvaniḥ / sa cāsāv avivakṣita-vācyo vivakṣitāny apara-vācyaś ceti dvividhaḥ sāmānyena / tatrādyasyodāharaṇam-</p>\n\n<lg>\n<l>suvarṇa-puṣpāṃ pṛthivīṃ cinvanti puruṣās trayaḥ /</l>\n<l>śūraś ca kṛta-vidyaś ca yaś ca jānāti sevitum //</l>\n</lg>\n\n<p>dvitīyasyāpi-\n<lg>\n<l>śikhariṇi kva nu nāma kiyac ciraṃ</l>\n<l>kim abhidhānam asāv akarot tapaḥ /</l>\n<l>taruṇi yena tavādhara-pāṭalaṃ</l>\n<l>daśati bimba-phalaṃ śukaśāvakaḥ || DhvA_1.13 ||</l>\n</lg></p>\n\n<p>yad apy uktaṃ bhaktir dhvanir iti, tat pratisamādhīyate-</p>\n\n</div>\n<div>\n\n<p>Dhv_1.14a:</p>\n\n<l>bhaktyā bibharti naikatvam rūpa-bhedād ayaṃ dhvaniḥ // DhvK_1.14a //</l>\n\n<p>ayam ukta-prakāro dhvanir bhaktyā naikatvaṃ bibharti bhinna-rūpatvāt / vācya-vyatiriktasyārthasya vācya-vācakābhyāṃ tātparyeṇa prakāśanaṃ yatra vyaṅgya-prādhānye sa dhvaniḥ / upacāra-mātraṃ tu bhaktiḥ /</p>\n\n<p>mā caitat syād bhaktir lakṣaṇaṃ dhvaner ity āha-</p>\n\n</div>\n<div>\n\n<p>Dhv_1.14b:</p>\n\n<l>ativyāpter athāvyāpter na cāsau lakṣyate tayā // DhvK_1.14b //</l>\n\n<p>naiva bhaktyā dhvanir lakṣyate / katham ? ativyāpter avyāpteś ca / tatrātivyāptir dhvani-vyatirikte 'pi viṣaye bhakteḥ sambhavāt / yatra hi, vyaṅgya-kṛtaṃ mahat-sauṣṭhavaṃ nāsti tatrāpy upacarita-śabda-vṛttyā prasiddhy-anurodha-pravartita-vyavahārāḥ kavayo dṛśyante / yathā [ratnāvalī 2.12]-</p>\n\n<lg>\n<l>parimlānaṃ pīna-stana-jaghana-saṅgād ubhayatas</l>\n<l>tanor madhyasyāntaḥ parimalanam aprāpya haritam /</l>\n<l>idaṃ vyasta-nyāsaṃ ślatha-bhuja-latākṣepa-valanaiḥ</l>\n<l>kṛśāṅgyāḥ santāpaṃ vadati visinī-patra-śayanam //[*8]</l>\n</lg>\n<p>[*8] Srk 709, Rasārṇava 1.441.</p>\n\n\n<lg>\n<l>tathā-</l>\n<l>cumbajja{i} saahuttaṃ avarundhijja{i} sahassa-huttaṃ bi /</l>\n<l>ramia puṇo bi ramijja{i} pie jaṇe ṇatthi puṇaruttaṃ //</l>\n</lg>\n\n<lg>\n<l>[cumbyate śata-kṛtvo 'varudhyate sahasra-kṛtvaḥ /</l>\n<l>viramya punā ramyate priyo jano nāsti punaruktam //]</l>\n</lg>\n\n<lg>\n<l>tathā-</l>\n<l>kubiāo pasaṇnāo oraṇṇa-muhīo vihasamāṇāo /</l>\n<l>jaha gahiā taha hiaaṃ haranti ucchinta-mahilāo //</l>\n</lg>\n\n<lg>\n<l>[kupitāḥ prasannā avarudita-vadanā vihasantyaḥ /</l>\n<l>yathā gṛhītās tathā hṛdayaṃ haranti svairiṇyo mahilāḥ //]</l>\n</lg>\n\n<lg>\n<l>tathā-</l>\n<l>ajjāe pahāro ṇavala-dāe diṇṇo pieṇa thaṇa-baṭṭe /</l>\n<l>mi{u}o bi dūsaho bbia jāo hiae savattīṇaṃ //</l>\n</lg>\n\n<lg>\n<l>[bhāryāyāḥ prahāro nava-latayā dattaḥ priyeṇa stana-pṛṣṭhe /</l>\n<l>mṛduko 'pi duḥsaha iva jāto hṛdaye sapatnīnām //]</l>\n</lg>\n\n<p>tathā-\n<lg>\n<l>parārthe yaḥ pīḍām anubhavati bhaṅge 'pi madhuro</l>\n<l>yadīyaḥ sarveṣām iha khalu vikāro 'py abhimataḥ /</l>\n<l>na samprāpto vṛddhiṃ yadi sa bhṛśam akṣetra-patitaḥ</l>\n<l>kim ikṣor doṣo 'sau na punar aguṇāyā maru-bhuvaḥ //</l>\n</lg></p>\n\n<p>ity atrekṣu-pakṣe 'nubhavati śabdaḥ / na caivaṃ-vidhaḥ kadācid api dhvaner viṣayaḥ / yataḥ-</p>\n\n</div>\n<div>\n\n<p>Dhv_1.15:</p>\n\n<lg>\n<l>ukty-antareṇāśakyaṃ yat tac cārutvaṃ prakāśayan /</l>\n<l>śabdo vyañjakatāṃ bibhrad dhvany-ukter viṣayībhavet // DhvK_1.15 //</l>\n</lg>\n\n<p>atra codāhṛte viṣaye nokty-antarā-śakya-cārutva-vyakti-hetuḥ śabdaḥ /</p>\n\n<p>kiṃ ca-</p>\n\n</div>\n<div>\n\n<p>Dhv_1.16:</p>\n\n<lg>\n<l>rūḍhā ye viṣaye 'nyatra śabdāḥ sva-viṣayād api /</l>\n<l>lāvaṇyādyāḥ prayuktās te na bhavanti padaṃ dhvaneḥ // DhvK_1.16 //</l>\n</lg>\n\n<p>teṣu copacarita-śabda-vṛttir astīti / tathā-vidhe ca viṣaye kvacit sambhavann api dhvani-vyavahāraḥ prakārāntareṇa pravartate / na tathā-vidha-śabda-mukhena /</p>\n\n<p>api ca-\n</p>\n</div>\n<div>\n\n<p>Dhv_1.17:</p>\n\n<lg>\n<l>mukhyāṃ vṛttiṃ parityajya guṇa-vṛttyārtha-darśanam /</l>\n<l>yad uddiśya phalaṃ tatra śabdo naiva skhalad-gatiḥ // DhvK_1.17 //</l>\n</lg>\n\n<p>tatra hi cārutvātiśaya-viśiṣṭārtha-prakāśana-lakṣaṇe prayojane kartavye yadi śabdasyāmukhyatā tadā tasya prayoge duṣṭataiva syāt / na caivam ; tasmāt-</p>\n\n</div>\n<div>\n\n<p>Dhv_1.18:</p>\n\n<lg>\n<l>vācakatvāśrayeṇaiva guṇa-vṛttir vyavasthitā /</l>\n<l>vyañjakatvaika-mūlasya dhvaneḥ syāl lakṣaṇaṃ katham // DhvK_1.18 //</l>\n</lg>\n\n<p>tasmād anyo dhvanir anyā ca guṇa-vṛttiḥ /</p>\n\n<p>avyāptir apy asya lakṣaṇasya / na hi dhvani-prabhedo vivakṣitānya-para-vācya-lakṣaṇaḥ / anye ca bahavaḥ prakārā bhaktyā vyāpyantaḥ ; tasmād bhaktir alakṣaṇam || DhvA_1.18 ||</p>\n\n</div>\n<div>\n\n<p>Dhv_1.19a:</p>\n\n<p>kasyacid dhvani-bhedasya sā tu syād upalakṣaṇam /</p>\n\n<p>sā punar bhaktir vakṣyamāṇa-prabheda-madhyād anyatamasya bhedasya yadi nāmopalakṣaṇatayā sambhāvyeta ; yadi ca guṇa-vṛttyaiva dhvanir lakṣyata ity ucyate tad-abhidhā-vyāpāreṇa tad-itaro 'laṅkāra-vargaḥ samagra eva lakṣyata iti pratyekam alaṅkārāṇāṃ lakṣaṇa-karaṇa-vaiyarthya-prasaṅgaḥ /</p>\n\n<p>kiṃ ca-</p>\n\n</div>\n<div>\n\n<p>Dhv_1.19b:</p>\n\n<l>lakṣaṇe 'nyaiḥ kṛte cāsya pakṣa-saṃsiddhir eva naḥ // DhvK_1.19a //</l>\n\n<p>kṛte 'pi vā pūrvam evānyair dhvani-lakṣaṇe pakṣa-saṃsiddhir eva naḥ ; yasmād dhvanir astīti naḥ pakṣaḥ / sa ca prāg eva saṃsiddha ity ayatna-sampanna-samīhitārthāḥ saṃvṛttāḥ smaḥ /</p>\n\n<p>ye 'pi sahṛdaya-hṛdaya-saṃvedyam anākhyeyam eva dhvaner ātmānam āmnāsiṣus te 'pi na parīkṣya vādinaḥ / yata uktayā nītyā vakṣyamāṇayā ca dhvaneḥ sāmānya-viśeṣa-lakṣaṇe pratipādite 'pi yady anākhyeyatvaṃ tat sarveṣām eva vastūnāṃ tat-prasaktam / yadi punar dhvaner atiśayoktyānayā kāvyāntarātiśāyi taiḥ svarūpam ākhyāyate tat te 'pi yuktābhidhāyina eva //</p>\n\n<p>iti śrī-rājānakānandavardhanācārya-viracite dhvany-āloke prathama uddyotaḥ //</p>\n\n\n<p>-o)0(o-</p>\n\n\n\n\n</div>\n<div>\n\n<p>(2)</p>\n\n<p>// dvitīyoddyotaḥ //</p>\n\n<p>evam avivakṣita-vācya-vivakṣitānya-para-vācyatvena dhvanir dvi-prakāraḥ prakāśitaḥ /\ntatrāvivakṣita-vācyasya prabheda-pratipādanāyedam ucyate-</p>\n\n</div>\n<div>\n\n<p>Dhv_2.1:</p>\n\n<lg>\n<l>arthāntare saṅkramitam atyantaṃ vā tiraskṛtam /</l>\n<l>avivakṣita-vācyasya dhvaner vācyaṃ dvidhā matam // DhvK_2.1 //</l>\n</lg>\n\n<p>tathāvidhābhyāṃ ca tābhyāṃ vyañgyasyaiva viśeṣaḥ / tatrārthāntara-saṅkramita-vācyo yathā-\n<lg>\n<l>snigdha-śyāmala-kānti-lipta-viyato vellad-balākā ghanā</l>\n<l>vātāḥ śīkariṇaḥ payoda-suhṛdām ānanda-kekāḥ kalāḥ /</l>\n<l>kāmaṃ santu dṛḍhaṃ kaṭhora-hṛdayo rāmo 'smi sarvaṃ sahe</l>\n<l>vaidehī tu katham bhaviṣyati hahā hā devi dhīrā bhava //[*9]</l>\n</lg>\n[*9] Sad-ukti-karṇāmṛta 978, Sāh.D. 2.17.</p>\n\n\n<p>ity atra rāma-śabdaḥ / anena hi vyaṅgya-dharmāntara-pariṇataḥ saṃjñī pratyāyyate, na saṃjñi-mātram / yathā ca mamaiva viṣama-bāṇa-līlāyām-</p>\n\n<lg>\n<l>tālā jāanti guṇā jālā de sahiaehiṃ gheppanti /</l>\n<l>ra{i}-kiraṇānuggahīāiṃ honti kamalāiṃ kamalāiṃ //</l>\n</lg>\n\n<lg>\n<l>[tadā jāyante guṇā yadā te sahṛdayair gṛhyante /</l>\n<l>ravi-kiraṇānugṛhītāni bhavanti kamalāni kamalāni //]</l>\n</lg>\n\n<p>ity atra dvitīyaḥ kamala-śabdaḥ /</p>\n\n<p>atyanta-tiraskṛta-vācyo yathādi-kaver vālmīkeḥ-</p>\n\n<p>ravi-saṅkrānta-saubhāgyas tuṣārāvṛta-maṇḍalaḥ /\nniḥśvāsāndha ivādarśaś candramā na prakāśate //iti /</p>\n\n<p>atrāndha-śabdaḥ / yathā ca-</p>\n\n<lg>\n<l>gaanaṃ ca matta-mehaṃ dhārāluli-ajjunāiṃ a baṇāiṃ /</l>\n<l>ṇirahaṅkāra-miaṅkā haranti ṇīlāo nisāo //</l>\n</lg>\n\n<lg>\n<l>[gaganaṃ ca matta-meghaṃ dhārā-lulitārjunāni ca vanāni /</l>\n<l>nirahaṅkāra-mṛgāṅkā haranti nīlā api niśāḥ //]</l>\n</lg>\n\n<l>atra matta-nirahaṅkāra-śabdau || DhvA_2.1 ||</l>\n\n</div>\n<div>\n\n<p>Dhv_2.2:</p>\n\n<lg>\n<l>asaṃlakṣya-kramoddyotaḥ krameṇa dyotitaḥ paraḥ /</l>\n<l>vivakṣitābhidheyasya dhvaner ātmā dvidhā mataḥ // DhvK_2.2 //</l>\n</lg>\n\n<p>mukhyatayā prakāśamāno vyaṅgyo 'rtho dhvaner ātmā / sa ca vācyārthāpekṣayā kaścid alakṣya-kramatayā prakāśate, kaścit krameṇeti dvidhā mataḥ || DhvA_2.2 ||</p>\n\n<p>tatra-\n</p>\n</div>\n<div>\n\n<p>Dhv_2.3:</p>\n\n<lg>\n<l>rasa-bhāva-tad-ābhāsa-tat-praśānty-ādir akramaḥ /</l>\n<l>dhvaner ātmāṅgi-bhāvena bhāsamāno vyavasthitaḥ // DhvK_2.3 //</l>\n</lg>\n\n<p>rasādir artho hi saheva vācyenāvabhāsate / sa cāṅgitvenāvabhāsamāno dhvaner ātmā /</p>\n\n<p>idānīṃ rasavad-alaṅkārād alakṣya-krama-dyotanātmano dhvaner vibhakto viṣaya iti pradarśyate-</p>\n\n</div>\n<div>\n\n<p>Dhv_2.4:</p>\n\n<lg>\n<l>vācya-vācaka-cārutva-hetūnāṃ vividhātmanām /</l>\n<l>rasādi-paratā yatra sa dhvaner viṣayo mataḥ // DhvK_2.4 //</l>\n</lg>\n\n<l>rasa-bhāvatad-ābhāsa-tat-praśama-lakṣaṇaṃ mukhyam artham anuvartamānā śabdārthālaṅkārā guṇāś ca parasparaṃ dhvany-apekṣayā vibhinna-rūpā vyavasthitās tatra kāvye dhvanir iti vyapadeśaḥ || DhvA_2.4 ||</l>\n\n</div>\n<div>\n\n<p>Dhv_2.5:</p>\n\n<lg>\n<l>pradhānye 'nyatra vākyārthe yatrāṅgaṃ tu rasādayaḥ /</l>\n<l>kāvye tasminn alaṅkāro rasādir iti me matiḥ // DhvK_2.5 //</l>\n</lg>\n\n<p>yady api rasavad-alaṅkārasyānyair darśito viṣayas tathāpi yasmin kāvye pradhānatayānyo 'rtho vākyārthī-bhūtas tasya cāṅga-bhūtā ye rasādayas te rasāder alaṅkārasya viṣayā iti māmakīnaḥ pakṣaḥ / tad yathā cāṭuṣu preyo 'laṅkārasya vākyārthatve 'pi rasādayo 'ṅgabhūtā dṛśyante / sa ca rasādir alaṅkāraḥ śuddhaḥ saṅkīrṇo vā /</p>\n\n<p>tatrādyo yathā-</p>\n\n<lg>\n<l>kiṃ hāsyena na me prayāsyasi punaḥ prāptaś cirād darśanaṃ</l>\n<l>keyam niṣkaruṇa pravāsa-rucitā kenāsi dūrikṛtaḥ /</l>\n<l>svapnānteṣv iti te vadan priyatama-vyāsakta-kaṇṭha-graho</l>\n<l>buddhā roditi rikta-bāhu-valayas tāraṃ ripu-strī-janaḥ //</l>\n</lg>\n\n<p>ity atra karuṇa-rasasya śuddhasyāṅga-bhāvāt spaṣṭam eva rasavad-alaṅkāratvam / evam evaṃ-vidhe viṣaye rasāntarāṇāṃ spaṣṭa evāṅgabhāvaḥ /</p>\n\n<p>saṅkīrṇo rasādir aṅga-bhūto yatha-</p>\n\n<lg>\n<l>kṣipto hastāvalagnaḥ prasabham abhihato 'py ādadāno 'ṃśukāntaṃ</l>\n<l>gṛhṇan keśeṣv apāstaś caraṇa-nipatito nekṣitaḥ sambhrameṇa /</l>\n<l>āliṅgan yo 'vadhūtas tripura-yuvatibhiḥ sāśru-netrotpalābhiḥ</l>\n<l>kāmīvārdrāparādhaḥ sa dahatu duritaṃ śāmbhavo vaḥ śarāgniḥ //</l>\n</lg>\n\n<p>ity atra tripura-ripu-prabhāvātiśayasya vākyārthatve īrṣyā-vipralambhasya śleṣa-sahitasyāṅga-bhāva iti, evaṃ-vidha eva rasavad-ādy-alaṅkārasya nyāyyo viṣayaḥ / ata eva cerṣyā-vipralambha-karuṇayor aṅgatvena vyavasthānāt samāveśo na doṣaḥ / yatra hi rasasya vākyārthī-bhāvas tatra katham alaṅkāratvam ? alaṅkāro hi cārutva-hetuḥ prasiddhaḥ ; na tv asāv ātmaivātmanaś cārutva-hetuḥ /</p>\n\n<p>tathā cāyam atra saṃkṣepaḥ-</p>\n\n<lg>\n<l>rasa-bhāvādi-tātparyam āśritya viniveśanam /</l>\n<l>alaṅkṛtīnāṃ sarvāsām alaṅkāratva-sādhanam //</l>\n</lg>\n\n<p>tasmād yatra rasādayo vākyārthī-bhūtāḥ sa sarvo na rasāder alaṅkārasya viṣayaḥ ; sa dhvaneḥ prabhedaḥ, tasyopamādayo 'laṅkārāḥ / yatra tu prādhānyenārthāntarasya vākyārthī-bhāve rasādibhiś cārutva-niṣpattiḥ kriyate, sa rasāder alaṅkāratāyā viṣayaḥ /</p>\n\n<p>evaṃ dhvaner upamādīnāṃ rasavad-alaṅkārasya ca vibhakta-viṣayatā bhavati /</p>\n\n<p>yadi tu cetanānāṃ vākyārthī-bhāvo rasādy-alaṅkārasya viṣaya ity ucyate tarhy upamādīnāṃ pravirala-viṣayatā nirviṣayatā vābhihitā syāt / yasmād acetana-vastu-vṛtte vākyārthī-bhūte punaś cetana-vastu-vṛttānta-yojanayā yathā-kathañcid bhavitavyam /</p>\n\n<p>atha satyām api tasyāṃ yatrācetanānāṃ vākyārthī-bhāvo nāsau rasavad-alaṅkārasya viṣaya ity ucyate / tan mahataḥ kāvya-prabandhasya rasanidhānabhūtasya nīrasatvamabhihitaṃ syāt /\nyathā-</p>\n\n<lg>\n<l>taraṅga-bhrū-bhaṅgā kṣubhita-vihaga-śreṇi-raśanā</l>\n<l>vikarṣantī phenaṃ vasanam iva saṃrambha-śithilam /</l>\n<l>yathā-viddhaṃ yāti skhalitam abhisandhāya bahuśo</l>\n<l>nadī-rūpeṇeyaṃ dhruvam asahanā sā pariṇatā //</l>\n</lg>\n\n<p>yathā vā-\n<lg>\n<l>tanvī megha-jalārdra-pallavatayā dhautādhar evāśrubhiḥ</l>\n<l>śūnyevābharaṇaiḥ svakāla-virahād viśrānta-puṣpodgamā /</l>\n<l>cintā maunam ivāśritā madhu-kṛtāṃ śabdair vinā lakṣyate</l>\n<l>caṇḍī mām avadhūya pāda-patitaṃ jātānutāpeva sā //</l>\n</lg></p>\n\n<p>yathā vā-\n<lg>\n<l>teṣāṃ gopa-vadhū-vilāsa-suhṛdāṃ rādhā-rahaḥ-sākṣiṇāṃ</l>\n<l>kṣemaṃ bhadra kalinda-śaila-tanayā-tīre latā-veśmanāṃ /</l>\n<l>vicchinne smara-talpa-kalpana-mṛd-ucchedopayoge 'dhunā</l>\n<l>te jāne jaraṭhī-bhavanti vigalan nīla-tviṣaḥ pallavāḥ //[*10]</l>\n</lg>\n[*10] Srk 808 (vidyāyāḥ); Svm 87.8 (kasyāpi)</p>\n\n\n<p>ity evam ādau viṣaye 'cetanānāṃ vākyārthī-bhāve 'pi cetana-vastu-vṛttānta-yojanāsty eva / atha yatra cetana-vastu-vṛttānta-yojanāsti tatra rasādir alaṅkāraḥ / tad evaṃ saty upamādayo nirviṣayāḥ pravirala-viṣayā vā syuḥ / yasmān nāsty evāsāv acetana-vastu-vṛttānto yatra cetana-vastu-vṛttānta-yojanā nāsty antato vibhāvatvena / tasmād aṅgatvena ca rasādīnām alaṅkāratā /\n<l>yaḥ punar aṅgī raso bhāvo vā sarvākāram alaṅkāryaḥ sa dhvaner ātmeti || DhvA_2.5 ||</l></p>\n\n<p>kiṃ ca-</p>\n\n</div>\n<div>\n\n<p>Dhv_2.6:</p>\n\n<lg>\n<l>tam artham avalambante ye 'ṅginaṃ te guṇāḥ smṛtāḥ /</l>\n<l>aṅgāśritās tv alaṅkārā mantavyāḥ kaṭakādivat // DhvK_2.6 //</l>\n</lg>\n\n<p>ye tam arthaṃ rasādi-lakṣaṇam aṅginaṃ santam avalambate te guṇāḥ śauryādivat / vācya-vācaka-lakṣaṇāny aṅgāni ye punas tad-āśritās te 'laṅkārā mantavyāḥ kaṭakādivat || DhvA_2.6 ||</p>\n\n<p>tathā ca-\n</p>\n</div>\n<div>\n\n<p>Dhv_2.7:</p>\n\n<lg>\n<l>śṛṅgāra eva madhuraḥ paraḥ prahlādano rasaḥ /</l>\n<l>tan-mayaṃ kāvyam āśritya mādhuryaṃ pratitiṣṭhati // DhvK_2.7 //</l>\n</lg>\n\n<p>śṛṅgāra eva rasāntarāpekṣayā madhuraḥ prahlāda-hetutvāt / tat-prakāśana-para-śabdārthatayā kāvyasya sa mādhurya-lakṣaṇo guṇaḥ / śravyatvaṃ punar ojaso 'pi sādhāraṇam iti || DhvA_2.7 ||</p>\n\n</div>\n<div>\n\n<p>Dhv_2.8:</p>\n\n<lg>\n<l>śṛṅgāre vipralambhākhye karuṇe ca prakarṣavat /</l>\n<l>mādhuryam ārdratāṃ yāti yatas tatrādhikaṃ manaḥ // DhvK_2.8 //</l>\n</lg>\n\n<p>vipralambha-śṛṅgāra-karuṇayos tu mādhuryam eva prakarṣavat / sahṛdaya-hṛdayāvarjanātiśaya-nimittatvād iti || DhvA_2.8 ||</p>\n\n</div>\n<div>\n\n<p>Dhv_2.9:</p>\n\n<lg>\n<l>raudrādayo rasā dīptyā lakṣyante kāvya-vartinaḥ /</l>\n<l>tad-vyakti-hetū śabdārthāv āśrityaujo vyavasthitam // DhvK_2.9 //</l>\n</lg>\n\n<p>raudrādayo hi rasāḥ parāṃ dīptim ujjvalatāṃ janayantīti lakṣaṇayā ta eva dīptir ity ucyate /\ntat-prakāśana-paraḥ śabdo dīrgha-samāsa-racanālaṅkṛtaṃ vākyam / yathā-</p>\n\n<lg>\n<l>cañcad-bhuja-bhramita-caṇḍa-gadābhighāta-</l>\n<l>sañcūrṇitoru-yugalasya suyodhanasya /</l>\n<l>styānāvabaddha-ghana-śoṇita-śoṇa-pāṇir</l>\n<l>uttaṃsayiṣyati kacāṃs tava devi bhīmaḥ //(veṇi 1.21)</l>\n</lg>\n\n<p>tat-prakāśana-paraś cārtho 'napekṣita-dīrgha-samāsa-racanaḥ prasanna-vācakābhidheyaḥ / yathā-\n<lg>\n<l>yo yaḥ śastraṃ bibharti sva-bhuja-guru-madaḥ pāṇḍavīnāṃ camūnāṃ</l>\n<l>yo yaḥ pāñcāla-gotre śiśur adhika-vayā garbha-śayyāṃ gato vā /</l>\n<l>yo yas tat-karma-sākṣī carati mayi raṇe yaś ca yaś ca pratīpaḥ</l>\n<l>krodhāndhas tasya tasya svayam api jagatām antakasyāntako 'ham //(veṇi 3.32)</l>\n</lg></p>\n\n<l>ity ādau dvayor ojastvam || DhvA_2.9 ||</l>\n\n</div>\n<div>\n\n<p>Dhv_2.10:</p>\n\n<lg>\n<l>samarpakatvaṃ kāvyasya yat tu sarva-rasān prati /</l>\n<l>sa prasādo guṇo jñeyaḥ sarva-sādhāraṇa-kriyaḥ // DhvK_2.10 //</l>\n</lg>\n\n<p>prasādas tu svacchatā śabdārthayoḥ / sa ca sarva-rasa-sādhāraṇo guṇaḥ sarva-racanā-sādhāraṇaś ca vyaṅgyārthāpekṣayaiva mukhyatayā vyavasthito mantavyaḥ || DhvA_2.10 ||</p>\n\n</div>\n<div>\n\n<p>Dhv_2.11:</p>\n\n<lg>\n<l>śruti-duṣṭādayo doṣā anityā ye ca darśitāḥ /</l>\n<l>dhvany-ātmany eva śṛṅgāre te heyā ity udāhṛtāḥ // DhvK_2.11 //</l>\n</lg>\n\n<p>anityā doṣāś ca ye śruti-duṣṭādayaḥ sūcitās te 'pi na vācye artha-mātre, na ca vyaṅgye śṛṅgāre vā dhvaner anātma-bhūte / kiṃ tarhi ? dhvanyātmany eva śṛṅgāre 'ṅgitayā vyaṅgye te heyā ity udāhṛtāḥ / anyathā hi teṣām anitya-doṣataiva na syāt / evam ayam asaṃlakṣya-krama-dyoto dhvaner ātmā pradarśitaḥ sāmānyena || DhvA_2.11 ||</p>\n\n</div>\n<div>\n\n<p>Dhv_2.12:</p>\n\n<lg>\n<l>tasyāṅgānāṃ prabhedā ye prabhedāḥ svagatāś ca ye /</l>\n<l>teṣāmānantyamanyonyasambandhaparikalpane // DhvK_2.12 //</l>\n</lg>\n\n<p>aṅgitayā vyaṅgyo rasādir vivakṣitāny apara-vācyasya dhvaner eka ātmā ya uktas tasyāṅgānāṃ vācya vācakānupātinām alaṅkārāṇāṃ ye prabhedā niravadhayo ye ca svagatās tasyāṅgino 'rthasya rasa-bhāva-tad-ābhāsa-tat-praśama-lakṣaṇā vibhāvānubhāva-vyabhicāri-pratipādana-sahitā anantāḥ svāśrayāpekṣayā niḥsīmāno viśeṣās teṣām anyonya-sambandha-parikalpane kriyamāṇe kasyacid anyatamasyāpi rasasya prakārāḥ parisaṅkhyātuṃ na śakyante kim uta sarveṣām /</p>\n\n<p>tathā hi śṛṅgārasyāṅginas tāvad ādyau dvau bhedau-sambhogo vipralambhaś ca / sambhogasya ca paraspara-prema-darśana-surata-viharaṇādi-lakṣaṇāḥ prakārāḥ /\nvipralambhasyāpy abhilāṣerṣyā-viraha-pravāsa-vipralambhādayaḥ / teṣāṃ ca pratyekaṃ vibhāvānubhāva-vyabhicāri-bhedaḥ / teṣāṃ ca deśa-kālādy-āśrayāvasthā-bheda iti svagata-bhedāpekṣayaikasya tasyāparimeyatvaṃ, kiṃ punar aṅga-prabheda-kalpanāyām / te hy aṅga-prabhedāḥ pratyekam aṅgi-prabheda-sambandha-parikalpane kriyamāṇe satyānantyam evopayānti || DhvA_2.12 ||</p>\n\n</div>\n<div>\n\n<p>Dhv_2.13:</p>\n\n<lg>\n<l>diṅ-mātraṃ tūcyate yena vyutpannānāṃ sa-cetasām /</l>\n<l>buddhir āsāditālokā sarvatraiva bhaviṣyati // DhvK_2.13 //</l>\n</lg>\n\n<p>diṅ-mātra-kathanena hi vyutpannānāṃ sahṛdayānām ekatrāpi rasa-bhede sahālaṅkārair aṅgāṅgi-bhāva-parijñānād āsāditālokā buddhiḥ sarvatraiva bhaviṣyati /</p>\n\n<p>tatra-</p>\n\n</div>\n<div>\n\n<p>Dhv_2.14:</p>\n\n<lg>\n<l>śṛṅgārasyāṅgino yatnād eka-rūpānubandhavān /</l>\n<l>sarveṣv eva prabhedeṣu nānuprāsaḥ prakāśakaḥ // DhvK_2.14 //</l>\n</lg>\n\n<p>aṅgino hi śṛṅgārasya ye uktāḥ prabhedās teṣu sarveṣv eka-prakārānubandhitayā prabandhena pravṛtto 'nuprāso na vyañjakaḥ / aṅgina ity anenāṅga-bhūtasya śṛṅgārasyaika-rūpānubandhy-anuprāsa-nibandhane kāma-cāram āha //2.14 //</p>\n\n</div>\n<div>\n\n<p>Dhv_2.15:</p>\n\n<lg>\n<l>dhvanyātma-bhūte śṛṅgāre yamakādi-nibandhanam /</l>\n<l>śaktāv api pramāditvaṃ vipralambhe viśeṣataḥ // DhvK_2.15 //</l>\n</lg>\n\n<p>dhvaner ātma-bhūtaḥ śṛṅgāras tātparyeṇa vācya-vācakābhyāṃ prakāśyamānas tasmin yamakādīnāṃ yamaka-prakārāṇāṃ nibandhanaṃ duṣkara-śabda-bhaṅga-śleṣādīnāṃ śaktāv api pramāditvaṃ / 'pramāditvam' ity anenaitad darśyate-kāka-tālīyena kadācit kasyacid ekasya yamakāder niṣpattāv api bhūmnālaṅkārāntaravad rasāṅgatvena nibandho na kartavya iti / 'vipralambhe viśeṣata' ity anena vipralambhe saukumāryātiśayaḥ khyāpyate / tasmin dyotye yamakāder aṅgasya nibandho niyamān na kartavya iti || DhvA_2.15 ||</p>\n\n<p>atra yuktir abhidhīyate-</p>\n\n</div>\n<div>\n\n<p>Dhv_2.16:</p>\n\n<lg>\n<l>rasākṣiptatayā yasya bandhaḥ śakya-kriyo bhavet /</l>\n<l>apṛthag-yatna-nirvatyaḥ so 'laṅkāro dhvanau mataḥ // DhvK_2.16 //</l>\n</lg>\n\n<p>niṣpattāv āścarya-bhūto 'pi yasyālaṅkārasya rasākṣiptatayaiva bandhaḥ śakya-kriyo bhavet so 'sminn alakṣya-krama-vyaṅgye dhvanāv alaṅkāro mataḥ / tasyaiva rasāṅgatvaṃ mukhyam ity arthaḥ / yathā-</p>\n\n<lg>\n<l>kapole pattrālī karatala-nirodhena mṛditā</l>\n<l>nipīto niḥśvāsair ayam amṛta-hṛdyo 'dhara-rasaḥ /</l>\n<l>muhuḥ kaṇṭhe lagnas taralayati bāṣpa-stana-taṭīṃ</l>\n<l>priyo manyur jātas tava niranurodhe na tu vayam //[*11]</l>\n</lg>\n<p>[*11] Amaru 67; Srk 664, Skm 720, Skv 489, Sv 1627</p>\n\n<p>rasāṅgatve ca tasya lakṣaṇam apṛthag-yatna-nirvartyatvam iti yo rasaṃ bandhu-madhya-vasitasya kaver alaṅkāras tāṃ vāsanām atyūhya yatnāntaram āsthitasya niṣpadyate sa na rasāṅgam iti / yamake ca prabandhena buddhi-pūrvakaṃ kriyamāṇe niyamenaiva yatnāntara-parigraha āpatati śabda-viśeṣānveṣaṇa-rūpaḥ / alaṅkārāntareṣv api tat-tulyam iti cet-naivam; alaṅkārāntarāṇi hi nirūpyamāṇa-durghaṭanāny api rasa-samāhita-cetasaḥ pratibhānavataḥ kaver aham-pūrvikayā parāpatanti / yathā kādambaryāṃ kādambarī-darśanāvasare / yathā ca māyā-rāma-śiro-darśanena vihvalāyāṃ sīta-devyāṃ setau / yuktaṃ caitat, yato rasā vācya-viśeṣair evākṣeptavyāḥ /</p>\n\n<p>asyaivārthasya saṅgraha-ślokāḥ-</p>\n\n<lg>\n<l>rasavanti hi vastūni sālaṅkārāṇi kānicit /</l>\n<l>ekenaiva prayatnena nirvartyante mahā-kaveḥ //</l>\n</lg>\n\n<lg>\n<l>yamakādi-nibandhe tu pṛthag-yatno 'sya jāyate /</l>\n<l>śaktasyāpi rase 'ṅgatvaṃ tasmād eṣāṃ na vidyate //</l>\n</lg>\n\n<lg>\n<l>rasābhāsāṅga-bhāvas tu yamakāder na vāryate /</l>\n<l>dhvany-ātma-bhūte śṛṅgāre tv aṅgatā nopapadyate || DhvA_2.16 ||</l>\n</lg>\n\n<p>idānīṃ dhvany-ātma-bhūtasya śṛṅgārasya vyañjako 'laṅkāra-varga ākhyāyate-</p>\n\n</div>\n<div>\n\n<p>Dhv_2.17:</p>\n\n<lg>\n<l>dhvany-ātma-bhūte śṛṅgāre samīkṣya viniveśitaḥ /</l>\n<l>rūpakādir alaṅkāra-varga eti yathārthatām // DhvK_2.17 //</l>\n</lg>\n\n<p>alaṅkāro hi bāhyālaṅkārasāmyādaṅginaścārutva-heturucyate /\nvācyālaṅkāravargaś ca rūpakādiryāvānukto vakṣyate ca kaiścit, alaṅkārāṇāmanantatvāt ///</p>\n\n<l>sa sarvo 'pi yadi samīkṣya viniveśyate tada-lakṣyakramavyaṅgyasya dhvaner aṅginaḥ sarvasyaiva cārutvaheturniṣpadyate || DhvA_2.17 ||</l>\n\n<p>eṣā cāsya viniveśane samīkṣā-</p>\n\n</div>\n<div>\n\n<p>Dhv_2.18-19:</p>\n\n<lg>\n<l>vivakṣā tatparatvena nāṅgitvena kadācana /</l>\n<l>kāle ca grahaṇa-tyāgau nātinirvahaṇaiṣitā // DhvK_2.18 //</l>\n</lg>\n\n<lg>\n<l>nirvyūḍhāv api cāṅgatve yatnena pratyavekṣaṇam /</l>\n<l>rūpakādir alaṅkāra-vargasyāṅgatva-sādhanam // DhvK_2.19 //</l>\n</lg>\n\n<l>rasa-bandheṣv atyādṛta-manāḥ kavir yam alaṅkāraṃ tad aṅgatayā vivakṣati / yathā [śaku. 1.20]-</l>\n\n<lg>\n<l>calāpāṅgāṃ dṛṣṭiṃ spṛśasi nava-gopa-sudṛśāṃ</l>\n<l>rahasyākhyāyīva mṛśasi mṛdu karṇāntika-caraḥ /</l>\n<l>karaṃ vyādhunvatyāḥ pibasi rati-sarvasvam adharaṃ</l>\n<l>vayaṃ tattvānveṣān madhukara hatās tvaṃ khalu kṛtī //[*12]</l>\n</lg>\n<p>[*12] Srk 515</p>\n\n\n<p>atra hi bhramara-svabhāvoktir alaṅkāro rasānuguṇaḥ / 'nāṅgitvena' iti na prādhānyena /\nkadācid rasādi-tātparyeṇa vivakṣito 'pi hy alaṅkāraḥ kaścid aṅgitvena vivakṣito dṛśyate / yathā-</p>\n\n<lg>\n<l>cakrābhighāta-prasabhājñayaiva cakāra yo rāhu-vadhū-janasya /</l>\n<l>āliṅganoddāma-vilāsa-vandhyaṃ ratotsavaṃ cumbana-mātra-śeṣam //</l>\n</lg>\n\n<p>atra hi paryāyoktasyāṅgitvena vivakṣā rasādi-tātparye saty apīti / aṅgatvena vivakṣitam api yam avasare gṛhṇāti nānavasare /</p>\n\n<p>avasare gṛhītir, yathā (ratnāvalyāṃ 2.4)-</p>\n\n<lg>\n<l>uddāmotkalikāṃ vipāṇḍura-rucaṃ prārabdha-jṛmbhāṃ kṣaṇād āyāsaṃ śvasanodgamair aviratair ātanvatīm ātmanaḥ /</l>\n<l>adyodyānalatām imāṃ samadanāṃ nārīm ivānyāṃ dhruvaṃ paśyan kopa-vipāṭala-dyuti mukhaṃ devyāḥ kariṣyāmy aham //[*13]</l>\n</lg>\n<p>[*13] Rasārṇava-sudhākara 2.26.</p>\n\n\n<p>ity atra upamā śleṣasya / gṛhītam api ca yam avasare tyajati tad-rasānuguṇa-tayālaṅkārāntarāpekṣayā / yathā-</p>\n\n<lg>\n<l>raktas tvaṃ nava-pallavair aham api ślāghyaiḥ priyāyā guṇais</l>\n<l>tvām āyānti śilīmukhāḥ smara-dhanur-muktās tathā mām api /</l>\n<l>kāntāpāda-talāhatis tava mude tadvan mamāpy āvayoḥ</l>\n<l>sarvaṃ tulyam aśoka kevalam ahaṃ dhātrā sa-śokaḥ kṛtaḥ //[*14]</l>\n</lg>\n<p>[*14] Srk 770.</p>\n\n\n<p>atra hi prabandha-pravṛtto 'pi śleṣo vyatireka-vivakṣayā tyajyamāno rasa-viśeṣam puṣṇāti /\nnātrālaṅkāra-dvaya-sannipātaḥ, kiṃ tarhi ? alaṅkārāntaram eva śleṣa-vyatireka-lakṣaṇaṃ narasiṃhavad iti cet-na, tasya prakārāntareṇa vyavasthāpanāt / yatra hi śleṣa-viṣaya eva śabde prakārāntareṇa vyatireka-pratītir jāyate sa tasya viṣayaḥ / yathā-'sa harir nāmnā devaḥ sa-harir vara-turaga-nivahena' ity ādau /</p>\n\n<p>atra hy anya eva śabdaḥ śleṣasya viṣayo 'nyaś ca vyatirekasya / yadi caivaṃ-vidhe viṣaye 'laṅkārāntaratva-kalpanā kriyate tat-saṃsṛṣṭer viṣayāpahāra eva syāt / śleṣa-mukhenaivātra vyatirekasyātma-lābha iti nāyaṃ saṃsṛṣṭer viṣaya iti cet-na ; vyatirekasya prakārāntareṇāpi darśanāt / yathā-</p>\n\n<lg>\n<l>no kalpāpāya-vāyor adaya-raya-dalat-kṣmādharasyāpi śamyā</l>\n<l>gāḍhodgīrṇojjvala-śrīr ahani na rahitā no tamaḥ-kajjalena /</l>\n<l>prāptotpattiḥ pataṅgān na punar upagatā moṣa-muṣṇa-tviṣo vo</l>\n<l>vartiḥ saivānya-rūpā sukhayatu nikhila-dvīpa-dīpasya dīptiḥ //</l>\n</lg>\n\n<p>atra hi sāmya-prapañca-pratipādanaṃ vinaiva vyatireko darśitaḥ / nātra śleṣa-mātrāc cārutva-pratītir astīti śleṣasya vyatirekāṅgatvenaiva vivakṣitatvāt na svato 'laṅkāratety api na vācyam /\nyata evaṃ-vidhe viṣaye sāmya-mātrād api supratipāditāc cārutvaṃ dṛśyata eva / yathā-</p>\n\n<p>ākrandāḥ stanitair vilocana-jalānya-śrānta-dhārāmbudhis\ntad-viccheda-bhuvaś ca śoka-śikhinas tulyās taḍid-vibhramaiḥ /\nantar me dayitā-mukhaṃ tava śaśī vṛttiḥ samaivāvayos\n<l>tat kiṃ mām aniśaṃ sakhe jala-dhara tvaṃ dagdhum evodyataḥ //[*15] ity ādau /</l>\n[*15] Srk 240, Skm 993, yaśodharmaṇaḥ, Smv 43.33.</p>\n\n\n<p>rasa-nirvahaṇaika-tāna-hṛdayo yaṃ ca nātyantaṃ nirvoḍhum icchati / yathā-</p>\n\n<lg>\n<l>kopāt komala-lola-bāhu-latikā-pāśena baddhā dṛḍhaṃ</l>\n<l>nītvā vāsa-niketanaṃ dayitayā sāyaṃ sakhīnāṃ puraḥ /</l>\n<l>bhūyo naivam iti skhalat-kala-girā saṃsūcya duśceṣṭitaṃ</l>\n<l>dhanyo hanyata eva nihnuti-paraḥ preyān rudatyā hasan //</l>\n</lg>\n\n<p>atra hi rūpakam ākṣiptam anirvyūḍhaṃ ca paraṃ rasa-puṣṭaye / nirvoḍhum iṣṭam api yaṃ yatnād aṅgatvena pratyavekṣate yathā-</p>\n\n<p>śyāmāsvaṅgaṃ cakita-hariṇī-prekṣaṇe dṛṣṭi-pātaṃ\ngaṇḍa-cchāyāṃ śaśini śikhināṃ barha-bhāreṣu keśān /\nutpaśyāmi pratanuṣu nadī-vīciṣu bhrū-vilāsān\nhantaika-sthaṃ kvacid api na te bhīru sādṛśyam asti //ity ādau /</p>\n\n<p>sa evam upanibadhyamāno 'laṅkāro rasābhivyakti-hetuḥ kaver bhavati / ukta-prakārātikrame tu niyamenaiva rasa-bhaṅga-hetuḥ saṃpadyate / lakṣyaṃ ca tathāvidhaṃ mahā-kavi-prabandheṣv api dṛśyate bahuśaḥ / tat tu sūkti-sahasra-dyotitātmanāṃ mahātmanāṃ doṣodghoṣaṇam ātmana eva dūṣaṇaṃ bhavatīti na vibhajya darśitam / kiṃ tu rūpakāder alaṅkāra-vargasya yeyaṃ vyañjakatve rasādi-viṣaye lakṣaṇa-dig-darśitā tām anusaran svayaṃ cānyal lakṣaṇam utprekṣamāṇo yady alakṣya-krama-pratibham anantaroktam enaṃ dhvaner ātmānam upanibadhnāti sukaviḥ samāhita-cetās tadā tasyātma-lābho bhavati mahīyān iti || DhvA_2.18-19 ||</p>\n\n</div>\n<div>\n\n<p>Dhv_2.20:</p>\n\n<lg>\n<l>krameṇa pratibhāty ātmā yo 'syānusvāna-sannibhaḥ /</l>\n<l>śabdārtha-śakti-mūlatvāt so 'pi dvedhā vyavasthitaḥ // DhvK_2.20 //</l>\n</lg>\n\n<l>asya vivakṣitāny apara-vācyasya dhvaneḥ saṃlakṣya-krama-vyaṅgyatvād anuraṇana-prakhyo ya ātmā so 'pi śabda-śakti-mūlo 'rtha-śakti-mūlaś ceti dvi-prakāraḥ || DhvA_2.20 ||</l>\n\n<p>nanu śabda-śaktyā yatrārthāntaraṃ prakāśate sa yadi dhvaneḥ prakāra ucyate tad idānīṃ śleṣasya viṣaya evāpahṛtaḥ syāt, nāpahṛta ity āha-</p>\n\n</div>\n<div>\n\n<p>Dhv_2.21:</p>\n\n<lg>\n<l>ākṣipta evālaṅkāraḥ śabda-śaktyā prakāśate /</l>\n<l>yasminn anuktaḥ śabdena śabda-śakty-udbhavo hi saḥ // DhvK_2.21 //</l>\n</lg>\n\n<p>yasmād alaṅkāro na vastu-mātraṃ yasmin kāvye śabda-śaktyā prakāśate sa śabda-śakty-udbhavo dhvanir ity asmākaṃ vivakṣitam / vastu-dvaye ca śabda-śaktyā prakāśamāne śleṣaḥ / yathā-</p>\n\n<lg>\n<l>yena dhvasta-manobhavena balijit-kāyaḥ purāstrī-kṛto</l>\n<l>yaś codvṛtta-bhujaṅga-hāra-valayo gaṅgāṃ ca yo 'dhārayat /</l>\n<l>yasyāhuḥ śaśimac chiro hara iti stutyaṃ ca nāmāmarāḥ</l>\n<l>pāyāt sa svayam andhaka-kṣaya-karas tvāṃ sarvado mādhavaḥ //</l>\n</lg>\n\n<p>nanv alaṅkārāntara-pratibhāyām api śleṣa-vyapadeśo bhavatīti darśitaṃ bhaṭṭodbhaṭena, tat punar api śabda-śakti-mūlo dhvanir niravakāśa ity āśaṅkyedam uktam 'ākṣipta' iti / tad ayam arthaḥ-yatra śabda-śaktyā sākṣād alaṅkārāntaraṃ vācyaṃ sat pratibhāsate sa sarvaḥ śleṣa-viṣayaḥ / yatra tu śabda-śaktyā sāmarthyākṣiptaṃ vācya-vyatiriktaṃ vyaṅgyam evālaṅkārāntaraṃ prakāśate sa dhvaner viṣayaḥ / śabda-śaktyā sākṣād-alaṅkārāntara-pratibhā yathā-</p>\n\n<lg>\n<l>tasyā vināpi hāreṇa nisargād eva hāriṇau /</l>\n<l>janayāmāsatuḥ kasya vismayaṃ na payodharau //</l>\n</lg>\n\n<p>atra śṛṅgāra-vyabhicārī vismayākhyo bhāvaḥ sākṣād-virodhālaṅkāraś ca pratibhāsata iti virodha-cchāyānugrāhiṇaḥ śleṣasyāyaṃ viṣayaḥ / na tv anusvānopama-vyaṅgyasya dhvaneḥ / alakṣya-krama-vyaṅgyasya tu dhvaner vācyena śleṣeṇa virodher na vā vyañjitasya viṣaya eva /</p>\n\n<lg>\n<l>tasyā vināpi hāreṇa nisargād eva hāriṇau /</l>\n<l>janayāmāsatuḥ kasya vismayaṃ na payodharau //</l>\n</lg>\n\n<p>atra śṛṅgāra-vyabhicārī vismayākhyo bhāvaḥ sākṣād-virodhālaṅkāraś ca pratibhāsata iti virodha-cchāyānugrāhiṇaḥ śleṣasyāyaṃ viṣayaḥ / na tv anusvānopama-vyaṅgyasya dhvaneḥ / alakṣya-krama-vyaṅgyasya tu dhvaner vācyena śleṣeṇa virodher na vā vyañjitasya viṣaya eva /</p>\n\n<p>yathā mamaiva-</p>\n\n<lg>\n<l>ślāghyāśeṣa-tanuṃ sudarśana-karaḥ sarvāṅga-līlājita-</l>\n<l>trailokyāṃ caraṇāravinda-lalitenākrānta-loko hariḥ /</l>\n<l>bibhrāṇāṃ mukham indu-sundara-rucaṃ candrātma-cakṣur dadhat</l>\n<l>sthāne yāṃ svatanor apaśyad adhikāṃ sā rukmiṇī vo 'vatāt //</l>\n</lg>\n\n<p>atra vācyatayaiva vyatireka-cchāyānugrāhī śleṣaḥ pratīyate / yathā ca-</p>\n\n<lg>\n<l>bhramim aratim alasa-hṛdayatāṃ</l>\n<l>pralayaṃ mūrcchāṃ tamaḥ śarīra-sārdam /</l>\n<l>maraṇaṃ ca jalada-bhuja-gajaṃ</l>\n<l>prasahya kurute viṣaṃ viyoginīnām //</l>\n</lg>\n\n<lg>\n<l>yathā vā-</l>\n<l>camahia-māṇasa-kañcaṇa-paṅka-aṇi mmahia-parimalā jassa /</l>\n<l>akhaṇḍia-dāṇa-pasārā bāhu-ppalihā ccia ga{i}ndā //</l>\n</lg>\n\n<lg>\n<l>[khaṇḍita-mānasa-kāñcana-paṅkajanir mathita-parimalā yasya /</l>\n<l>akhaṇḍita-dāna-prasarā bāhu-parighā iva gajendrāḥ //]</l>\n</lg>\n\n<p>atra rūpaka-cchāyānugrāhī śleṣo vācyatayaivāvabhāsate / sa cākṣipto 'laṅkāro yatra punaḥ śabdāntareṇābhihita-svarūpas tatra na śabda-śakty-udbhavānuraṇana-rūpa-vyaṅgya-dhvani-vyavahāraḥ / tatra vakrokty-ādi-vācyālaṅkāra-vyavahāra eva / yathā-</p>\n\n<lg>\n<l>dṛṣṭyā keśava gopa-rāga-hṛtayā kiṃcin na dṛṣṭaṃ mayā</l>\n<l>tenaiva skhalitāsmi nātha patitāṃ kiṃ nāma nālambase /</l>\n<l>ekas tvaṃ viṣameṣu khinna-manasāṃ sarvābalānāṃ gatir</l>\n<l>gopyaivaṃ gaditaḥ sa-leśam avatād goṣṭhe harir vaś ciram //</l>\n</lg>\n\n<p>evaṃ-jātīyakaḥ sarva eva bhavatu kāmaṃ vācya-śleṣasya viṣayaḥ / yatra tu sāmarthyākṣiptaṃ sad-alaṅkārāntaraṃ śabda-śaktyā prakāśate sa sarva eva dhvaner viṣayaḥ / yathā-'atrāntare kusuma-samaya-yugam upasaṃharann ajṛmbhata grīṣmābhidhānaḥ phulla-mallikā-dhavalāṭṭa-hāso mahā-kālaḥ' /</p>\n\n<lg>\n<l>yathā ca-</l>\n<l>unnataḥ prollasad-dhāraḥ kālāgarumalīmasaḥ /</l>\n<l>payodharabharastanvyāḥ kaṃ na cakre 'bhilāṣiṇam //</l>\n</lg>\n\n<p>yathā vā-\n<lg>\n<l>dattānandāḥ prajānāṃ samucita-samayākṛṣṭa-sṛṣṭaiḥ payobhiḥ</l>\n<l>pūrvāhṇe viprakīrṇā diśi diśi viramaty ahni saṃhāra-bhājaḥ /</l>\n<l>dīptāṃśor dīrgha-duḥkha-prabhava-bhava-bhayodanvad-uttāra-nāvo</l>\n<l>gāvo vaḥ pāvanānāṃ parama-parimitāṃ prītim utpādayantu //</l>\n</lg></p>\n\n<p>eṣūdāharaṇeṣu śabda-śaktyā prakāśamāne satya-prākaraṇike 'rthāntare vākyasyāsambaddhārthābhidhāyitvaṃ mā prasāṅkṣīd ity aprākaraṇika-prākaraṇikārthayor upamānopameya-bhāvaḥ kalpayitavyaḥ sāmarthyād ity arthākṣipto 'yaṃ śleṣo na śabdopārūḍha iti vibhinna eva śleṣād anusvānopama-vyaṅgyasya dhvaner viṣayaḥ / anye 'pi cālaṅkārāḥ śabda-śakti-mūlānusvāna-rūpa-vyaṅgye dhvanau sambhavanty eva / tathā hi virodho 'pi śabda-śakti-mūlānusvāna-rūpo dṛśyate /</p>\n\n<p>yathā sthāṇvīśvarākhya-janapada-varṇane bhaṭṭa-bāṇasya-</p>\n\n<p>yatra ca mātaṅga-gāminyaḥ śīlavatyaś ca gauryo vibhava-ratāś ca śyāmāḥ padma-rāgiṇyaś ca dhavala-dvija-śuci-vadanā madirāmodiśvasanāś ca pramadāḥ /</p>\n\n<p>atra hi vācyo virodhas tac-chāyānugrāhī vā śleṣo 'yam iti na śakyaṃ vaktum / sākṣāc-chabdena virodhālaṅkārasyāprakāśitatvāt / yatra hi sākṣāc-chabdāvedito virodhālaṅkāras tatra hi śliṣṭoktau vācyālaṅkārasya virodhasya śleṣasya vā viṣayatvam / yathā tatraiva-\n'samavāya iva virodhināṃ padārthānām / tathā hi-sannihita-bālāndhakārāpi bhāsvan-mūrtiḥ' ity ādau /</p>\n\n<lg>\n<l>yathā vā mamaiva-</l>\n<l>sarvaika-śaraṇam akṣayam adhīśam īśaṃ dhiyāṃ hariṃ kṛṣṇam /</l>\n<l>caturātmānaṃ niṣkriyam ari-mathanaṃ namata cakra-dharam //</l>\n</lg>\n\n<p>atra hi śabda-śakti-mūlānusvāna-rūpo virodhaḥ sphuṭam eva pratīyate / evaṃ-vidho vyatireko 'pi dṛśyate / yathā mamaiva-</p>\n\n<lg>\n<l>khaṃ ye 'tyujjvalayanti lūna-tamaso ye vā nakhodbhāsino</l>\n<l>ye puṣṇanti saroruha-śriyam api kṣiptābja-bhāsaś ca ye /</l>\n<l>ye mūrdhasv avabhāsinaḥ kṣiti-bhṛtāṃ ye cāmarāṇāṃ śirāṃ-</l>\n<l>syākrāmanty ubhaye 'pi te dina-pateḥ pādāḥ śriye santu vaḥ //</l>\n</lg>\n\n<p>evam anye 'pi śabda-śakti-mūlānusvāna-rūpa-vyaṅgya-dhvani-prakārāḥ santi te sahṛdayaiḥ svayam anusartavyāḥ / iha tu grantha-vistara-bhayān na tat-prapañcaḥ kṛtaḥ /</p>\n\n</div>\n<div>\n\n<p>Dhv_2.22:</p>\n\n<lg>\n<l>artha-śakty-udbhavas tv anyo yatrārthaḥ sa prakāśate /</l>\n<l>yas tātparyeṇa vastv anyad vyanakty uktiṃ vinā svataḥ // DhvK_2.22 //</l>\n</lg>\n\n<p>yatrārthaḥ sva-sāmarthyād arthāntaram abhivyanakti śabda-vyāpāraṃ vinaiva so 'rtha-śakty-udbhavo nāmānusvānopama-vyaṅgyo dhvaniḥ /</p>\n\n<lg>\n<l>yathā [ku.saṃ. 6.84]-</l>\n<l>evaṃ vādini devarṣau pārśve pitur adhomukhī /</l>\n<l>līlā-kamala-patrāṇi gaṇayāmāsa pārvatī //</l>\n</lg>\n\n<p>atra hi līlā-kamala-patra-gaṇanam upasarjanīkṛta-svarūpaṃ śabda-vyāpāraṃ vinaivārthāntaraṃ vyabhicāri-bhāva-lakṣaṇaṃ prakāśayati / na cāyam alakṣya-krama-vyaṅgyasyaiva dhvaner viṣayaḥ / yato yatra sākṣac-chabda-niveditebhyo vibhāvānubhāva-vyabhicāribhyo rasādīnāṃ pratītiḥ, sa tasya kevalasya mārgaḥ / yathā kumāra-sambhave madhu-prasaṅge vasanta-puṣpābharaṇaṃ vahantyā devyā āgamanādi-varṇanaṃ manobhava-śara-sandhāna-paryantaṃ śambhoś ca parivṛtta-dhairyasya ceṣṭā-viśeṣa-varṇanādi sākṣac-chabda-niveditam / tasmād ayam anyo dhvaneḥ prakāraḥ /</p>\n\n<p>yatra ca śabda-vyāpāra-sahāyo 'rtho 'rthāntarasya vyañjakatvenopādīyate sa nāsya dhvaner viṣayaḥ / yathā-</p>\n\n<lg>\n<l>saṅketa-kāla-manasaṃ viṭaṃ jñātvā vidagdhayā /</l>\n<l>hasan-netrārpitākūtaṃ līlā-padmaṃ nimīlitam //</l>\n</lg>\n\n<l>atra līlā-kamala-nimīlanasya vyañjakatvam uktyaiva niveditam || DhvA_2.22 ||</l>\n\n<p>tathā ca-</p>\n\n</div>\n<div>\n\n<p>Dhv_2.23:</p>\n\n<lg>\n<l>śabdārtha-śaktyā kṣipto 'pi vyaṅgyo 'rthaḥ kavinā punaḥ /</l>\n<l>yatrāviṣkriyate svoktyā sānyaivālaṅkṛtir dhvaneḥ // DhvK_2.23 //</l>\n</lg>\n\n<p>śabda-śaktyārtha-śaktyā śabdārtha-śaktyā vākṣipto 'pi vyaṅgyo 'rthaḥ kavinā punaryatra svoktyā prakāśī-kriyate so 'smād anusvānopama-vyaṅgyād dhvaner anya evālaṅkāraḥ /\nalakṣya-krama-vyaṅgyasya vā dhvaneḥ sati sambhave sa tādṛg anyo 'laṅkāraḥ /</p>\n\n<p>tatra śabda-śaktyā yathā-</p>\n\n<lg>\n<l>vatse mā gā viṣādaṃ śvasanam urujavaṃ santyajordhva-pravṛttaṃ</l>\n<l>kampaḥ ko vā gurus te bhavatu balabhidā jṛmbhitenātra yāhi /</l>\n<l>pratyākhyānaṃ surāṇām iti bhaya-śamana-cchadmanā kārayitvā</l>\n<l>yasmai lakṣmī-madād vaḥ sa dahatu duritaṃ mantha-mūḍhāṃ payodhiḥ //</l>\n</lg>\n\n<p>artha-śaktyā yathā-\n<lg>\n<l>ambā śete 'tra vṛddhā pariṇata-vayasām agraṇīr atra tāto</l>\n<l>niḥśeṣāgāra-karma-śrama-śithila-tanuḥ kumbha-dāsī tathātra /</l>\n<l>asmin pāpāham ekā katipaya-divasa-proṣita-prāṇanāthā</l>\n<l>pānthāyetthaṃ taruṇyā kathitam avasara-vyāhṛti-vyāja-pūrvam //</l>\n</lg></p>\n\n<l>ubhaya-śaktyā, yathā-'dṛṣṭyā keśava-gopa-rāga-hṛtayā' ity ādau || DhvA_2.23 ||</l>\n\n</div>\n<div>\n\n<p>Dhv_2.24:</p>\n\n<lg>\n<l>prauḍhokti-mātra-niṣpanna-śarīraḥ sambhavī svataḥ /</l>\n<l>artho 'pi dvividho jñeyo vastuno 'nyasya dīpakaḥ // DhvK_2.24 //</l>\n</lg>\n\n<p>artha-śakty-udbhavānuraṇana-rūpa-vyaṅgye dhvanau yo vyañjako 'rtha uktas tasyāpi dvau prakārau-kaveḥ kavi-nibaddhasya vā vaktuḥ prauḍhokti-mātra-niṣpanna-śarīra ekaḥ, svataḥ-sambhavī ca dvitīyaḥ /</p>\n\n<p>kavi-prauḍhokti-mātra-niṣpanna-śarīro yathā-</p>\n\n<lg>\n<l>sajjehi surahi-māso ṇa dāva</l>\n<l>appei juva{i}-jaṇa-lakkha-suhe /</l>\n<l>ahiṇava-sahaāra-muhe</l>\n<l>ṇava-pattale aṇaṅgassa sare //</l>\n</lg>\n\n<lg>\n<l>(sajjayati surabhi-māso na tāvad</l>\n<l>arpayati yuvati-jana-lakṣya-sahān /</l>\n<l>abhinava-sahakāra-mukhān</l>\n<l>nava-patralān anaṅgasya śarān //)</l>\n</lg>\n\n<p>kavi-nibaddha-vaktṛ-prauḍhokti-mātra-niṣpanna-śarīro yathodāhṛtam eva-'śikhariṇi' ity ādi / yathā vā-</p>\n\n<lg>\n<l>sādara-vitīrṇa-yauvana-hastālambaṃ samunnamadbhyām /</l>\n<l>abhyutthānam iva manmathasya dattaṃ tava stanābhyām //</l>\n</lg>\n\n<p>svataḥ sambhavī ya aucityena bahir api sambhāvyamāna-sad-bhāvo na kevalaṃ bhaṇiti-vaśenaivābhiniṣpanna-śarīraḥ / yathodāhṛtam 'evaṃ-vādini' ity ādi / yathā vā-</p>\n\n<lg>\n<l>śikhi-piccha-karṇa-pūrā jāyā vyādhasya garviṇī bhramati /</l>\n<l>muktā-phala-racita-prasādhanānāṃ madhye sapatnīnām || DhvA_2.24 ||</l>\n</lg>\n\n</div>\n<div>\n\n<p>Dhv_2.25:</p>\n\n<lg>\n<l>artha-śakter alaṅkāro yatrāpy anyaḥ pratīyate /</l>\n<l>anusvānopama-vyaṅgyaḥ sa prakāro 'paro dhvaneḥ // DhvK_2.25 //</l>\n</lg>\n\n<l>vācyālaṅkāra-vyatirikto yatrānyo 'laṅkāro 'rtha-sāmarthyāt pratīyamāno 'vabhāsate so 'rtha-śakty-udbhavo nāmānusvāna-rūpa-vyaṅgyo 'nyo dhvaniḥ || DhvA_2.25 ||</l>\n\n<p>tasya pravirala-viṣayatvam āśaṅkyedam ucyate-</p>\n\n</div>\n<div>\n\n<p>Dhv_2.26:</p>\n\n<lg>\n<l>rūpakādir alaṅkāra-vargo yo vācyatāṃ śritaḥ /</l>\n<l>sa sarvo gamyamānatvaṃ bibhrad bhūmnā pradarśitaḥ // DhvK_2.26 //</l>\n</lg>\n\n<p>anyatra vācyatvena prasiddho yo rūpakādir alaṅkāraḥ so 'nyatra pratīyamānatayā bāhulyena pradarśitas tatrabhavadbhir bhaṭṭodbhaṭādibhiḥ / tathā ca sa-sandehādiṣūpamā-rūpakātiśayoktīnāṃ prakāśamānatvaṃ pradarśitam ity alaṅkārāntarasyālaṅkārāntare vyaṅgyatvaṃ na yatna-pratipādyam || DhvA_2.26 ||</p>\n\n<p>iyat punar ucyata eva-</p>\n\n</div>\n<div>\n\n<p>Dhv_2.27:</p>\n\n<lg>\n<l>alaṅkārāntarasyāpi pratītau yatra bhāsate /</l>\n<l>tat-paratvaṃ na vācyasya nāsau mārgo dhvaner mataḥ // DhvK_2.27 //</l>\n</lg>\n\n<p>alaṅkārāntareṣu tv anuraṇana-rūpālaṅkāra-pratītau satyām api yatra vācyasya vyaṅgya-pratipādanaunmukhyena cārutvaṃ na prakāśate nāsau dhvaner mārgaḥ / tathā ca dīpakādāv alaṅkāre upamāyā gamyamānatve 'pi tatparatvena cārutvasyāvyavasthānān na dhvani-vyapadeśaḥ / yathā-</p>\n\n<lg>\n<l>canda-maūehiṃ ṇimā ṇalinī kamalehiṃ kusuma-gucchehiṃ laā /</l>\n<l>haṃsehiṃ saraa-sohā kavva-kahā sajjanehiṃ kara{i} garuī //</l>\n</lg>\n\n<lg>\n<l>[candra-mayūkhair niśā nalinī kamalaiḥ kusuma-gucchair latā /</l>\n<l>haṃsaiḥ śārada-śobhā kāvya-kathā sajjanaiḥ kriyate gurvī //]</l>\n</lg>\n\n<p>ity ādiṣūpamā-garbhatve 'pi sati vācyālaṅkāra-mukhenaiva cārutvaṃ vyavatiṣṭhate na vyaṅgyālaṅkāra-tātparyeṇa / tasmāt tatra vācyālaṅkāra-mukhenaiva kāvya-vyapadeśo nyāyyaḥ / yatra tu vyaṅgya-paratvenaiva vācyasya vyavasthānaṃ tatra vyaṅgya-mukhenaiva vyapadeśo yuktaḥ / yathā-</p>\n\n<lg>\n<l>prāpta-śrīr eṣa kasmāt punar api mayi taṃ mantha-khedaṃ vidadhyān</l>\n<l>nidrām apy asya pūrvām anala-manaso naiva sambhāvayāmi /</l>\n<l>setuṃ badhnāti bhūyaḥ kim iti ca sakala-dvīpa-nāthānuyātas</l>\n<l>tvayy āyāte vitarkāniti dadhata ivābhāti kampaḥ payodheḥ //</l>\n</lg>\n\n<p>yathā vā mamaiva-</p>\n\n<lg>\n<l>lāvaṇya-kānti-paripūrita-diṅ-mukhe 'smin</l>\n<l>smere 'dhunā tava mukhe taralāyatākṣi /</l>\n<l>kṣobhaṃ yadeti na manāg api tena manye</l>\n<l>suvyaktam eva jala-rāśir ayaṃ payodhiḥ //</l>\n</lg>\n\n<p>ity evaṃ-vidhe viṣaye 'nuraṇana-rūpa-rūpakāśrayeṇa kāvya-cārutva-vyavasthānād rūpaka-dhvanir iti vyapadeśo nyāyyaḥ /</p>\n\n<p>upamā-dhvanir, yathā-</p>\n\n<lg>\n<l>vīrāṇaṃ rama{i} ghusiṇāruṇammi ṇa tahā piā-thaṇucchaṅge /</l>\n<l>diṭṭhī riu-gaa-kumbha-tthalammi jaha bahala-sindūre //</l>\n</lg>\n\n<lg>\n<l>[vīrāṇāṃ ramate ghusṛṇāruṇe na tathā priyā-stanotsaṅge /</l>\n<l>dṛṣṭī ripu-gaja-kumbha-sthale yathā bahala-sindūre //]</l>\n</lg>\n\n<p>yathā vā mamaiva viṣama-bāṇa-līlāyām asura-parākramaṇe kāmadevasya-</p>\n\n<lg>\n<l>taṃ tāṇaṃ siri-sahoara-raaṇāharaṇammi hiaam ekka-rasam /</l>\n<l>bimbāhare piāṇaṃ nivesiaṃ kusuma-bāṇena //[*16]</l>\n</lg>\n<p>[*16] Supplement 982 to Gāhā-sattasāi.</p>\n\n\n<lg>\n<l>[tat teṣāṃ śrī-sahodara-ratnāharaṇe hṛdayam eka-rasam /</l>\n<l>bimbādhare priyāṇāṃ niveśitaṃ kusuma-bāṇena //]</l>\n</lg>\n\n<p>ākṣepa-dhvanir, yathā-</p>\n\n<lg>\n<l>sa vaktum akhilāñ śakto hayagrīvāśritān guṇān /</l>\n<l>yo 'mbu-kumbhaiḥ paricchedaṃ jñātuṃ śakto mahodadheḥ //</l>\n</lg>\n\n<p>atrātiśayoktyā hayagrīva-guṇānām avarṇanīyatā-pratipādana-rūpasyāsādhāraṇa-tad-viśeṣa-prakāśana-parasyākṣepasya prakāśanam /</p>\n\n<p>arthāntaranyāsa-dhvaniḥ śabda-śakti-mūlānuraṇana-rūpa-vyaṅgyo 'rtha-śakti-mūlānuraṇana-rūpa-vyaṅgyaś ca sambhavati / tatrādyasyodāharaṇam-</p>\n\n<lg>\n<l>devāettammi phale kiṃ kīra{i} ettiaṃ puṇā bhaṇimo /</l>\n<l>kaṅkilla-pallavāḥ pallavāṇaṃ aṇṇāṇaṃ ṇa saricchā //</l>\n</lg>\n\n<lg>\n<l>[daivāyatte phale kiṃ kriyatām etāvat punar bhaṇāmaḥ /</l>\n<l>raktāśoka-pallavāḥ pallavānām anyeṣāṃ na sadṛśāḥ //]</l>\n</lg>\n\n<p>pada-prakāśaś cāyaṃ dhvanir iti vākyasyārthāntara-tātparye 'pi sati na virodhaḥ / dvitīyasyodāharaṇaṃ yathā-</p>\n\n<lg>\n<l>hiaa-ṭṭhābia-maṇṇuṃ abaruṇṇa-muhaṃ hi maṃ pasāanta /</l>\n<l>abaraddhassa bi ṇa hu de bahu-jāṇaa rosiuṃ sakkaṃ //</l>\n</lg>\n\n<lg>\n<l>[hṛdaya-sthāpita-manyum aparoṣa-mukhīm api māṃ prasādayan /</l>\n<l>aparāddhasyāpi na khalu te bahujña roṣitum śakyam //]</l>\n</lg>\n\n<p>atra hi vācya-viśeṣeṇa sāparādhasyāpi bahujñasya kopaḥ kartum aśakya iti samarthakaṃ sāmānyam anvitam anyat tātparyeṇa prakāśate /</p>\n\n<p>vyatireka-dhvanir apy ubhaya-rūpaḥ sambhavati / tatrādyasyodāharaṇaṃ prāk-pradarśitam eva / dvitīyasyodāharaṇaṃ yathā-</p>\n\n<lg>\n<l>jāejja vanuddese khujja bbia pāabo gaḍia-batto /</l>\n<l>mā mānusammi loe tāekka-raso dariddo a //</l>\n</lg>\n\n<lg>\n<l>[jāyeya vanoddeśe kubja eva pādapo galita-patraḥ /</l>\n<l>mā mānuṣe loke tyāgaika-raso daridraś ca //]</l>\n</lg>\n\n<p>atra hi tyāgaika-rasasya daridrasya janmānabhinandanaṃ truṭita-patra-kubja-pādapa-janmābhinandanaṃ ca sākṣāc-chabda-vācyam / tathāvidhād api pādapāt tādṛśasya puṃsa upamānopameyatva-pratīti-pūrvakaṃ śocyatāyām ādhikyaṃ tātparyeṇa prakāśayati /</p>\n\n<p>utprekṣā-dhvanir yathā-</p>\n\n<lg>\n<l>candanāsakta-bhujaga-niḥśvāsānila-mūrcchitaḥ /</l>\n<l>mūrcchayaty eṣa pathikān madhau malaya-mārutaḥ //</l>\n</lg>\n\n<p>atra hi madhau malaya-mārutasya pathika-mūrcchākāritvaṃ manmathonmātha-dāyitvenaiva /\ntat tu candanāsakta-bhujaga-niḥśvāsānila-mūrcchitatvenotprekṣitam ity utprekṣā sākṣād anuktāpi vākyārtha-sāmarthyād anuraṇana-rūpā lakṣyate / na caivaṃ-vidhe viṣaye ivādi-śabda-prayogam antareṇāsaṃbaddhataiveti śakyate vaktum / gamakatvād anyatrāpi tad-aprayoge tad-arthāvagati-darśanāt / yathā-</p>\n\n<lg>\n<l>īsā-kalusassa bi tuha muhassa ṇaṃ esa puṇṇimā-cando /</l>\n<l>ajja sarisattaṇaṃ pābiūṇa aṅge bia ṇa māi //</l>\n</lg>\n\n<lg>\n<l>īrṣyā-kaluṣasyāpi tava mukhasya nanv eṣa pūrṇimā-candraḥ /</l>\n<l>adya sadṛśatvaṃ prāpyāṅga eva na māti //</l>\n</lg>\n\n<p>yathā vā-\n<lg>\n<l>trāsākulaḥ paripatan parito niketān</l>\n<l>puṃbhir na kaiścid api dhanvibhir anvabandhi /</l>\n<l>tasthau tathāpi na mṛgaḥ kvacid aṅga-nābhir</l>\n<l>ākarṇa-pūrṇa-nayaneṣu-hatekṣaṇa-śrīḥ //</l>\n</lg></p>\n\n<p>śabdārtha-vyavahāre ca prasiddhir eva pramāṇam /</p>\n\n<p>śleṣa-dhvanir yathā-</p>\n\n<lg>\n<l>ramyā iti prāptavatīḥ patākāḥ rāgaṃ viviktā iti vardhayantīḥ /</l>\n<l>yasyām asevanta namad-valīkāḥ samaṃ vadhūbhir valabhīr yuvānaḥ //</l>\n</lg>\n\n<p>atra vadhūbhiḥ saha valabhīrasevanteti vākyārtha-pratīter anantaraṃ vadhva iva valabhya iti śleṣa-pratītir aśabdāpy artha-sāmarthyān mukhyatvena vartate /</p>\n\n<p>yathā-saṅkhya-dhvanir yathā-</p>\n\n<lg>\n<l>aṅkuritaḥ pallavitaḥ korakitaḥ puṣpitaś ca sahakāraḥ /</l>\n<l>aṅkuritaḥ pallavitaḥ korakitaḥ puṣpitaś ca hṛdi madanaḥ //</l>\n</lg>\n\n<p>atra hi yathoddeśam anūddeśe yac cārutvam anuraṇana-rūpaṃ madana-viśeṣaṇa-bhūtāṅkuritādi-śabda-gataṃ tan-madana-sahakārayos tulya-yogitā-samuccaya-lakṣaṇād vācyād atiricyamānam ālakṣyate / evam anye 'py alaṅkārā yathāyogaṃ yojanīyāḥ || DhvA_2.27 ||</p>\n\n<p>evam alaṅkāra-dhvani-mārgaṃ vyutpādya tasya prayojanavattāṃ khyāpayitum idam ucyate-</p>\n\n</div>\n<div>\n\n<p>Dhv_2.28:</p>\n\n<lg>\n<l>śarīrīkaraṇaṃ yeṣāṃ vācyatve na vyavasthitam /</l>\n<l>te 'laṅkārāḥ parāṃ chāyāṃ yānti dhvanyaṅgatāṃ gataḥ // DhvK_2.28 //</l>\n</lg>\n\n<p>dhvany-aṅgatā cobhābhyāṃ prakārābhyāṃ vyañjakatvena vyaṅgyatvena ca / tatreha prakaraṇād vyaṅgyatvenety avagantavyam / vyaṅgyatve 'py alaṅkārāṇāṃ prādhānya-vivakṣāyām eva satyāṃ dhvanāv antaḥ-pātaḥ / itarathā tu guṇībhūta-vyaṅgyatvaṃ pratipādayiṣyate || DhvA_2.28 ||</p>\n\n<p>aṅgitvena vyaṅgyatāyām api / alaṅkārāṇāṃ dvayī gatiḥ-kadācid vastu-mātreṇa vyajyante, kadācid alaṅkāreṇa / tatra-</p>\n\n</div>\n<div>\n\n<p>Dhv_2.29:</p>\n\n<p>vyajyante vastumātreṇa yadālaṅkṛtayastayā /\ndhruvaṃ dhvanyaṅgatā tāsāṃ . . . . . . . .</p>\n\n<p>atra hetuḥ-\n<l>  . . . . . . . . kāvya-vṛttis tad-āśrayā // DhvK_2.29 //</l></p>\n\n<p>yasmāt tatra tathāvidha-vyaṅgyālaṅkāra-paratvenaiva kāvyaṃ pravṛttam / anyathā tu tad-vākya-mātram eva syāt || DhvA_2.29 ||</p>\n\n<p>tāsām evālaṅkṛtīnām-</p>\n\n</div>\n<div>\n\n<p>Dhv_2.30:</p>\n\n<p>alaṅkārāntara-vyaṅgya-bhāve . . . . . . . .</p>\n\n<lg>\n<l>punaḥ,</l>\n<l>. . . . . . . . dhvany-aṅgatā bhavet /</l>\n<l>cārutvotkarṣato vyaṅgya-prādhānyaṃ yadi lakṣyate // DhvK_2.30 //</l>\n</lg>\n\n<p>uktaṃ hy etat-'cārutvotkarṣa-nibandhanā vācya-vyaṅgyayoḥ prādhānya-vivakṣā' iti /\nvastu mātra-vyaṅgyatve cālaṅkārāṇām anantaropadarśitebhya evodāharaṇebhyo viṣaya unneyaḥ / tad evam artha-mātreṇālaṅkāra-viśeṣa-rūpeṇa vārthenārthāntarasyālaṅkārasya vā prakāśane cārutvotkarṣa-nibandhane sati prādhānye 'rtha-śakty-udbhavānuraṇana-rūpa-vyaṅgyo niravagantavyaḥ || DhvA_2.30 ||</p>\n\n<p>evaṃ dhvaneḥ prabhedān pratipādya tad-ābhāsa-vivekaṃ kartum ucyate-</p>\n\n</div>\n<div>\n\n<p>Dhv_2.31:</p>\n\n<lg>\n<l>yatra pratīyamāno 'rthaḥ pramliṣṭatvena bhāsate /</l>\n<l>vācyasyāṅgatayā vāpi nāsyāsau gocaro dhvaneḥ // DhvK_2.31 //</l>\n</lg>\n\n<p>dvividho 'pi pratīyamānaḥ sphuṭo 'sphuṭaś ca / tatra ya eva sphuṭaḥ śabda-śaktyārtha-śaktyā vā prakāśate sa eva dhvaner mārgo netaraḥ / sphuṭo 'pi yo 'bhidheyasyāṅgatvena pratīyamāno 'vabhāsate so 'syānuraṇana-rūpa-vyaṅgyasya dhvaner agocaraḥ / yathā-</p>\n\n<lg>\n<l>kamalāarā ṇa maliā haṃsā uḍḍābiā ṇa a piucchā /</l>\n<l>keṇa bi gāma-taḍāe abbhaṃ uttāṇaaṃ phaliham //</l>\n</lg>\n\n<lg>\n<l>[kamalākarā na malitā haṃsā uḍḍāyitā na ca pitṛ-śvasaḥ /</l>\n<l>kenāpi grāma-taṭāke 'bhram uttānitaṃ kṣiptam //]</l>\n</lg>\n\n<p>atra hi pratīyamānasya mugdha-vadhvā jaladhara-pratibimba-darśanasya vācyāṅgatvam eva /\nevaṃ-vidhe viṣaye 'nyatrāpi yatra vyaṅgyāpekṣayā vācyasya cārutvotkarṣa-pratītyā prādhānyam avasīyate, tatra vyaṅgyasyāṅgatvena pratīter dhvaner aviṣayatvam / yathā-</p>\n\n<lg>\n<l>vāṇari-kuḍaṅgoḍḍīṇa-sa{u}ni-kolāhalaṃ suṇantīe /</l>\n<l>ghara-kamma-vāvaḍāe bahue sīanti aṅgāiṃ //[*17]</l>\n</lg>\n<p>[*17] Supplement 868 to Gāhā-sattasāi.</p>\n\n\n<lg>\n<l>[vetasa-latā-gahanoḍḍīna-śakuni-kolāhalaṃ śṛṇvatyāḥ /</l>\n<l>gṛha-karma-vyāpṛtāyā vadhvāḥ sīdanty aṅgāni //]</l>\n</lg>\n\n<p>evaṃ-vidho hi viṣayaḥ prāyeṇa guṇībhūta-vyaṅgyasyodāharaṇatvena nirdekṣyate / yatra tu prakaraṇādi-pratipattyā nirdhārita-viśeṣo vācyo 'rthaḥ punaḥ pratīyamānāṅga-tvenaivāvabhāsate so 'syaivānuraṇana-rūpa-vyaṅgyasya dhvaner mārgaḥ / yathā-</p>\n\n<lg>\n<l>uccinasu paḍiaṃ kusumaṃ mā dhuṇa sehāliaṃ halia-suhṇe /</l>\n<l>aha de visama-virāvo sasureṇa suo valaa-saddo //</l>\n</lg>\n\n<lg>\n<l>[uccinu patitaṃ kusumaṃ mā dhunīhi śephālikāṃ hālika-snuṣe /</l>\n<l>eṣa te viṣama-vipākaḥ śvasureṇa śruto valaya-śabdaḥ //]</l>\n</lg>\n<p>atra hy avinaya-patinā saha ramamāṇā sakhī bahiḥ-śruta-valaya-kala-kalayā sakhyā pratibodhyate / etad apekṣaṇīyaṃ vācyārtha-pratipattaye / pratipanne ca vācye 'rthe tasyāvinaya-pracchādana-tātparyeṇābhidhīyamānatvāt punar vyaṅgyāṅgatvam evety asminn anuraṇana-rūpa-vyaṅgya-dhvanāvantar-bhāvaḥ || DhvA_2.31 ||</p>\n\n<p>evaṃ vivakṣita-vācyasya dhvanes tad-ābhāsa-viveke prastute satya-vivakṣita-vācyasyāpi taṃ kartum āha-</p>\n\n</div>\n<div>\n\n<p>Dhv_2.32:</p>\n\n<lg>\n<l>avyutpatter aśakter vā nibandho yaḥ skhalad-gateḥ /</l>\n<l>śabdasya sa ca na jñeyaḥ sūribhir viṣayo dhvaneḥ // DhvK_2.32 //</l>\n</lg>\n\n<p>skhalad-gater upacaritasya śabdasyāvyutpatter aśakter vā nibandho yaḥ sa ca na dhvaner viṣayaḥ / yataḥ-</p>\n\n</div>\n<div>\n\n<p>Dhv_2.33:</p>\n\n<lg>\n<l>sarveṣv eva prabhedeṣu sphuṭatvenāvabhāsanam /</l>\n<l>yad vyaṅgyasyāṅgi-bhūtasya tat pūrṇaṃ dhvani-lakṣaṇam // DhvK_2.33 //</l>\n</lg>\n\n<l>tac codāhṛta-viṣayam eva || DhvA_2.33 ||</l>\n\n<p>iti śrī-rājānakānanda-vardhanācārya-viracite dhvany-āloke dvitīya uddyotaḥ //</p>\n\n<p>-o)0(o-</p>\n\n\n</div>\n<div>\n\n<p>(3)\ntṛtīyiddyotaḥ</p>\n\n</div>\n<div>\n\n<p>Dhv_3.1:</p>\n\n<p>evaṃ vyaṅgya-mukhenaiva dhvaneḥ pradarśite sa-prabhede svarūpe punar vyañjaka-mukhenaitat prakāśyate-</p>\n\n<lg>\n<l>avivakṣita-vācyasya pada-vākya-prakāśatā /</l>\n<l>tad-anyasyānuraṇana-rūpa-vyaṅgyasya ca dhvaneḥ // DhvK_3.1 //</l>\n</lg>\n\n<p>avivakṣita-vācyasyātyanta-tiraskṛta-vācye prabhede pada-prakāśatā yathā maharṣer vyāsasya-saptaitāḥ samidhaḥ śriyaḥ / yathā vā kālidāsasya-kaḥ sannaddhe viraha-vidhurāṃ tvayy upekṣeta jāyām / yathā vā-kim iva hi madhurāṇāṃ maṇḍanaṃ nākṛtīnām / eṣūdāharaṇeṣu 'samidha' iti, 'sannaddha' iti, 'madhurāṇām' iti ca padāni vyañjakatvābhiprāyeṇaiva kṛtāni /</p>\n\n<p>tasyaivārthāntara-saṅkramita-vācye yathā-rāmeṇa priya-jīvitena tu kṛtaṃ premṇaḥ priye nocitam / atra rāmeṇety etat-padaṃ samasāhasaika-rasatvādi-vyaṅgyābhisaṅkramita-vācyaṃ vyañjakam /</p>\n\n<lg>\n<l>yathā vā-</l>\n<l>emea jaṇo tissā deu kabolopamāi sasi-bimbaṃ /</l>\n<l>paramattha-viāre uṇa cando cando bia varāo //</l>\n</lg>\n\n<lg>\n<l>[evam eva janas tasyā dadāti kapolopamāyāṃ śaśi-bimbam /</l>\n<l>paramārtha-vicāre punaś candraś candra iva varākaḥ //]</l>\n</lg>\n\n<p>atra dvitīyaś candra-śabdo 'rthāntara-saṅkramita-vācyaḥ /</p>\n\n<p>avivakṣita-vācyasyātyanta-tiraskṛta-vācye prabhede vākya-prakāśatā yathā-</p>\n\n<lg>\n<l>yā niśā sarva-bhūtānāṃ tasyāṃ jāgarti saṃyamī /</l>\n<l>yasyāṃ jāgrati bhūtāni sā niśā paśyato muneḥ //</l>\n</lg>\n\n<p>anena hi vākyena niśārtho na ca jāgaraṇārthaḥ kaścid vivakṣitaḥ / kiṃ tarhi ? tattva-jñānāvahitatvam atattva-parāṅmukhatvaṃ ca muneḥ pratipādyata iti tiraskṛta-vācyasyāsya vyañjakatvam /</p>\n\n<p>tasyaivārthāntara-saṅkramita-vācyasya vākya-prakāśatā yathā-</p>\n\n<lg>\n<l>visama{i}o ccia kāṇa bi kāṇa bi bolei amiaṇimmāo /</l>\n<l>kāṇa bi bisāmiamao kāṇa bi abisāmao kālo //</l>\n</lg>\n\n<lg>\n<l>[viṣam ayitaḥ keṣām api keṣām api prayāty amṛta-nirmāṇaḥ /</l>\n<l>keṣām api viṣāmṛta-mayaḥ keṣām apy aviṣāmṛtaḥ kālaḥ //]</l>\n</lg>\n\n<p>atra hi vākye viṣāmṛta-śabdābhyāṃ duḥkha-sukha-rūpa-saṅkramita-vācyābhyāṃ vyavahāra ity arthāntara-saṅkramita-vācyasya vyañjakatvam /</p>\n\n<p>vivakṣitābhidheyasyānuraṇana-rūpa-vyaṅgyasya śabda-śakty-udbhave prabhede pada-prakāśatā yathā-</p>\n\n<lg>\n<l>prātuṃ dhanair arthi-janasya vāñchāṃ</l>\n<l>daivena sṛṣṭo yadi nāma nāsmi /</l>\n<l>pathi prasannāmbudharas taḍāgaḥ</l>\n<l>kūpo 'thavā kiṃ na jaḍaḥ kṛto 'ham //</l>\n</lg>\n\n<p>atra hi jaḍa iti padaṃ nirviṇṇena vakrātma-samānādhikaraṇatayā prayuktam anuraṇana-rūpatayā kūpa-samānādhikaraṇatāṃ sva-śaktyā pratipadyate / tasyaiva vākya-prakāśatā yathā harṣa-carite siṃha-nāda-vākyeṣu-'vṛtte 'smin mahā-pralaye dharaṇī-dhāraṇāyādhunā tvaṃ śeṣaḥ' / etad dhi vākyam anuraṇana-rūpam arthāntaraṃ śabda-śaktyā sphuṭam eva prakāśayati /</p>\n\n<p>asyaiva kavi-prauḍhokti-mātra-niṣpanna-śarīrasyārtha-śakty-udbhave prabhede pada-prakāśatayā, yathā hari-vijaye-</p>\n\n<lg>\n<l>cūaṃkurābaaṃsaṃ chaṇa-pasara-</l>\n<l>mahagghaṇa-maṇa-hara-surāmoaṃ /</l>\n<l>asamappiaṃ pi gahiaṃ kusuma-</l>\n<l>sareṇa mahu-māsa-lacchi-muhaṃ //</l>\n</lg>\n\n<lg>\n<l>[cūtāṅkurāvataṃsaṃ kṣaṇa-prasara-</l>\n<l>mahārgha-manohara-surāmodam /</l>\n<l>asamarpitam api gṛhītaṃ kusuma-</l>\n<l>śareṇa madhu-māsa-lakṣmī-mukham //]</l>\n</lg>\n\n<p>atra hy asamarpitam api kusuma-śareṇa madhu-māsa-lakṣmyā mukhaṃ gṛhītam ity asamarpitam apīty etad avasthābhidhāyi-padam artha-śaktyā kusumaśarasya balāt-kāraṃ prakāśayati /</p>\n\n<p>atraiva prabhede vākya-prakāśatā yathodāhṛtaṃ prāk 'sajjayati surabhimāso' ity ādi /\natra sajjayati surabhi-māso na tāvad arpayaty anaṅgāya śarān ity ayaṃ vākyārthaḥ kavi-prauḍhokti-mātra-niṣpanna-śarīro manmathonmātha-kadanāvasthāṃ vasanta-samayasya sūcayati /</p>\n\n<p>svataḥ-sambhavi-śarīrārtha-śakty-udbhave prabhede pada-prakāśatā yathā-</p>\n\n<lg>\n<l>vāṇiaa hatthi-dantā kutto amhāṇaṃ bāgha-kittī a /</l>\n<l>jāva luliālaa-muhī gharammi parisakkae suṇhā //</l>\n</lg>\n\n<lg>\n<l>[vāṇijaka hasti-dantāḥ kuto 'smākaṃ vyāghra-kṛttayaś ca /</l>\n<l>yāval lulitālaka-mukhī gṛhe pariṣvakkate snuṣā //]</l>\n</lg>\n\n<p>atra lulitālaka-mukhīty etat-padaṃ vyādha-vadhvāḥ svataḥ-sambhāvita-śarīrārtha-śaktyā surata-krīḍāsaktiṃ sūcayaṃs tadīyasya bhartuḥ satata-sambhoga-kṣāmatāṃ prakāśayati /</p>\n\n<p>tasyaiva vākya-prakāśatā, yathā-</p>\n\n<lg>\n<l>sihi-piccha-kaṇṇa-ūrā bahuā bāhassa gabbirī bhama{i} /</l>\n<l>muttā-phala-ra{i}a-pasāhaṇāṇaṃ majjhe sabattīṇaṃ //</l>\n</lg>\n\n<lg>\n<l>[śikhi-piccha-karṇa-pūrā jāyā vyādhasya garviṇī bhramati /</l>\n<l>muktā-phala-racita-prasādhanānāṃ madhye sapatnīnām //]</l>\n</lg>\n\n<p>anenāpi vākyena vyādha-vadhvāḥ śikhi-picchi-karṇa-pūrāyā nava-pariṇītāyāḥ kasyāścit saubhāgyātiśayaḥ prakāśyate / tat-sambhogaika-rato mayūra-mātra-māraṇa-samarthaḥ patir jāta ity artha-prakāśanāt tad anyāsāṃ cira-pariṇītānāṃ muktā-phala-racita-prasādhanānāṃ daurbhāgyātiśayaḥ khyāpyate / tat sa-sambhoga-kāle sa eva vyādhaḥ kari-vara-vadhavyāpāra-samartha āsīd ity artha-prakāśanāt /</p>\n\n<p>nanu kāvya-viśeṣo dhvanir ity uktaṃ tat kathaṃ tasya pada-prakāśatā ? kāvya-viśeṣo hi viśiṣtārtha-pratipatti-hetuḥ śabda-sandarbha-viśeṣaḥ / tad-bhāvaś ca pada-prakāśatve nopapadyate, padānāṃ smārakatvenāvācakatvāt / ucyate-'syād eṣa doṣaḥ yadi vācakatvaṃ prayojakaṃ dhvani-vyavahāre syāt /' na tv evam ; tasya vyañjakatvena vyavasthānāt / kiṃ ca kāvyānāṃ śarīrāṇām iva saṃsthāna-viśeṣāvacchinna-samudāya-sādhyāpi cārutva-pratītir anvaya-vyatirekābhyāṃ bhāgeṣu kalpyata iti padānām api vyañjakatva-mukhena vyavasthito dhvani-vyavahāro na virodhī /</p>\n\n<lg>\n<l>aniṣṭasya śrutir yadvad āpādayati duṣṭatām /</l>\n<l>śruti-duṣṭādiṣu vyaktaṃ tadvad iṣṭa-smṛtir guṇam //</l>\n</lg>\n\n<lg>\n<l>padānāṃ smārakatve 'pi pada-mātrāvabhāsinaḥ /</l>\n<l>tena dhvaneḥ prabhedeṣu sarveṣv evāsti ramyatā //</l>\n</lg>\n\n<lg>\n<l>vicchitti-śobhinaikena bhūṣaṇeneva kāminī /</l>\n<l>pada-dyotyena sukaver dhvaninā bhāti bhāratī //</l>\n</lg>\n\n<l>iti parikara-ślokāḥ || DhvA_3.1 ||</l>\n\n</div>\n<div>\n\n<p>Dhv_3.2:</p>\n\n<lg>\n<l>yas tv alakṣya-krama-vyaṅgyo dhvanir varṇa-padādiṣu /</l>\n<l>vākye saṅghaṭanāyāṃ ca sa prabandhe 'pi dīpyate // DhvK_3.2 //</l>\n</lg>\n\n<p>tatra varṇānām anarthakatvād dyotakatvam asambhavīty āśaṅkyedam ucyate-</p>\n\n</div>\n<div>\n\n<p>Dhv_3.3-4:</p>\n\n<lg>\n<l>śaṣau sa-repha-saṃyogo ḍhakāraś cāpi bhūyasā /</l>\n<l>virodhinaḥ syuḥ śṛṅgāre te na varṇā rasa-cyutaḥ // DhvK_3.3 //</l>\n</lg>\n\n<lg>\n<l>ta eva tu niveśyante bībhatsādau rase yadā /</l>\n<l>tadā taṃ dīpayanty eva te na varṇā rasa-cyutaḥ // DhvK_3.4 //</l>\n</lg>\n\n<p>śloka-dvayenānvaya-vyatirekābhyāṃ varṇānāṃ dyotakatvaṃ darśitaṃ bhavati / pade cālakṣya-krama-vyaṅgyasya dyotanaṃ yathā-</p>\n\n<lg>\n<l>utkampinī bhaya-pariskhalitāṃśukāntā</l>\n<l>te locane pratidiśaṃ vidhure kṣipantī /</l>\n<l>krūreṇa dāruṇatayā sahasaiva dagdhā</l>\n<l>dhūmāndhitena dahanena na vīkṣitāsi //</l>\n</lg>\n\n<p>atra hi te ity etat padaṃ rasamayatvena sphuṭam evāvabhāsate sahṛdayānām / yathā vā-</p>\n\n<lg>\n<l>jhagiti kanaka-citre tatra dṛṣṭe kuraṅge</l>\n<l>rabhasa-vilasitās te dṛṣṭi-pātāḥ priyāyāḥ /</l>\n<l>pavana-vilulitānām utpalānāṃ palāśa-</l>\n<l>prakaram iva kirantaḥ smaryamāṇā dahanti //[*18]</l>\n</lg>\n<p>[*18] Not found in all editions.</p>\n\n\n<p>padāvayavena dyotanaṃ yathā-</p>\n\n<lg>\n<l>vrīḍā-yogān nata-vadanayā sannidhāne gurūṇāṃ</l>\n<l>baddhotkampaṃ kuca-kalaśayor manyum antar nigṛhya /</l>\n<l>tiṣṭhety uktaṃ kim iva na tayā yat samutsṛjya bāṣpaṃ</l>\n<l>mayy āsaktaś cakita-hariṇī-hāri-netra-tribhāgaḥ //</l>\n</lg>\n\n<p>ity atra tribhāga-śabdaḥ /</p>\n\n<p>vākya-rūpaś cālakṣya-krama-vyaṅgyo dhvaniḥ śuddho 'laṅkāra-saṅkīrṇaś ceti dvidhā mataḥ /\ntatra śuddhasyodāharaṇaṃ yathā rāmābhyudaye-'kṛtaka-kupitaiḥ' ity ādi ślokaḥ /\netad dhi vākyaṃ parasparānurāgaṃ paripoṣa-prāptaṃ pradarśayat sarvata eva paraṃ rasa-tattvaṃ prakāśayati /</p>\n\n<p>alaṅkārāntara-saṅkīrṇo, yathā-'smara-nava-nadī-pūreṇoḍhāḥ' ity ādi-ślokaḥ / atra hi rūpakeṇa yathokta-vyañjaka-lakṣaṇānugatena prasādhito rasaḥ sutarām abhivyajyate || DhvA_3.3-4 ||</p>\n\n<p> --o)0(o--</p>\n\n<p>alakṣya-krama-vyaṅgyaḥ saṅghaṭanāyāṃ bhāsate dhvanir ity uktaṃ tatra saṅghaṭanā-svarūpam eva tāvan nirūpyate-</p>\n\n</div>\n<div>\n\n<p>Dhv_3.5:</p>\n\n<lg>\n<l>asamāsā samāsena madhyamena ca bhūṣitā /</l>\n<l>tathā dīrgha-samāseti tridhā saṅghaṭanoditā // DhvK_3.5 //</l>\n</lg>\n\n<p>kaiścit /</p>\n\n<p>tāṃ kevalam anūdyedam ucyate-</p>\n\n</div>\n<div>\n\n<p>Dhv_3.6a:</p>\n\n<lg>\n<l>guṇān āśritya tiṣṭhantī mādhuryādīn vyanakti sā /</l>\n<l>rasān . . . . . . . . . . . . . . . // DhvK_3.6a //</l>\n</lg>\n\n<p>sā saṅghaṭanā rasādīn vyanakti guṇānāśritya tiṣṭhantīti / atra ca vikalpyam guṇānāṃ saṅghaṭanāyāścaikyaṃ vyatireko vā / vyatireke 'pi dvayī gatiḥ / guṇāśrayā saṅghaṭanā, saṅghaṭanāśrayā vā guṇā iti / tatraikya-pakṣe saṅghaṭanāśraya-guṇa-pakṣe ca guṇānātma-bhūtānādheya-bhūtān vāśritya tiṣṭhantī saṅghaṭanā rasādīn vyanaktīty ayam arthaḥ / yadā tu nānātva-pakṣe guṇāśraya-saṅghaṭanā-pakṣaḥ tadā guṇān āśritya tiṣṭhantī guṇa-paratantra-svabhāvā na tu guṇa-rūpaivety arthaḥ / kiṃ punar evaṃ vikalpanasya prayojanam iti ?\nabhidhīyate-yadi guṇāḥ saṅghaṭanā cetyekaṃ tattvaṃ saṅghaṭanāśrayā vā guṇāḥ, tadā saṅghaṭanāyā iva guṇānām aniyata-viṣayatva-prasaṅgaḥ / guṇānāṃ hi mādhurya-prasāda-prakarṣaḥ karuṇa-vipralambha-śṛṅgāra-viṣaya eva / raudrādbhutādi-viṣayam ojaḥ /\nmādhuryaprasādau rasa-bhāvatad-ābhāsa-viṣayāveveti viṣayaniyamo vyavasthitaḥ, saṅghaṭanāyās tu sa vighaṭate / tathā hi śṛṅgāre 'pi dīrgha-samāsā dṛśyate raudrādiṣv asamāsā ceti /</p>\n\n<p>tatra śṛṅgāre dīrgha-samāsā yathā-'mandāra-kusuma-reṇu-piñjaritālakā' iti / yathā vā-</p>\n\n<p>anavarata-nayana-jala-lava-\nnipatana-parimuṣita-patra-lekhaṃ te /\nkara-tala-niṣaṇṇam abale\nvadanam idaṃ kaṃ na tāpayati //ity ādau /</p>\n\n<p>tathā raudrādiṣv apy asamāsā dṛśyate / yathā-'yo yaḥ śastraṃ bibharti sva-bhuja-guru-madaḥ' ity ādau / tasmān na saṅghaṭanā-svarūpāḥ, na ca saṅghaṭanāśrayā guṇāḥ /</p>\n\n<p>nanu yadi saṅghaṭanā guṇānāṃ nāśrayas tat kim-ālambanā ete parikalpyantām ? ucyate-pratipāditam evaiṣām ālambanam /</p>\n\n<p>tam artham avalambante ye 'ṅginaṃ te guṇāḥ smṛtāḥ /\naṅgāśritās tv alaṅkārā mantavyāḥ kaṭakādivat //iti /</p>\n\n<p>athavā bhavantu śabdāśrayā eva guṇāḥ, na caiṣām anuprāsādi-tulyatvam / yasmād anuprāsādayo 'napekṣitārtha-śabda-dharmā eva pratipāditāḥ / guṇās tu vyaṅgya-viśeṣāvabhāsi-vācya-pratipādana-samartha-śabda-dharmā eva / śabda-dharmatvaṃ caiṣām anyāśrayatve 'pi śarīrāśrayatvam iva śauryādīnām /</p>\n\n<p>nanu yadi śabdāśrayā guṇās tat-saṅghaṭanā-rūpatvaṃ tad-āśrayatvaṃ vā teṣāṃ prāptam eva /\nna hy asaṅghaṭitāḥ śabdā artha-viśeṣa-pratipādya-rasādy-āśritānāṃ guṇānām avācakatvād āśrayā bhavanti / naivam / varṇa-pada-vyaṅgyatvasya rasādīnāṃ pratipāditatvāt /</p>\n\n<p>abhyupagate vā vākya-vyaṅgyatve rasādīnāṃ na niyatā kācit saṅghaṭanā teṣām āśrayatvaṃ pratipadyata ity aniyata-saṅghaṭanāḥ śabdā eva guṇānāṃ vyaṅgya-viśeṣānugatā āśrayāḥ /</p>\n\n<p>nanu, mādhurye yadi nāmaivam ucyate tad ucyatām ; ojasaḥ punaḥ katham aniyata-saṅghaṭana-śabdāśrayatvam ? na hy asamāsā saṅghaṭanā kadācid ojasa āśrayatāṃ pratipadyate / ucyate-yadi na prasiddhi-mātra-graha-dūṣitaṃ cetas tad atrāpi na na brūmaḥ /\nojasaḥ katham asamāsā saṅghaṭanā nāśrayaḥ ? yato raudrādīn hi prakāśayataḥ kāvyasya dīptir oja iti prāk pratipāditam / tac caujo yady asamāsāyām api saṅghaṭanāyāṃ syāt tat ko doṣo bhavet ? na cācārutvaṃ sahṛdaya-hṛdaya-saṃvedyam asti / tasmād aniyata-saṅghaṭana-śabdāśrayatve guṇānāṃ na kācit kṣatiḥ / teṣāṃ tu cakṣur-ādīnām iva yathāsvaṃ viṣaya-niyamitasya svarūpasya na kadācid vyabhicāraḥ /</p>\n\n<p>yat tūktam-'saṅghaṭanāvad guṇānām apy aniyata-viṣayatvaṃ prāpnoti / lakṣye vyabhicāradarśanāt' iti / tatrāpy etad ucyate-yatra lakṣye parikalpita-viṣaya-vyabhicāras tad virūpam evāstu / katham acārutvaṃ tādṛśe viṣaye sahṛdayānāṃ nāvabhātīti cet ? kavi-śakti-tirohitatvāt /</p>\n\n<p>dvividho hi doṣaḥ-kaver avyutpatti-kṛto 'śakti-kṛtaś ca / tatrāvyutpatti-kṛto doṣaḥ śakti-tiraskṛtatvāt kadācin na lakṣyate / yas tv aśakti-kṛto doṣaḥ sa jhaṭiti pratīyate / parikara-ślokaś cātra-\n<lg>\n<l>avyutpatti-kṛto doṣaḥ śaktyā saṃvriyate kaveḥ /</l>\n<l>yas tv aśakti-kṛtas tasya sa jhaṭity avabhāsate //</l>\n</lg></p>\n\n<p>tathā hi-mahā-kavīnām apy uttama-devatā-viṣaya-prasiddha-saṃbhoga-śṛṅgāra-nibandhanādy-anaucityaṃ śakti-tiraskṛtatvāt grāmyatvena na pratibhāsate / yathā kumāra-sambhave devī-sambhoga-varṇanam / evam ādau ca viṣaye yathaucitya-tyāgas tathā darśitam evāgre / śakti-kṛtatvaṃ cānvaya-vyatirekābhyām avasīyate / yathā hi śakti-rahitena kavinā evaṃ-vidhe viṣaye śṛṅgāra upanibadhyamānaḥ sphuṭam eva doṣatvena pratibhāsate /</p>\n\n<p>nanv asmin pakṣe 'yo yaḥ śastraṃ bibharti' ity ādau kim acārutvam ? apratīyamānam evāropayāmaḥ / tasmād guṇa-vyatiriktatve guṇa-rūpatve ca saṅghaṭanāyā anyaḥ kaścin niyama-hetur vaktavya ity ucyate /</p>\n\n</div>\n<div>\n\n<p>Dhv_3.6b:</p>\n\n<l>. . . . tan-niyame hetur aucityaṃ vaktṛ-vācyayoḥ // DhvK_3.6b //</l>\n\n<p>tatra vaktā kaviḥ kavi-nibaddho vā, kavi-nibaddhaś cāpi rasa-bhāva-rahito rasa-bhāva-samanvito vā, raso 'pi kathā-nāyakāśrayas tad-vipakṣāśrayo vā, kathā-nāyakaś ca dhīrodāttādi-bheda-bhinnaḥ pūrvas tad-anantaro veti vikalpāḥ / vācyaṃ ca dhvany-ātma-rasāṅgaṃ rasābhāsāṅgaṃ vā, abhineyārtham anabhineyārthaṃ vā, uttama-prakṛty-āśrayaṃ tad-itarāśrayaṃ veti bahu-prakāram /</p>\n\n<p>tatra yadā kavir apagata-rasa-bhāvo vaktā tadā racanāyāḥ kāma-cāraḥ / yadāpi kavi-nibaddho vaktā rasa-bhāva-rahitas tadā sa eva; yadā tu kaviḥ kavi-nibaddho vā vaktā rasa-bhāva-samanvito rasaś ca pradhānāśritatvād dhvany-ātma-bhūtas tadā niyamenaiva tatrāsamāsā-madhya-samāse eva saṅghaṭane / karuṇa-vipralambha-śṛṅgārayos tv asamāsaiva saṅghaṭanā /\nkatham iti ced ucyate-raso yadā prādhānyena pratipādyas tadā tat-pratītau vyavadhāyakā virodhinaś ca sarvātmanaiva parihāryāḥ / evaṃ ca dīrgha-samāsā saṅghaṭanā samāsānām aneka-prakāra-sambhāvanayā kadācid rasa-pratītiṃ vyavadadhātīti tasyāṃ nātyantam abhiniveśaḥ śobhate / viśeṣato 'bhineyārthe kāvye, tato 'nyatra ca viśeṣataḥ karuṇa-vipralambha-śṛṅgārayoḥ / tayor hi sukumārataratvāt svalpāyām apy asvacchatāyāṃ śabdārthayoḥ pratītir mantharībhavati / rasāntare punaḥ pratipādye raudrādau madhyama-samāsā saṅghaṭanā kadācid dhīroddhata-nāyaka-sambandha-vyāpāreṇa dīrgha-samāsāpi vā tad-ākṣepāvinābhāvi-rasocita-vācyāpekṣayā na viguṇā bhavatīti sāpi nātyantaṃ parihāryā /</p>\n\n<p>sarvāsu ca saṅghaṭanāsu prasādākhyo guṇo vyāpī / sa hi sarva-rasa-sādhāraṇaḥ sarva-saṅghaṭanā-sādhāraṇaś cety uktam / prasādātikrame hy asamāsāpi saṅghaṭanā karuṇa-vipralambha-śṛṅgārau na vyanakti / tad-aparityāge ca madhyama-samāsāpi na na prakāśayati /\ntasmāt sarvatra prasādo 'nusartavyaḥ / ata eva ca 'yo yaḥ śastraṃ bibharti' ity ādau yady ojasaḥ sthitir neṣyate tat-prasādākhya eva guṇo na mādhuryam / na cācārutvam ; abhipreta-rasa-prakāśanāt / tasmād guṇāvyatiriktatve guṇa-vyatiriktatve vā saṅghaṭanāyā yathoktād aucityād viṣaya-niyamo 'stīti tasyā api rasa-vyañjakatvam / tasyāś ca rasābhivyakti-nimitta-bhūtāyā yo 'yam anantarokto niyama-hetuḥ sa eva guṇānāṃ niyato viṣaya iti guṇāśrayeṇa vyavasthānam apy aviruddham /\n</p>\n</div>\n<div>\n\n<lg>\n<l>Dhv_3.7:</l>\n<l>viṣayāśrayam apy anyad aucityaṃ tāṃ niyacchati /</l>\n<l>kāvya-prabhedāśrayataḥ sthitā bhedavatī hi sā // DhvK_3.7 //</l>\n</lg>\n\n<p>vaktṛ-vācya-gataucitye saty api viṣayāśrayam anyad aucityaṃ saṅghaṭanāṃ niyacchati / yataḥ kāvyasya prabhedā muktakaṃ saṃskṛta-prākṛtāpabhraṃśa-nibaddham, sandānitaka-viśeṣaka-kalāpaka-kulakāni, paryāya-bandhaḥ parikathā khaṇḍa-kathā sakala-kathe sarga-bandho 'bhineyārtham ākhyāyikā-kathe ity evam ādayaḥ / tad-āśrayeṇāpi saṅghaṭanā viśeṣavatī bhavati / tatra muktakeṣu rasa-bandhābhiniveśinaḥ kaves tad-āśrayam aucityam / tac ca darśitam eva / anyatra kāma-cāraḥ /</p>\n\n<p>muktakeṣu prabandheṣv iva rasa-bandhābhiniveśinaḥ kavayo dṛśyante / yathā hy amarukasya kaver muktakāḥ śṛṅgāra-rasa-syandinaḥ prabandhāyamānāḥ prasiddhā eva / sandānitakādiṣu tu vikaṭa-nibandhanaucityān madhyama-samāsā-dīrgha-samāse eva racane / prabandhāśrayeṣu yathokta-prabandhaucityam evānusartavyam / paryāya-bandhe punar asamāsā-madhyama-samāse eva saṅghaṭane / kadācid arthaucityāśrayeṇa dīrgha-samāsāyām api saṅghaṭanāyāṃ paruṣā grāmyā ca vṛttiḥ parihartavyā / parikathāyāṃ kāma-cāraḥ, tatretivṛtta-mātropanyāsena nātyantaṃ rasa-bandhābhiniveśāt / khaṇḍa-kathā-sakala-kathayos tu prākṛta-prasiddhayoḥ kulakādi-nibandhana-bhūyastvād dīrgha-samāsāyām api na virodhaḥ /</p>\n\n<p>vṛtty-aucityaṃ tu yathā-rasam anusartavyam / sarga-bandhe tu rasa-tātparye yathā-rasam aucityam anyathā tu kāma-cāraḥ / dvayor api mārgayoḥ sarga-bandha-vidhāyināṃ darśanād rasa-tātparyaṃ sādhīyaḥ / abhineyārthe tu sarvathā rasa-bandhe 'bhiniveśaḥ kāryaḥ / ākhyāyikā-kathayos tu gadya-nibandhana-bāhulyād gadye ca chando-bandha-bhinna-prasthānatvād iha niyame hetur akṛta-pūrvo 'pi manāk kriyate || DhvA_3.7 ||</p>\n\n</div>\n<div>\n\n<p>Dhv_3.8:</p>\n\n<lg>\n<l>etad yathoktam aucityam eva tasyā niyāmakam /</l>\n<l>sarvatra gadya-bandhe 'pi chando-niyama-varjite // DhvK_3.8 //</l>\n</lg>\n\n<p>yad etad aucityaṃ vaktṛ-vācya-gataṃ saṅghaṭanāyā niyāmakam uktam etad eva gadye chando-niyama-varjite 'pi viṣayāpekṣaṃ niyama-hetuḥ / tathā hy atrāpi yadā kaviḥ kavi-nibaddho vā vaktā rasa-bhāva-rahitas tadā kāma-cāraḥ / rasa-bhāva-samanvite tu vaktari pūrvoktam evānusartavyam / tatrāpi ca viṣayaucityam eva / ākhyāyikāyāṃ tu bhūmnā madhyama-samāsā-dīrgha-samāse eva saṅghaṭane / gadyasya vikaṭa-bandhāśrayeṇa chāyāvattvāt / tatra ca tasya prakṛṣyamāṇatvāt / kathāyāṃ tu vikaṭa-bandha-prācurye 'pi gadyasya rasa-bandhoktam aucityam anusartavyam || DhvA_3.8 ||</p>\n\n</div>\n<div>\n\n<p>Dhv_3.9:</p>\n\n<lg>\n<l>rasa-bandhoktam aucityaṃ bhāti sarvatra saṃśritā /</l>\n<l>racanā viṣayāpekṣaṃ tat tu kiṃcid vibhedavat // DhvK_3.9 //</l>\n</lg>\n\n<p>athavā padyavad gadya-bandhe 'pi rasa-bandhoktam aucityaṃ sarvatra saṃśritā racanā bhavati / tat tu viṣayāpekṣaṃ kiṃcid viśeṣavad bhavati, na tu sarvākāram / tathā hi gadya-bandhe 'py atidīrgha-samāsā racanā na vipralambha-śṛṅgāra-karuṇayor ākhyāyikāyām api śobhate / nāṭakādāv apy asamāsaiva na raudra-vīrādi-varṇane / viṣayāpekṣaṃ tv aucityaṃ pramāṇato 'pakṛṣyate prakṛṣyate ca / tathā hy ākhyāyikāyāṃ nātyantam asamāsā sva-viṣaye 'pi nāṭakādau nātidīrgha-samāsā ceti saṅghaṭanāyā dig-anusartavyā || DhvA_3.9 ||</p>\n\n<p>idānīm alakṣya-krama-vyaṅgyo dhvaniḥ prabandhātmā rāmāyaṇa-mahābhāratādau prakāśamānaḥ prasiddha eva / tasya tu yathā prakāśanaṃ tat pratipādyate-</p>\n\n</div>\n<div>\n\n<p>Dhv_3.10-14:</p>\n\n<lg>\n<l>vibhāvabhāvānubhāva-sañcāry-aucitya-cāruṇaḥ /</l>\n<l>vidhiḥ kathā-śarīrasya vṛttasyotprekṣitasya vā // DhvK_3.10 //</l>\n</lg>\n\n<lg>\n<l>itivṛtta-vaśāyātāṃ tyaktvānanuguṇāṃ sthitim /</l>\n<l>utprekṣyāpy antarābhīṣṭa-rasocita-kathonnayaḥ // DhvK_3.11 //</l>\n</lg>\n\n<lg>\n<l>sandhi-sandhy-aṅga-ghaṭanaṃ rasābhivyakty-apekṣayā /</l>\n<l>na tu kevalayā śāstra-sthiti-sampādanecchayā // DhvK_3.12 //</l>\n</lg>\n\n<lg>\n<l>uddīpana-praśamane yathāvasaram antarā /</l>\n<l>rasasyārabdha-viśrānter anusandhānam aṅginaḥ // DhvK_3.13 //</l>\n</lg>\n\n<lg>\n<l>alaṅkṛtīnāṃ śaktāv apy ānurūpyeṇa yojanam /</l>\n<l>prabandhasya rasādīnāṃ vyañjakatve nibandhanam // DhvK_3.14 //</l>\n</lg>\n\n<p>prabandho 'pi rasādīnāṃ vyañjaka ity uktaṃ tasya vyañjakatve nibandhanam / prathamaṃ tāvad vibhāva-bhāvānubhāva-sañcāry-aucitya-cāruṇaḥ kathā-śarīrasya vidhir yathāyathaṃ pratipipādayiṣita-rasa-bhāvādy-apekṣayā ya ucito vibhāvo bhāvo 'nubhāvaḥ sañcārī vā tad-aucitya-cāruṇaḥ kathā-śarīrasya vidhir vyañjakatve nibandhanam ekam / tatra vibhāvaucityaṃ tāvat prasiddham / bhāvaucityaṃ tu prakṛty-aucityāt / prakṛtir hy uttama-madhyamādhama-bhāvena divya-mānuṣādi-bhāvena ca vibhedinī / tāṃ yathāyatham anusṛtyāsaṅkīrṇaḥ sthāyī bhāva upanibadhyamāna aucitya-bhāg bhavati / anyathā tu kevala-mānuṣāśrayeṇa divyasya kevala-divyāśrayeṇa vā kevala-mānuṣasyotsāhādaya upanibadhyamānā anucitā bhavanti / tathā ca kevala-mānuṣasya rājāder varṇane saptārṇava-laṅghanādi-lakṣaṇā vyāpārā upanibadhyamānā sauṣṭhava-bhṛto 'pi nīrasā eva niyamena bhavanti, tatra tv anaucityam eva hetuḥ /</p>\n\n<p>nanu nāga-loka-gamanādayaḥ sātavāhana-prabhṛtīnāṃ śrūyante, tad-aloka-sāmānya-prabhāvātiśaya-varṇane kim anaucityaṃ sarvorvī-bharaṇa-kṣamāṇāṃ kṣamā-bhujām iti / na tad asti ; na vayaṃ brūmo yat prabhāvātiśaya-varṇanam anucitaṃ rājñām, kiṃ tu kevala-mānuṣāśrayeṇa yotpādya-vastu-kathā kriyate tasyāṃ divyam aucityaṃ na yojanīyam / divya-mānuṣyāyāṃ tu kathāyām ubhayaucitya-yojanam aviruddham eva / yathā pāṇḍv-ādi-kathāyām / sātavāhanādiṣu tu yeṣu yāvad apadānaṃ śrūyate teṣu tāvan-mātram anugamyamānam anuguṇatvena pratibhāsate / vyatiriktaṃ tu teṣām evopanibadhyamānam anucitam /</p>\n\n<p>tad ayam atra paramārthaḥ-</p>\n\n<lg>\n<l>anaucityād ṛte nānyad rasa-bhangasya kāraṇam /</l>\n<l>prasiddhaucitya-bandhas tu rasasyopaniṣat parā //</l>\n</lg>\n\n<p>ata eva ca bharate prakhyāta-vastu-viṣayatvaṃ prakhyātodātta-nāyakatvaṃ ca nāṭakasyāvaśya-kartavyatayopanyastam / tena hi nāyakaucityānaucitya-viṣaye kavir na vyāmuhyati / yas tūtpādya-vastu nāṭakādi kuryāt tasyāprasiddhānucita-nāyaka-svabhāva-varṇane mahān pramādaḥ /</p>\n\n<p>nanu yady utsāhādi-bhāva-varṇane kathañcid divya-mānuṣyādy-aucitya-parīkṣā kriyate tat kriyatām, raty-ādau tu kiṃ tayā prayojanam ? ratir hi bhāratavarṣocitenaiva vyavahāreṇa divyānām api varṇanīyeti sthitiḥ / naivam / tatraucityātikrameṇa sutarāṃ doṣaḥ / tathā hy adhama-prakṛtyaucityenottama-prakṛteḥ śṛṅgāropanibandhane kā bhaven nopahāsyatā /\ntrividhaṃ prakṛty-aucityaṃ bhārate varṣe 'py asti śṛṅgāra-viṣayam /</p>\n\n<p>yat tu divyam aucityaṃ tat tatrānupakārakam eveti cet-na vayaṃ divyam aucityaṃ śṛṅgāra-viṣayam anyat kiṃcid brūmaḥ / kiṃ tarhi ? bhāratavarṣa-viṣaye yathottama-nāyakeṣu rājādiṣu śṛṅgāropanibandhas tathā divyāśrayo 'pi śobhate / na ca rājādiṣu prasiddha-grāmya-śṛṅgāropanibandhanaṃ prasiddhaṃ nāṭakādau, tathaiva deveṣu tat parihartavyam /\nnāṭakāder abhineyārthatvād abhinayasya ca sambhoga-śṛṅgāra-viṣayasyāsabhyatvāt tatra parihāra iti cet-na; yady abhinayasyaivaṃ-viṣayasyāsabhyatā tat kāvyasyaivaṃ-viṣayasya sā kena nivāryate ? tasmād abhineyārthe 'nabhineyārthe vā kāvye yad uttama-prakṛte rājāder uttama-prakṛtibhir nāyikābhiḥ saha grāmya-sambhoga-varṇanaṃ tat pitroḥ sambhoga-varṇanam iva sutarām asabhyam / tathaivottama-devatādi-viṣayam /</p>\n\n<p>na ca sambhoga-śṛṅgārasya surata-lakṣaṇa evaikaḥ prakāraḥ, yāvad anye 'pi prabhedāḥ paraspara-prema-darśanādayaḥ sambhavanti, te kasmād uttama-prakṛti-viṣaye na varṇyante ? tasmād utsāhavad ratāv api prakṛty-aucityam anusartavyam / tathaiva vismayādiṣu / yat tv evaṃ-vidhe viṣaye mahākavīnām apy asamīkṣya-kāritā lakṣye dṛśyate sa doṣa eva / sa tu śakti-tiraskṛtatvāt teṣāṃ na lakṣyata ity uktam eva / anubhāvaucityaṃ tu bharatādau prasiddham eva /</p>\n\n<p>iyat tūcyate-bharatādi-viracitāṃ sthitiṃ cānuvartamānena mahākavi-prabandhāṃś ca paryālocayatā sva-pratibhāṃ cānusaratā kavināvahita-cetasā bhūtvā vibhāvādy-aucitya-bhraṃśa-parityāge paraḥ prayatno vidheyaḥ / aucityavataḥ kathā-śarīrasya vṛttasyotprekṣitasya vā graho vyañjaka ity anenaitat pratipādayati-yad itihāsādiṣu kathāsu rasavatīṣu vividhāsu satīṣv api yat tatra vibhāvādy-aucityavat kathā-śarīraṃ tad eva grāhyaṃ netarat / vṛttād api ca kathā-śarīrād utprekṣite viśeṣataḥ prayatnavatā bhavitavyam / tatra hy anavadhānāt skhalataḥ kaver avyutpatti-sambhāvanā mahatī bhavati /</p>\n\n<p>parikara-ślokaś cātra-</p>\n\n<lg>\n<l>kathā-śarīram utpādya-vastu kāryaṃ tathā tathā /</l>\n<l>yathā rasa-mayaṃ sarvam eva tat pratibhāsate //</l>\n</lg>\n\n<p>tatra cābhyupāyaḥ samyag-vibhāvādy-aucityānusaraṇam / tac ca darśitam eva / kiṃ ca-</p>\n\n<lg>\n<l>santi siddha-rasa-prakhyā ye ca rāmāyaṇādayaḥ /</l>\n<l>kathāśrayā na tair yojyā svecchā rasa-virodhinī //</l>\n</lg>\n\n<p>teṣu hi kathāśrayeṣu tāvat svecchaiva na yojyā / yad uktam-'kathā-mārge na cātikramaḥ' /\nsvecchāpi yadi yojyā tad-rasa-virodhinī na yojyā /</p>\n\n<p>idam aparaṃ prabandhasya rasābhivyañjakatve nibandhanam / itivṛtta-vaśāyātāṃ kathañcid rasānanuguṇāṃ sthitiṃ tyaktvā punar utprekṣyāpy antarābhīṣṭa-rasocita-kathonnayo vidheyaḥ yathā kālidāsa-prabandheṣu / yathā ca sarvasena-viracite hari-vijaye / yathā ca madīya evārjuna-carite mahākāvye / kavinā kāvyam upanibadhnatā sarvātmanā rasa-paratantreṇa bhavitavyam / tatretivṛtte yadi rasānanuguṇāṃ sthitiṃ paśyet tademāṃ bhaṅktvāpi svatantratayā rasānuguṇaṃ kathāntaram utpādayet / na hi kaver itivṛtta-mātra-nirvahaṇena kiṃcit prayojanam, itihāsād eva tat-siddheḥ /</p>\n\n<p>rasādi-vyañjakatve prabandhasya cedam anyan mukhyaṃ nibandhanam, yat-sandhīnāṃ mukha-pratimukha-garbhāvamarśa-nirvahaṇākhyānāṃ tad-aṅgānāṃ copakṣepādīnāṃ ghaṭanaṃ rasābhivyakty-apekṣayā, yathā ratnāvalyām / na tu kevalaṃ śāstra-sthiti-sampādanecchayā / yathā veṇī-saṃhāre vilāsākhyasya pratimukha-sandhy-aṅgasya prakṛta-rasa-nibandhānanuguṇam api dvitīye 'ṅke bharata-matānusaraṇa-mātrecchayā ghaṭanam /</p>\n\n<p>idaṃ cāparaṃ prabandhasya rasa-vyañjakatve nimittaṃ yad uddīpana-praśamane yathāvasaram antarā rasasya, yathā ratnāvalyām eva / punar ārabdha-viśrānte rasasyāṅgino 'nusandhiś ca, yathā tāpasa-vatsarāje /</p>\n\n<p>prabandha-viśeṣasya nāṭakāde rasa-vyakti-nimittam idaṃ cāparam avagantavyaṃ yad alaṅkṛtīnāṃ śaktāv apy ānurūpyeṇa yojanam / śakto hi kaviḥ kadācid alaṅkāra-nibandhane tad ākṣiptatayaivānapekṣita-rasa-bandhaḥ prabandham ārabhate tad-upadeśārtham idam uktam / dṛśyante ca kavayo 'laṅkāra-nibandhanaika-rasā anapekṣita-rasāḥ prabandheṣu /</p>\n\n</div>\n<div>\n\n<p>Dhv_3.15:</p>\n\n<lg>\n<l>kiṃ ca-</l>\n<l>anusvānopamātmāpi prabhedo ya udāhṛtaḥ /</l>\n<l>dhvaner asya prabandheṣu bhāsate so 'pi keṣucit // DhvK_3.15 //</l>\n</lg>\n\n<p>asya vivakṣitāny apara-vācyasya dhvaner anuraṇana-rūpa-vyaṅgyo 'pi yaḥ prabheda udāhṛto dviprakāraḥ so 'pi prabandheṣu keṣucid dyotate / tad yathā madhumathana-vijaye pāñcajanyoktiṣu / yathā vā mamaiva kāmadevasya sahacara-samāgame viṣama-bāṇa-līlāyām /\n<l>yathā ca gṛdhra-gomāyu-saṃvādādau mahābhārate || DhvA_3.15 ||</l></p>\n\n</div>\n<div>\n\n<p>Dhv_3.16:</p>\n\n<lg>\n<l>sup-tiṅ-vacana-sambandhais tathā kāraka-śaktibhiḥ /</l>\n<l>kṛt-tad dhita-samāsaiś ca dyotyo 'lakṣya-kramaḥ kvacit // DhvK_3.16 //</l>\n</lg>\n\n<p>alakṣya-kramo dhvaner ātmā rasādiḥ sub-viśeṣais tiṅ-viśeṣair vacana-viśeṣaiḥ sambandha-viśeṣaiḥ kāraka-śaktibhiḥ kṛd-viśeṣais tad dhita-viśeṣaiḥ samāsaiś ceti / ca-śabdān nipātopasarga-kālādibhiḥ prayuktair abhivyajyamāno dṛśyate /</p>\n\n<p>yathā-\n<lg>\n<l>nyakkāro hy ayam eva me yad arayas tatrāpy asau tāpasaḥ</l>\n<l>so 'py atraiva nihanti rākṣasa-kulaṃ jīvaty aho rāvaṇaḥ /</l>\n<l>dhig dhik cakra-jitaṃ prabodhitavatā kiṃ kumbhakarṇena vā</l>\n<l>svarga-grāmaṭikā-viluṇṭhana-vṛthocchūnaiḥ kim ebhir bhujaiḥ //[*19]</l>\n</lg>\n[*19] Skm 2105. Cf. Sāh.D. 1.2.</p>\n\n\n<p>atra hi śloke bhūyasā sarveṣām apy eṣāṃ sphuṭam eva vyañjakatvaṃ dṛśyate / tatra 'me yad arayaḥ' ity anena sup-sambandha-vacanānām abhivyañjakatvam / 'tatrāpy asau tāpasaḥ' ity atra tad dhita-nipātayoḥ / 'so 'py atraiva nihanti rākṣasa-kulaṃ jīvaty aho rāvaṇaḥ' ity atra tiṅ-kāraka-śaktīnām / 'dhig dhik cakra-jitam' ity ādau ślokārdhe kṛt-tad dhita-samāsopasargāṇām /</p>\n\n<p>evaṃ-vidhasya vyañjaka-bhūyastve ca ghaṭamāne kāvyasya sarvātiśāyinī bandha-cchāyā samunmīlati / yatra hi vyaṅgyāvabhāsinaḥ padasyaikasyaiva tāvad āvirbhāvas tatrāpi kāvye kāpi bandha-cchāyā kim uta yatra teṣāṃ bahūnāṃ samavāyaḥ / yathātrānantarodita-śloke / atra hi rāvaṇa ity asmin pade 'rthāntara-saṃkramita-vācyena dhvani-prabhedenālaṅkṛte 'pi punar anantaroktānāṃ vyañjaka-prakārāṇām udbhāsanam / dṛśyante ca mahātmanāṃ pratibhā-viśeṣa-bhājāṃ bāhulyenaivaṃ-vidhā bandha-prakārāḥ / yathā maharṣer vyāsasya-</p>\n\n<lg>\n<l>atikrānta-sukhāḥ kālāḥ pratyupasthita-dāruṇāḥ /</l>\n<l>śvaḥ śvaḥ pāpīya-divasā pṛthivī gata-yauvanā //</l>\n</lg>\n\n<p>atra hi kṛt-tad dhita-vacanair alakṣya-krama-vyaṅgyaḥ, 'pṛthivī gata-yauvanā' ity anena cātyanta-tiraskṛta-vācyo dhvaniḥ prakāśitaḥ / eṣāṃ ca sub-ādīnām ekaikaśaḥ samuditānāṃ ca vyañjakatvaṃ mahā-kavīnāṃ prabandheṣu prāyeṇa dṛśyate / sub-antasya vyañjakatvaṃ yathā-</p>\n\n<lg>\n<l>tālaiḥ śiñjad-valaya-subhagaiḥ kāntayā nartito me /</l>\n<l>yām adhyāste divasa-vigame nīlakaṇṭhaḥ suhṛd vaḥ //</l>\n</lg>\n\n<p>tiṅ-antasya yathā-</p>\n\n<lg>\n<l>abasara rouṃ cia ṇimmiāiṃ mā puṃsa me haacchīiṃ /</l>\n<l>daṃsaṇa-mettum bhettehiṃ jehiṃ hiaaṃ tuha ṇa ṇāaṃ //]</l>\n</lg>\n\n<lg>\n<l>[apasara roditum eva nirmite mā puṃsaya hate akṣiṇī me /</l>\n<l>darśana-mātronmattābhyāṃ yābhyāṃ tava hṛdayam evaṃ-rūpaṃ na jñātam //]</l>\n</lg>\n\n<lg>\n<l>yathā vā-</l>\n<l>mā panthaṃ rundhīo abehi bālaa ahosi ahirīo /</l>\n<l>amhea ṇiricchāo suṇṇa-gharaṃ rakkhidabbaṃ ṇo //[*20]</l>\n</lg>\n<p>[*20] gāhā-sattasāī (supp. 955)</p>\n\n\n<lg>\n<l>[mā panthānaṃ rudhaḥ apehi bālaka aprauḍha aho asi ahrīkaḥ /</l>\n<l>vayaṃ para-tantrā yataḥ śūnya-gṛhaṃ māmakaṃ rakṣaṇīyaṃ vartate //]</l>\n</lg>\n\n<p>sambandhasya yathā-</p>\n\n<lg>\n<l>aṇṇatta vacca bālaa hnāantīṃ kiṃ maṃ puloesi eaṃ /</l>\n<l>bho jāā-bhīruāṇaṃ taḍam bia ṇa hoi //</l>\n</lg>\n\n<lg>\n<l>[anyatra vraja bālaka snāntīṃ kiṃ māṃ pralokayasy etat /</l>\n<l>bho jāyā-bhīrukāṇāṃ taṭam eva na bhavati //]</l>\n</lg>\n\n<p>kṛtaka-prayogeṣu prākṛteṣu tad dhita-viṣaye vyañjakatvam āvedyata eva / avajñātiśaye kaḥ ? samāsānāṃ ca vṛtty-aucityena viniyojane / nipātānāṃ vyañjakatvaṃ yathā-</p>\n\n<lg>\n<l>ayam eka-pade tayā viyogaḥ</l>\n<l>priyayā copanataḥ suduḥsaho me /</l>\n<l>nava-vāridharodayād ahobhir</l>\n<l>bhavitavyaṃ ca nirātapārdha-ramyaiḥ //</l>\n</lg>\n\n<p>ity atra ca-śabdaḥ / yathā vā-</p>\n\n<lg>\n<l>muhur aṅguli-saṃvṛtādharauṣṭhaṃ</l>\n<l>pratiṣedhākṣara-viklavābhirāmam /</l>\n<l>mukham aṃsa-vivarti pakṣmalākṣyāḥ</l>\n<l>katham apy unnamitaṃ na cumbitaṃ tu //</l>\n</lg>\n\n<p>atra tu-śabdaḥ /</p>\n\n<p>nipātānāṃ prasiddham apīha dyotakatvaṃ rasāpekṣayoktam iti draṣṭavyam / upasargāṇāṃ vyañjakatvaṃ yathā-</p>\n\n<p>nīvārāḥ śuka-garbha-koṭara-mukha-bhraṣṭās tarūṇām adhaḥ\nprasnigdhāḥ kvacid iṅgudī-phala-bhidaḥ sūcyanta evopalāḥ /\nviśvāsopagamād abhinna-gatayaḥ śabdaṃ sahante mṛgās\ntoyādhāra-pathāś ca valkala-śikhā-niṣyanda-lekhāṅkitāḥ //ity ādau /</p>\n\n<p>dvitrāṇāṃ copasargāṇām ekatra pade yaḥ prayogaḥ so 'pi rasa-vyakty-anuguṇatayaiva nirdoṣaḥ / yathā-'prabhraśyaty uttarīya-tviṣi tamasi samudvīkṣya vītāvṛtīn drāg jantūn' ity ādau / yathā vā-'manuṣya-vṛttyā samupācarantam' ity ādau /</p>\n\n<p>nipātānām api tathaiva / yathā-'aho batāsi spṛhaṇīya-vīryaḥ' ity ādau / yathā vā-</p>\n\n<p>ye jīvanti na mānti ye sma vapuṣi prītyā pranṛtyanti ca\nprasyandi-pramadāśravaḥ pulakitā dṛṣṭe guṇiny ūrjite /\nhā dhik kaṣṭam aho kva yāmi śaraṇaṃ teṣāṃ janānāṃ kṛte\nnītānāṃ pralayaṃ śaṭhena vidhinā sādhu-dviṣaḥ puṣyatā //ity ādau /</p>\n\n<p>pada-paunaruktyaṃ ca vyañjakatvāpekṣayaiva kadācitprayujyamānaṃ śobhāmāvahati /\nyathā-\nyad vañcanāhita-matir bahu-cāṭu-garbhaṃ\nkāryonmukhaḥ khala-janaḥ kṛtakaṃ bravīti /\ntat sādhavo na na vidanti vidanti kintu\nkartuṃ vṛthā-praṇayam asya na pārayanti //ity ādau /</p>\n\n<p>kālasya vyañjakatvaṃ yathā-</p>\n\n<lg>\n<l>sama-viṣama-nirviśeṣāḥ samantato manda-manda-sañcārāḥ /</l>\n<l>acirād bhaviṣyanti panthāno manorathānām api durlaṅghyāḥ //</l>\n</lg>\n\n<p>atra hy acirād bhaviṣyanti panthāna ity atra bhaviṣyantīty asmin pade pratyayaḥ kāla-viśeṣābhidhāyī rasa-paripoṣa-hetuḥ prakāśate / ayaṃ hi gāthārthaḥ pravāsa-vipralambha-śṛṅgāra-vibhāvatayā vibhāvyamāno rasavān / yathātra pratyayāṃśo vyañjakas tathā kvacit prakṛty-aṃśo 'pi dṛśyate / yathā-</p>\n\n<lg>\n<l>tad gehaṃ nata-bhitti mandiram idaṃ labdhāvagāhaṃ divaḥ</l>\n<l>sā dhenur jaratī caranti kariṇām etā ghanābhā ghaṭāḥ /</l>\n<l>sa kṣudro musala-dhvaniḥ kalam idaṃ saṅgītakaṃ yoṣitām</l>\n<l>āścaryaṃ divasair dvijo 'yam iyatīṃ bhūmiṃ samāropitaḥ //</l>\n</lg>\n\n<p>atra śloke divasair ity asmin pade prakṛty-aṃśo 'pi dyotakaḥ / sarva-nāmnāṃ ca vyañjakatvaṃ yathānantarokte śloke / atra ca sarva-nāmnām eva vyañjakatvaṃ hṛdi vyavasthāpya kavinā kvety-ādi-śabda-prayogo na kṛtaḥ / anayā diśā sahṛdayair anye 'pi vyañjaka-viśeṣāḥ svayam utprekṣaṇīyāḥ / etac ca sarvaṃ pada-vākya-racanā-dyotanoktyaiva gatārtham api vaicitryeṇa vyutpattaye punar-uktam /</p>\n\n<p>nanu cārtha-sāmarthyākṣepyā rasādaya ity uktam, tathā ca subādīnāṃ vyañjakatva-vaicitrya-kathanam ananvitam eva / uktam atra padānāṃ vyañjakatvokty-avasare / kiṃ cārtha-viśeṣākṣepyatve 'pi rasādīnāṃ teṣām artha-viśeṣāṇāṃ vyañjaka-śabdāvinābhāvitvād yathā-pradarśitaṃ vyañjaka-svarūpa-parijñānaṃ vibhajyopayujyata eva / śabda-viśeṣāṇāṃ cānyatra ca cārutvaṃ yad vibhāgenopadarśitaṃ tad api teṣāṃ vyañjakatvenaivāvasthitam ity avagantavyam /</p>\n\n<p>yatrāpi na tat sampratibhāsate tatrāpi vyañjake racanāntare yad adṛṣṭaṃ sauṣṭhavaṃ teṣāṃ pravāha-patitānāṃ tad evābhyāsād apoddhṛtānām apy avabhāsata ity avasātavyam / ko 'nyathā tulye vācakatve śabdānāṃ cārutva-viṣayo viśeṣaḥ syāt / anya evāsau sahṛdaya-saṃvedya iti cet, kim idaṃ sahṛdayatvaṃ nāma ? kiṃ rasa-bhāvānapekṣa-kāvyāśrita-samaya-viśeṣābhijñatvam, uta rasa-bhāvādi-maya-kāvya-svarūpa-parijñāna-naipuṇyam / pūrvasmin pakṣe tathāvidha-sahṛdaya-vyavasthāpitānāṃ śabda-viśeṣāṇāṃ cārutva-niyamo na syāt / punaḥ samayāntareṇānyathāpi vyavasthāpana-sambhavāt / dvitīyasmiṃs tu pakṣe rasajñataiva sahṛdayatvam iti / tathā-vidhaiḥ sahṛdayaiḥ saṃvedyo rasādi-samarpaṇa-sāmarthyam eva naisargikaṃ śabdānāṃ viśeṣa iti vyañjakatvāśrayy eva teṣāṃ mukhyaṃ cārutvam /\nvācakatvāśrayāṇāṃ tu prasāda evārthāpekṣāyāṃ teṣāṃ viśeṣaḥ / arthānapekṣāyāṃ tv anuprāsādir eva || DhvA_3.15-16 ||</p>\n\n<p>evaṃ rasādīnāṃ vyañjaka-svarūpam abhidhāya teṣām eva virodhi-rūpaṃ lakṣayitum idam upakramyate-</p>\n\n</div>\n<div>\n\n<p>Dhv_3.17:</p>\n\n<lg>\n<l>prabandhe muktake vāpi rasādīn bandhum icchatā /</l>\n<l>yatnaḥ kāryaḥ sumatinā parihāre virodhinām // DhvK_3.17 //</l>\n</lg>\n\n<p>prabandhe muktake vāpi rasa-bhāva-nibandhanaṃ pratyādṛta-manāḥ kavir virodhi-parihāre paraṃ yatnam ādadhīta / anyathā tv asya rasa-mayaḥ śloka eko 'pi samyaṅ na sampadyate // 3.17 //</p>\n\n<p>kāni punas tāni virodhīni yāni yatnataḥ kaveḥ parihartavyāni ? ity ucyate-</p>\n\n</div>\n<div>\n\n<p>Dhv_3.18-19:</p>\n\n<lg>\n<l>virodhi-rasa-sambandhi-vibhāvādi-parigrahaḥ /</l>\n<l>vistareṇānvitasyāpi vastuno 'nyasya varṇanam // DhvK_3.18 //</l>\n</lg>\n\n<lg>\n<l>akāṇḍa eva vicchittir akāṇḍe ca prakāśanam /</l>\n<l>paripoṣaṃ gatasyāpi paunaḥpunyena dīpanam /</l>\n<l>rasasya syād virodhāya vṛtty-anaucityam eva ca // DhvK_3.19 //</l>\n</lg>\n\n<p>prastuta-rasāpekṣayā virodhī yo rasas tasya sambandhināṃ vibhāva-bhāvānubhāvānāṃ parigraho rasa-virodha-hetukaḥ sambhavanīyaḥ / tatra virodhi-rasa-vibhāva-parigraho yathā śānta-rasa-vibhāveṣu tad-vibhāvatayaiva nirūpiteṣv anantaram eva śṛṅgārādi-vibhāva-varṇane / virodhi-rasa-bhāva-parigraho yathā priyaṃ prati praṇaya-kalaha-kupitāsu kāminīṣu vairāgya-kathābhir anunaye / virodhi-rasānubhāva-parigraho yathā praṇaya-kupitāyāṃ priyāyām aprasīdantyāṃ nāyakasya kopāveśa-vivaśasya raudrānubhāva-varṇane /</p>\n\n<p>ayaṃ cānyo rasa-bhaṅga-hetur yat prastuta-rasāpekṣayā vastuno 'nyasya kathañcid anvitasyāpi vistareṇa kathanam / yathā vipralambha-śṛṅgāre nāyakasya kasyacid varṇayitum upakrānte kaver yamakādy-alaṅkāra-nibandhana-rasikatayā mahatā prabandhena parvatādi-varṇane / ayaṃ cāparo rasa-bhaṅga-hetur avagantavyo yad akāṇḍa eva vicchittiḥ rasasyākaṇḍa eva ca prakāśanam / tatrānavasare virāmo rasasya yathā nāyakasya kasyacit spṛhaṇīya-samāgamayā nāyikayā kayācit parāṃ paripoṣa-padavīṃ prāpte śṛṅgāre vidite ca parasparānurāge samāgamopāya-cintocitaṃ vyavahāram utsṛjya svatantratayā vyāpārāntara-varṇane / anavasare ca prakāśanaṃ rasasya yathā pravṛtte pravṛtta-vividha-vīra-saṅkṣaye kalpa-saṅkṣaya-kalpe saṅgrāme rāma-deva-prāyasyāpi tāvan nāyakasyānupakrānta-vipralambha-śṛṅgārasya nimittam ucitam antareṇaiva śṛṅgāra-kathāyām avatāra-varṇane / na caivaṃ-vidhe viṣaye daiva-vyāmohitatvaṃ kathā-puruṣasya parihāro yato rasa-bandha eva kaveḥ prādhānyena pravṛtti-nibandhanaṃ yuktam / itivṛtta-varṇanaṃ tad-upāya evety uktaṃ prāk 'ālokārthi yathā dīpa-śikhāyāṃ yatnavān janaḥ' ity ādinā /</p>\n\n<p>ata eva cetivṛtta-mātra-varṇana-prādhānye 'ṅgāṅgi-bhāva-rahita-rasa-bhāva-nibandhena ca kavīnām evaṃ-vidhāni skhalitāni bhavantīti rasādi-rūpa-vyaṅgya-tātparyam evaiṣāṃ yuktam iti yatno 'smābhir ārabdho na dhvani-pratipādana-mātrābhiniveśena / punaś cāyam anyo rasa-bhaṅga-hetur avadhāraṇīyo yat paripoṣaṃ gatasyāpi rasasya paunaḥpunyena dīpanam / upabhukto hi rasaḥ sva-sāmagrī-labdha-paripoṣaḥ punaḥ punaḥ parāmṛśyamānaḥ parimlāna-kusuma-kalpaḥ kalpate / tathā vṛtter vyavahārasya yad anaucityaṃ tad api rasa-bhaṅga-hetur eva / yathā nāyakaṃ prati nāyikāyāḥ kasyāścid ucitāṃ bhaṅgim antareṇa svayaṃ sambhogābhilāṣa-kathane / yadi vā vṛttīnāṃ bharata-prasiddhānāṃ kaiśikyādīnāṃ kāvyālaṅkārāntara-prasiddhānām upanāgarikādyānāṃ vā yad anaucityam aviṣaye nibandhanaṃ tad api rasa-bhaṅga-hetuḥ / evam eṣāṃ rasa-virodhinām anyeṣāṃ cānayā diśā svayam utprekṣitānāṃ parihāre sat-kavibhir avahitair bhavitavyam /</p>\n\n<p>parikara-ślokāś cātra-</p>\n\n<lg>\n<l>mukhyā vyāpāra-viṣayāḥ sukavīnāṃ rasādayaḥ /</l>\n<l>teṣām nibandhane bhāvye taiḥ sadaivāpramādibhiḥ //</l>\n</lg>\n\n<lg>\n<l>nīrasas tu prabandho yaḥ so 'paśabdo mahān kaveḥ /</l>\n<l>sa tenākavir eva syād anyenāsmṛta-lakṣaṇaḥ //</l>\n</lg>\n\n<lg>\n<l>pūrve viśṛṅkhala-giraḥ kavayaḥ prāpya-kīrtayaḥ /</l>\n<l>tān samāśritya na tyājyā nītir eṣā manīṣiṇā //</l>\n</lg>\n\n<p>vālmīki-vyāsa-mukhyāś ca ye prakhyātāḥ kavīśvarāḥ /\ntad-abhiprāya-bāhyo 'yaṃ nāsmābhir darśito nayaḥ //iti// DhvA_3.19 //</p>\n\n</div>\n<div>\n\n<p>Dhv_3.20:</p>\n\n<lg>\n<l>vivakṣite rase labdha-pratiṣṭhe tu virodhinām /</l>\n<l>bādhyānām aṅga-bhāvaṃ vā prāptānām uktir acchalā // DhvK_3.20 //</l>\n</lg>\n\n<p>sva-sāmagryā labdha-paripoṣe tu vivakṣite rase virodhināṃ virodhi-rasāṅgānāṃ bādhyānām aṅga-bhāvaṃ vā prāptānāṃ satām uktir adoṣā / bādhyatvaṃ hi virodhināṃ śakyābhibhavatve sati nānyathā / tathā ca teṣām uktiḥ prastuta-rasa-paripoṣāyaiva sampadyate / aṅga-bhāvaṃ prāptānāṃ ca teṣāṃ virodhitvam eva nivartate / aṅga-bhāva-prāptir hi teṣāṃ svābhāvikī samāropa-kṛtā vā / tatra yeṣāṃ naisargikī teṣāṃ tāvad uktāv avirodha eva / yathā vipralambha-śṛṅgāre tad-aṅgānāṃ vyādhy-ādīnāṃ teṣāṃ ca tad-aṅgānām evādoṣo nātad-aṅgānām / tad-aṅgatve ca sambhavaty api maraṇasyopanyāso na jyāyān / āśraya-vicchede rasasyātyanta-viccheda-prāpteḥ / karuṇasya tu tathā-vidhe viṣaye paripoṣo bhaviṣyatīti cet na ; yasyāprastutatvāt prastutasya ca vicchedāt / yatra tu karuṇa-rasasyaiva kāvyārthatvaṃ tatrāvirodhaḥ / śṛṅgāre vā maraṇasyādīrgha-kāla-pratyāpatti-sambhave kadācid upanibandho nātyanta-virodhī / dīrgha-kāla-pratyāpattau tu tasyāntarā pravāha-viccheda evety evaṃ-vidhetivṛttopanibandhanaṃ rasa-bandha-pradhānena kavinā parihartavyam /</p>\n\n<p>tatra labdha-pratiṣṭhe tu vivakṣite rase virodhi-rasāṅgānāṃ bādhyatvenoktāv adoṣo yathā-</p>\n\n<lg>\n<l>kvākaryaṃ śaśa-lakṣmaṇaḥ kva ca kulaṃ bhūyo 'pi dṛśyeta sā</l>\n<l>doṣāṇāṃ praśamāya me śrutam aho kope 'pi kāntaṃ mukham /</l>\n<l>kiṃ vakṣyanty apakalmaṣāḥ kṛta-dhiyaḥ svapne 'pi sā durlabhā</l>\n<l>cetaḥ svāsthyam upaihi kaḥ khalu yuvā dhanyo 'dharaṃ pāsyati //</l>\n</lg>\n\n<p>yathā vā puṇḍarīkasya mahāśvetāṃ prati pravṛtta-nirbharānurāgasya dvitīya-muni-kumāropadeśa-varṇane / svābhāvikyām aṅga-bhāva-prāptāv adoṣo yathā-</p>\n\n<p>bhramim aratim alasa-hṛdayatāṃ\npralayaṃ mūrcchāṃ tamaḥ śarīra-sādam /\nmaraṇaṃ ca jalada-bhujagajaṃ\nprasahya kurute viṣaṃ viyoginīnām //ity ādau /</p>\n\n<p>samāropitāyām apy avirodho yathā-'pāṇḍu-kṣāmam' ity ādau / iyaṃ cāṅga-bhāva-prāptir anyā yadādhikārikatvāt pradhāna ekasmin vākyārthe rasayor bhāvayor vā paraspara-virodhinor dvayor aṅga-bhāva-gamanaṃ tasyām api na doṣaḥ / yathoktaṃ 'kṣipto hāstāvalagnaḥ' ity ādau / kathaṃ tatrāvirodha iti cet, dvayor api tayor anya-paratvena vyavasthānāt / anya-paratve 'pi virodhinoḥ kathaṃ virodha-nivṛttir iti cet, ucyate-vidhau viruddha-samāveśasya duṣṭatvaṃ nānuvāde / yathā-</p>\n\n<p>ehi gaccha patottiṣṭha vada maunaṃ samācara /\nevam āśā-graha-grastaiḥ krīḍanti dhanino 'rthibhiḥ //ity ādau /</p>\n\n<p>atra hi vidhi-pratiṣedhayor anūdyamānatvena samāveśe na virodhas tathehāpi bhaviṣyati / śloke hy asminn īrṣyā-vipralambha-śṛṅgāra-karuṇa-vastunor na vidhīyamānatvam / tripura-ripu-prabhāvātiśayasya vākyārthatvāt tad-aṅgatvena ca tayor vyavasthānāt /</p>\n\n<p>na ca raseṣu vidhy-anuvāda-vyavahāro nāstīti śakyaṃ vaktum, teṣāṃ vākyārthatvenābhyupagamāt / vākyārthasya vācyasya ca yau vidhy-anuvādau tau tad-ākṣiptānāṃ rasānāṃ kena vāryate / yair vā sākṣāt-kāvyārthatā rasādīnāṃ nābhyupagamyate, tais teṣāṃ tan-nimittatā tāvad avaśyam abhyupagantavyā / tathāpy atra śloke na virodhaḥ /\nyasmād anūdyamānāṅga-nimittobhaya-rasa-vastu-sahakāriṇo vidhīyamānāṃśād bhāva-viśeṣa-pratītir utpadyate tataś ca na kaścid virodhaḥ / dṛśyate hi viruddhobhaya-sahakāriṇaḥ kāraṇāt kārya-viśeṣotpattiḥ / viruddha-phalotpādana-hetutvaṃ hi yugapad ekasya kāraṇasya viruddhaṃ na tu viruddhobhaya-sahakāritvam / evaṃ-vidha-viruddha-padārtha-viṣayaḥ katham abhinayaḥ prayoktavya iti cet, anūdyamānaivaṃ-vidha-vācya-viṣaye yā vārtā sātrāpi bhaviṣyati / evaṃ-vidhy-anuvādanayāśrayeṇātra śloke parihṛtas tāvad virodhaḥ /</p>\n\n<p>kiṃ ca nāyakasyābhinandanīyodayasya kasyacit prabhāvātiśaya-varṇane tat-pratipakṣāṇāṃ yaḥ karuṇo rasaḥ sa parīkṣakāṇāṃ na vaiklavyam ādadhāti pratyuta prīty-atiśaya-nimittatāṃ pratipadyata ity atas tasya kuṇṭha-śaktikatvāt tad-virodha-vidhāyino na kaścid doṣaḥ / tasmād vākyārthī-bhūtasya rasasya bhāvasya vā virodhī rasa-virodhīti vaktuṃ nyāyyaḥ, na tv aṅga-bhūtasya kasyacit /</p>\n\n<p>athavā vākyārthī-bhūtasyāpi kasyacit karuṇa-rasa-viṣayasya tādṛśena śṛṅgāra-vastunā bhaṅgi-viśeṣāśrayeṇa saṃyojanaṃ rasa-paripoṣāyaiva jāyate / yataḥ prakṛti-madhurāḥ padārthāḥ śocanīyatāṃ prāptāḥ prāg-avasthā-bhāvibhiḥ saṃsmaryamāṇair vilāsair adhikataraṃ śokāveśam upajanayanti / yathā-</p>\n\n<p>ayaṃ sa raśanotkarṣī pīna-stana-vimardanaḥ /\nnābhyūru-jaghana-sparśī nīvī-visraṃsanaḥ karaḥ //ity ādau /</p>\n\n<p>tad atra tripura-yuvatīnāṃ śāmbhavaḥ śarāgnir ārdrāparādhaḥ kāmī yathā vyavaharati sma / tathā vyavahṛtavān ity anenāpi prakāreṇāsty eva nirvirodhatvam / tasmād yathā yathā nirūpyate tathā tathātra doṣābhāvaḥ / itthaṃ ca-</p>\n\n<lg>\n<l>krāmantyaḥ kṣata-komalāṅguli-galad-raktaiḥ sadarbhāḥ sthalīḥ</l>\n<l>pādaiḥ pātita-yāvakair iva patad-bāṣpāmbu-dhautānanāḥ /</l>\n<l>bhītā bhartṛ-karāvalambita-karās tvad-vairi-nātho 'dhunā</l>\n<l>dāvāgniṃ parito bhramanti punar apy udyad-vivāhā iva //</l>\n</lg>\n\n<p>ity evam ādīnāṃ sarveṣām eva nirvirodhatvam avagantavyam / evaṃ tāvad rasādīnāṃ virodhi-rasādibhiḥ samāveśāsamāveśayor viṣaya-vibhāgo darśitaḥ || DhvA_3.20 ||</p>\n\n<p>idānīṃ teṣām eka-prabandha-viniveśane nyāyyo yaḥ kramas taṃ pratipādayitum ucyate-\n</p>\n</div>\n<div>\n\n<p>Dhv_3.21:</p>\n\n<lg>\n<l>prasiddhe 'pi prabandhānāṃ nānā-rasa-nibandhane /</l>\n<l>eko raso 'ṅgīkartavyas teṣām utkarṣam icchatā // DhvK_3.21 //</l>\n</lg>\n\n<l>prabandheṣu mahākāvyādiṣu nāṭakādiṣu vā viprakīrṇatayāṅgāṅgi-bhāvena bahavo rasā upanibadhyanta ity atra prasiddhau satyām api yaḥ prabandhānāṃ chāyātiśaya-yogam icchati tena teṣāṃ rasānām anyatamaḥ kaścid vivakṣito raso 'ṅgitvena viniveśayitavya ity ayaṃ yuktataro mārgaḥ || DhvA_3.21 ||</l>\n\n<p>nanu rasāntareṣu bahuṣu prāpta-paripoṣeṣu satsu katham ekasyāṅgitā na virudhyata ity āśaṅkyedam ucyate-</p>\n\n</div>\n<div>\n\n<p>Dhv_3.22:</p>\n\n<lg>\n<l>rasāntara-samāveśaḥ prastutasya rasasya yaḥ /</l>\n<l>nopahanty aṅgitāṃ so 'sya sthāyitvenāvabhāsinaḥ // DhvK_3.22 //</l>\n</lg>\n\n<l>prabandheṣu prathamataraṃ prastutaḥ san punaḥ punar anusandhīyamānatvena sthāyī yo rasas tasya sakala-bandha-vyāpino rasāntarair antarāla-vartibhiḥ samāveśo yaḥ sa nāṅgitām upahanti || DhvA_3.22 ||</l>\n\n<p>etad evopapādayitum ucyate-</p>\n\n</div>\n<div>\n\n<p>Dhv_3.23:</p>\n\n<lg>\n<l>kāryam ekaṃ yathā vyāpi prabandhasya vidhīyate /</l>\n<l>tathā rasasyāpi vidhau virodho naiva vidyate // DhvK_3.23 //</l>\n</lg>\n\n<p>sandhyādi-mayasya prabandha-śarīrasya yathā kāryam ekam anuyāyi vyāpakaṃ kalpyate na ca tat-kāryāntarair na saṅkīryate, na ca taiḥ saṅkīryamāṇasyāpi tasya prādhānyam apacīyate, tathaiva rasasyāpy ekasya sanniveśe kriyamāṇe virodho na kaścit / pratyuta pratyudita-vivekānām anusandhānavatāṃ sa-cetasāṃ tathā-vidhe viṣaye prahlādātiśayaḥ pravartate || DhvA_3.23 ||</p>\n\n<p>nanu yeṣāṃ rasānāṃ parasparāvirodhaḥ yathā-vīra-śṛṅgārayoḥ śṛṅgāra-hāsyayo raudra-śṛṅgārayor vīrādbhutayor vīra-raudrayo raudra-karuṇayoḥ śṛṅgārādbhutayor vā tatra bhavatv aṅgāṅgi-bhāvaḥ / teṣāṃ tu sa kathaṃ bhaved yeṣāṃ parasparaṃ bādhya-bādhaka-bhāvaḥ ? yathā-śṛṅgāra-bībhatsayor vīra-bhayānakayoḥ śānta-raudrayoḥ śanta-śṛṅgārayor vā ity āśaṅkyedam ucyate-</p>\n\n</div>\n<div>\n\n<p>Dhv_3.24:</p>\n\n<lg>\n<l>avirodhī virodhī vā raso 'ṅgini rasāntare /</l>\n<l>paripoṣaṃ na netavyas tathā syād avirodhitā // DhvK_3.24 //</l>\n</lg>\n\n<p>aṅgini rasāntare śṛṅgārādau prabandha-vyaṅgye sati avirodhī virodhī vā rasaḥ paripoṣaṃ na netavyaḥ / tatrāvirodhino rasasyāṅgi-rasāpekṣayāty antam ādhikyaṃ na kartavyam ity ayaṃ prathamaḥ paripoṣa-parihāraḥ / utkarṣa-sāmye 'pi tayor virodhāsambhavāt / yathā-</p>\n\n<p>ekato roditi priyā anyataḥ samara-tūrya-nirghoṣaḥ /\nsnehena raṇa-rasena ca bhaṭasya dolāyitaṃ hṛdayam /</p>\n\n<p>yathā vā-</p>\n\n<p>kaṇṭhāc chitvākṣamālāvalayam iva kare hāram āvartayantī\nkṛtvā paryaṅka-bandhaṃ viṣadhara-patinā mekhalāyā guṇena /\nmithyā-mantrābhijāpasphurad-adhara-puṭa-vyañjitāvyakta-hāsā\ndevī sandhyābhyasūyā hasita-paśupatis tatra dṛṣṭā tu vo 'vyāt //ity atra /</p>\n\n<p>aṅgirasa-viruddhānāṃ vyabhicāriṇāṃ prācuryeṇāniveśanam, niveśane vā kṣipram evāṅgirasa-vyabhicāry-anuvṛttir iti dvitīyaḥ / aṅgatvena punaḥ punaḥ pratyavekṣā paripoṣaṃ nīyamānasyāpy aṅga-bhūtasya rasasyeti tṛtīyaḥ / anayā diśānye 'pi prakārā utprekṣaṇīyāḥ / virodhinas tu rasasyāṅgirasāpekṣayā kasyacin nyūnatā sampādanīyā / yathā śānte 'ṅgini śṛṅgārasya śṛṅgāre vā śāntasya / paripoṣa-rahitasya rasasya kathaṃ rasatvam iti cet-uktam atrāṅgirasāpekṣayeti / aṅgino hi rasasya yāvān paripoṣas tāvāṃs tasya na kartavyaḥ, svatas tu sambhavī paripoṣaḥ kena vāryate / etac cāpekṣikaṃ prakarṣa-yogitvam ekasya rasasya bahu-raseṣu prabandheṣu rasānām aṅgāṅgi-bhāvam anabhyupagacchatāpy aśakya-pratikṣepam ity anena prakāreṇāvirodhināṃ virodhināṃ ca rasānām aṅgāṅgi-bhāvena samāveśe prabandheṣu syād avirodhaḥ / etac ca sarvaṃ yeṣāṃ raso rasāntarasya vyabhicārī bhavati iti darśanaṃ tan-matenocyate / matāntare 'pi rasānāṃ sthāyino bhāvā upacārād rasa-śabdenoktās teṣām aṅgatvaṃ nirvirodham eva || DhvA_3.24 ||</p>\n\n<p>evam avirodhināṃ virodhināṃ ca prabandha-sthenāṅginā rasena samāveśe sādhāraṇam avirodhopāyaṃ pratipādyedānīṃ virodhi-viṣayam eva taṃ pratipādayitum idam ucyate-</p>\n\n</div>\n<div>\n\n<p>Dhv_3.25:</p>\n\n<lg>\n<l>viruddhaikāśrayo yas tu virodhī sthāyino bhavet /</l>\n<l>sa vibhinnāśrayaḥ kāryas tasya poṣe 'py adoṣatā // DhvK_3.25 //</l>\n</lg>\n\n<p>ekādhikaraṇy avirodhī nairantarya-virodhī ceti dvividho virodhī / tatra prabandha-sthena sthāyināṅginā rasenaucityāpekṣayā viruddhaikāśrayo yo virodhī yathā vīreṇa bhayānakaḥ sa vibhinnāśrayaḥ kāryaḥ / tasya vīrasya ya āśrayaḥ kathānāyakas tad-vipakṣa-viṣaye sanniveśayitavyaḥ / tathā sati ca tasya virodhino 'pi yaḥ paripoṣaḥ sa nirdoṣaḥ / vipakṣa-viṣaye hi bhayātiśaya-varṇane nāyakasya naya-parākramādi-sampat sutarām uddyotitā bhavati / etac ca madīye 'rjuna-carite 'rjunasya pātālāvataraṇa-prasaṅge vaiśadyena pradarśitam /</p>\n\n<p>evam aikādhikaraṇya-virodhinaḥ prabandha-sthena sthāyinā rasenāṅga-bhāva-gamane nirvirodhatvaṃ yathā tathā tad darśitam / dvitīyasya tu tat pratipādayitum ucyate-</p>\n\n</div>\n<div>\n\n<p>Dhv_3.26:</p>\n\n<lg>\n<l>ekāśrayatve nirdoṣo nairantarye virodhavān /</l>\n<l>rasāntara-vyavadhinā raso vyaṅgyaḥ sumedhasā // DhvK_3.26 //</l>\n</lg>\n\n<p>yaḥ punar ekādhikaraṇatve nirvirodho nairantarye tu virodhī sa rasāntara-vyavadhānena prabandhe niveśayitavyaḥ / yathā śānta-śṛṅgārau nāgānande niveśitau / śāntaś ca tṛṣṇā-kṣaya-sukhasya yaḥ paripoṣas tal-lakṣaṇo rasaḥ pratīyata eva / tathā coktam-</p>\n\n<lg>\n<l>yac ca kāma-sukhaṃ loke yac ca divyaṃ mahat sukham /</l>\n<l>tṛṣṇākṣaya-sukhasyaite nārhataḥ ṣoḍaśīṃ kalām //</l>\n</lg>\n\n<p>yadi nāma sarva-janānubhava-gocaratā tasya nāsti naitāvatāsāv aloka-sāmānya-mahānubhāva-citta-vṛtti-viśeṣaḥ pratikṣeptuṃ śakyaḥ / na ca vīre tasyāntar-bhāvaḥ kartuṃ yuktaḥ / tasyābhimāna-mayatvena vyavasthāpanāt / asya cāhaṅkāra-praśamaika-rūpatayā sthiteḥ / tayoś caivaṃ-vidha-viśeṣa-sadbhāve 'pi yady aikyaṃ parikalpyate tad vīra-raudrayor api tathā prasaṅgaḥ / dayā-vīrādīnāṃ ca citta-vṛtti-viśeṣāṇāṃ sarvākāram ahaṅkāra-rahitatvena śānta-rasa-prabhedatvam, itarathā tu vīra-prabhedatvam iti vyavasthāpyamāne na kaścid virodhaḥ /\ntad evam asti śānto rasaḥ / tasya cāviruddha-rasa-vyavadhānena prabandhe virodhi-rasa-samāveśe saty api nirvirodhatvam / yathā pradarśite viṣaye || DhvA_3.26 ||</p>\n\n<p>etad eva sthirī-kartum idam ucyate-</p>\n\n</div>\n<div>\n\n<p>Dhv_3.27:</p>\n\n<lg>\n<l>rasāntarāntaritayor eka-vākya-sthayor api /</l>\n<l>nivartate hi rasayoḥ samāveśe virodhitā // DhvK_3.27 //</l>\n</lg>\n\n<p>rasāntara-vyavahitayor eka-prabandha-sthayor virodhitā nivartata ity atra na kācid bhrāntiḥ /\nyasmād eka-vākya-sthayor api rasayor uktayā nītyā viruddhatā nivartate / yathā-</p>\n\n<lg>\n<l>bhū-reṇu-digdhān nava-pārijāta-</l>\n<l>mālā-rajo-vāsita-bāhu-madhyāḥ /</l>\n<l>gāḍhaṃ śivābhiḥ parirabhyamāṇān</l>\n<l>surāṅganāśliṣṭa-bhujān tarālāḥ //</l>\n</lg>\n\n<lg>\n<l>sa-śoṇitaiḥ kravya-bhujāṃ sphuradbhiḥ</l>\n<l>pakṣaiḥ khagānām u pavījyamānān /</l>\n<l>saṃvījitāś candana-vāri-sekaiḥ</l>\n<l>sugandhibhiḥ kalpa-latā-dukūlaiḥ //</l>\n</lg>\n\n<p>vimāna-paryaṅka-tale niṣaṇṇāḥ\nkutūhalāviṣṭatayā tadānīm /\nnirdiśyamānāṃ lalanāṅgulībhir\nvīrāḥ sva-dehān patitān apaśyan //ity ādau /</p>\n\n<p>atra hi śṛṅgāra-bībhatsayos tad-aṅgayor vā vīra-rasa-vyavadhānena samāveśo na virodhī /</p>\n\n</div>\n<div>\n\n<p>Dhv_3.28:</p>\n\n<lg>\n<l>virodham avirodhaṃ ca sarvatretthaṃ nirūpayet /</l>\n<l>viśeṣatas tu śṛṅgāre sukumāratamā hy asau // DhvK_3.28 //</l>\n</lg>\n\n<p>yathokta-lakṣaṇānusāreṇa virodhāvirodhau sarveṣu raseṣu prabandhe 'nyatra ca nirūpayet sahṛdayaḥ; viśeṣatas tu śṛṅgāre / sa hi rati-paripoṣātmakatvād rateś ca svalpenāpi nimittena bhaṅga-sambhavāt sukumāratamaḥ sarvebhyo rasebhyo manāg api virodhi-samāveśaṃ na sahate /</p>\n\n</div>\n<div>\n\n<p>Dhv_3.29:</p>\n\n<lg>\n<l>avadhānātiśayavān rase tatraiva sat-kaviḥ /</l>\n<l>bhavet tasmin pramādo hi jhaṭity evopalakṣyate // DhvK_3.29 //</l>\n</lg>\n\n<p>tatraiva ca rase sarvebhyo 'pi rasebhyaḥ saukumāryātiśaya-yogini kavir avadhānavān prayatnavān syāt / tatra hi pramādyatas tasya sahṛdaya-madhye kṣipram evāvajñāna-viṣayatā bhavati / śṛṅgāra-raso hi saṃsāriṇāṃ niyamenānubhava-viṣayatvāt sarva-rasebhyaḥ kamanīyatayā pradhāna-bhūtaḥ /</p>\n\n<p>evaṃ ca sati-</p>\n\n</div>\n<div>\n\n<p>Dhv_3.30:</p>\n\n<lg>\n<l>vineyān unmukhī-kartuṃ kāvya-śobhārtham eva vā /</l>\n<l>tad-viruddha-rasa-sparśas tad-aṅgānāṃ na duṣyati // DhvK_3.30 //</l>\n</lg>\n\n<p>śṛṅgāra-viruddha-rasa-sparśaḥ śṛṅgārāṅgānāṃ yaḥ sa na kevalam avirodha-lakṣaṇa-yoge sati na duṣyati yāvad vineyān unmukhīkartuṃ kāvya-śobhārtham eva vā kriyamāṇo na duṣyati /\nśṛṅgāra-rasāṅgair unmukhī-kṛtāḥ santo hi vineyāḥ sukhaṃ vinayopadeśān gṛhṇanti /\nsad-ācāropadeśa-rūpā hi nāṭakādi-goṣṭhī vineya-jana-hitārtham eva munibhir avatāritā /\nkiṃ ca śṛṅgārasya sakala-jana-mano-harābhirāmatvāt tad-aṅga-samāveśaḥ kāvye śobhātiśayaṃ puṣyatīty anenāpi prakāreṇa virodhini rase śṛṅgārāṅga-samāveśo na virodhī /\ntataś ca-</p>\n\n<lg>\n<l>satyaṃ manoramā rāmāḥ satyaṃ ramyā vibhūtayaḥ /</l>\n<l>kiṃ tu mattāṅganāpāṅga-bhaṅga-lolaṃ hi jīvitam //</l>\n</lg>\n\n<p>ity ādiṣu nāsti rasa-virodha-doṣaḥ /</p>\n\n</div>\n<div>\n<p>Dhv_3.31:</p>\n\n<lg>\n<l>vijñāyetthaṃ rasādīnām avirodha-virodhayoḥ /</l>\n<l>viṣayaṃ sukaviḥ kāvyaṃ kurvan muhyati na kvacit // DhvK_3.31 //</l>\n</lg>\n\n<p>ittham anenānantaroktena prakāreṇa rasādīnāṃ rasa-bhāva-tad-ābhāsānāṃ parasparaṃ virodhasyāvirodhasya ca viṣayaṃ vijñāya sukaviḥ kāvya-viṣaye pratibhātiśaya-yuktaḥ kāvyaṃ kurvan na kvacin muhyati / evaṃ rasādiṣu virodhāvirodha-nirūpaṇasyopayogitvaṃ pratipādya vyañjaka-vācya-vācaka-nirūpaṇasyāpi tad-viṣayasya tat pratipādyate-</p>\n\n</div>\n<div>\n\n<p>Dhv_3.32:</p>\n\n<lg>\n<l>vācyānāṃ vācakānāṃ ca yad aucityena yojanam /</l>\n<l>rasādi-viṣayeṇaitat karma mukhyaṃ mahā-kaveḥ // DhvK_3.32 //</l>\n</lg>\n\n<p>vācyānām itivṛtta-viśeṣāṇāṃ vācakānāṃ ca tad-viṣayāṇāṃ rasādi-viṣayeṇaucityena yad yojanam etan mahākaver mukhyaṃ karma / ayam eva hi mahākaver mukhyo vyāpāro yad rasādīnām eva mukhyatayā kāvyārthīkṛtya tad-vyakty-anuguṇatvena śabdānām arthānāṃ copanibandhanam || DhvA_3.32 ||</p>\n\n<p>etac ca rasāditātparyeṇa kāvyanibandhanaṃ bharatādāvapi suprasiddham eveti pratipādayitum āha-</p>\n\n</div>\n<div>\n\n<p>Dhv_3.33:</p>\n\n<lg>\n<l>rasādy-anuguṇatvena vyavahāro 'rtha-śabdayoḥ /</l>\n<l>aucityavānyastā etā vṛttayo dvividhāḥ sthitāḥ // DhvK_3.33 //</l>\n</lg>\n\n<p>vyavahāro hi vṛttir ity ucyate / tatra rasānuguṇa aucityavān vācyāśrayo yo vyavahāras tā etāḥ kaiśiky-ādyā vṛttayaḥ / vācakāśrayāś copanāgarikādyāḥ / vṛttayo hi rasādi-tātparyeṇa saṃniveśitāḥ kām api nāṭyasya kāvyasya ca chāyām āvahanti / rasādayo hi dvayor api tayor jīva-bhūtāḥ / itivṛttādi tu śarīra-bhūtam eva /</p>\n\n<p>atra kecid āhuḥ-'guṇa-guṇi-vyavahāro rasādīnām itivṛttādibhiḥ saha yuktaḥ, na tu jīva-śarīra-vyavahāraḥ / rasādi-mayaṃ hi vācyaṃ pratibhāsate na tu rasādibhiḥ pṛthag-bhūtam' iti / atrocyate-yadi rasādi-mayam eva vācyaṃ yathā gauratva-mayaṃ śarīram / evaṃ sati yathā śarīre pratibhāsamāne niyamenaiva gauratvaṃ pratibhāsate sarvasya tathā vācyena sahaiva rasādayo 'pi sahṛdayasyāsahṛdayasya ca pratibhāseran / na caivam; tathā caitat pratipāditam eva prathamoddyote /</p>\n\n<p>syān matam / ratnānām iva jātyatvaṃ pratipattṛ-viśeṣataḥ saṃvedyaṃ vācyānāṃ rasādi-rūpatvam iti / naivam / yato yathā jātyatvena pratibhāsamāne ratne ratna-svarūpānatiriktatvam eva tasya lakṣyate tathā rasādīnām api vibhāvānubhāvādi-rūpa-vācyāvyatiriktatvam eva lakṣyeta / na caivam; na hi vibhāvānubhāva-vyabhicāriṇa eva rasā iti kasyacid avagamaḥ / ata eva ca vibhāvādi-pratīty-avinābhāvinī rasādīnāṃ pratītir iti tat-pratītyoḥ kārya-kāraṇa-bhāvena vyavasthānāt kramo 'vaśyambhāvī / sa tu lāghavān na prakāśyate 'ity alakṣya-kramā eva santo vyaṅgyā rasādayaḥ' ity uktam /</p>\n\n<p>nanu śabda eva prakaraṇādy-avacchinno vācya-vyaṅgyayoḥ samam eva pratītim upajanayatīti kiṃ tatra krama-kalpanayā / na hi śabdasya vācya-pratīti-parāmarśa eva vyañjakatve nibandhanam / tathā hi gītādi-śabdebhyo 'pi rasābhivyaktir asti / na ca teṣām antarā vācya-parāmarśaḥ /</p>\n\n<p>atrāpi brūmaḥ-prakaraṇādy-avacchedena vyañjakatvaṃ śabdānām ity anumatam evaitad asmākam / kiṃ tu tad-vyañjakatvaṃ teṣāṃ kadācit svarūpa-viśeṣa-nibandhanaṃ kadācid vācaka-śakti-nibandhanam / tatra yeṣāṃ vācaka-śakti-nibandhanaṃ teṣāṃ yadi vācya-pratītim antareṇaiva svarūpa-pratītyā niṣpannaṃ tad bhaven na tarhi vācaka-śakti-nibandhanam / atha tan-nibandhanaṃ tan-niyamenaiva vācya-vācaka-bhāva-pratīty-uttara-kālatvaṃ vyaṅgya-pratīteḥ prāptam eva /</p>\n\n<p>sa tu kramo yadi lāghavān na lakṣyate tat kiṃ kriyate / yadi ca vācya-pratītim antareṇaiva prakaraṇādy-avacchinna-śabda-mātra-sādhyā rasādi-pratītiḥ syāt tad-anavadhārita-prakaraṇānāṃ vācya-vācakabhāve ca svayam avyutpannānāṃ pratipattṝṇāṃ kāvya-mātra-śravaṇād evāsau bhavet / saha-bhāve ca vācya-pratīter anupayogaḥ, upayoge vā na sahabhāvaḥ / yeṣām api svarūpa-viśeṣa-pratīti-nimittaṃ vyañjakatvaṃ yathā gītādi-śabdānāṃ teṣām api svarūpa-pratīter vyaṅgya-pratīteś ca niyama-bhāvī kramaḥ / tat tu śabdasya kriyā-paurvāparyam ananya-sādhya-tat-phala-ghaṭanāsv āśu-bhāvinīṣu vācyenāvirodhiny abhidheyāntara-vilakṣaṇe rasādau na pratīyate /</p>\n\n<p>kvacit tu lakṣyata eva / yathānuraṇana-rūpa-vyaṅgya-pratītiṣu / tatrāpi katham iti ced ucyate-artha-śakti-mūlānuraṇana-rūpa-vyaṅgye dhvanau tāvad abhidheyasya tat-sāmarthyākṣiptasya cārthasyābhidheyāntara-vilakṣaṇatayātyanta-vilakṣaṇe ye pratītī tayor aśakya-nihnavo nimitta-nimitti-bhāva iti sphuṭam eva tatra paurvāparyam / yathā prathamoddyote pratīyamānārtha-siddhy-artham udāhṛtāsu gāthāsu / tathā-vidhe ca viṣaye vācya-vyaṅgyayor atyanta-vilakṣaṇatvād yaiva ekasya pratītiḥ saivetarasyeti na śakyate vaktum / śabda-śakti-mūlānuraṇana-rūpa-vyaṅgye tu dhvanau-'gāvo vaḥ pāvanānāṃ parama-parimitāṃ prītim utpādayantu' ity ādāv artha-dvaya-pratītau śābdyām artha-dvayasyopamānopameya-bhāva-pratītir upamā-vācaka-pada-virahe saty artha-sāmarthyād ākṣipteti, tatrāpi sulakṣam abhidheya-vyaṅgyālaṅkāra-pratītyoḥ paurvāparyam /\npada-prakāśa-śabda-śakti-mūlānuraṇana-rūpa-vyaṅgye 'pi dhvanau viśeṣaṇa-padasyobhayārtha-sambandha-yogyasya yojakaṃ padam antareṇa yojanam aśābdam apy arthād avasthitam ity atrāpi pūrvavad abhidheya-tat-sāmarthyākṣiptālaṅkāra-mātra-pratītyoḥ susthitam eva paurvāparyam / ārthy api ca pratipattis tathāvidhe viṣaye ubhayārtha-sambandha-yogya-śabda-sāmarthya-prasāviteti śabda-śakti-mūlā kalpyate /</p>\n\n<p>avivakṣita-vācyasya tu dhvaneḥ prasiddha-sva-viṣaya-vaimukhya-pratīti-pūrvakam evārthāntara-prakāśanam iti niyama-bhāvī kramaḥ / tatrāvivakṣita-vācyatvād eva vācyena saha vyaṅgyasya krama-pratīti-vicāro na kṛtaḥ / tasmād abhidhānābhidheya-pratītyor iva vācya-vyaṅgya-pratītyor nimitta-nimitti-bhāvān niyama-bhāvī kramaḥ / sa tūkta-yuktyā kvacil lakṣyate kvacin na lakṣyate /</p>\n\n<p>tad evaṃ vyañjaka-mukhena dhvani-prakāreṣu nirūpiteṣu kaścid brūyāt-kim idaṃ vyañjakatvaṃ nāma vyaṅgyārtha-prakāśanam, na hi vyañjakatvam / tad vyaṅgyatvaṃ cārthasya vyañjaka-siddhy-adhīnaṃ vyaṅgyatvam / vyaṅgyāpekṣayā ca vyañjakatva-siddhir ity anyonya-saṃśrayād avyavasthānam / nanu vācya-vyatiriktasya vyaṅgyasya siddhiḥ prāg eva pratipāditā tat-siddhy-adhīnā ca vyañjaka-siddhir iti kaḥ paryanuyogāvasaraḥ /</p>\n\n<p>satyam evaitat / prāg-ukta-yuktibhir vācya-vyatiriktasya vastunaḥ siddhiḥ kṛtā, sa tv artho vyaṅgyatayaiva kasmād vyapadiśyate yatra ca prādhānyenānavasthānaṃ tatra vācyatayaivāsau vyapadeṣṭuṃ yuktaḥ, tat-paratvād vākyasya / ataś ca tat-prakāśino vākyasya vācakatvam eva vyāpāraḥ / kiṃ tasya vyāpārāntara-kalpanayā ? tasmāt tātparya-viṣayo yo 'rthaḥ sa tāvan mukhyatayā vācyaḥ / yā tv antarā tathā-vidhe viṣaye vācyāntara-pratītiḥ sā tat-pratīter upāya-mātraṃ padārtha-pratītiriva vākyārtha-pratīteḥ /</p>\n\n<p>atrocyate-yatra śabdaḥ svārtham abhidadhāno 'rthāntaram avagamayati tatra yat tasya svārthābhidhāyitvaṃ yac ca tadarthāntarāvagama-hetutvaṃ tayor aviśeṣo viśeṣo vā / na tāvad aviśeṣaḥ; yasmāt tau dvau vyāpārau bhinna-viṣayau bhinna-rūpau ca pratīyete eva / tathā hi vācakatva-lakṣaṇo vyāpāraḥ śabdasya svārtha-viṣayaḥ gamakatva-lakṣaṇas tv arthāntara-viṣayaḥ / na ca sva-para-vyavahāro vācya-vyaṅgyayor apahnotuṃ śakyaḥ, ekasya sambandhitvena pratīter aparasya sambandhi-sambandhitvena / vācyo hy arthaḥ sākṣāc-chabdasya sambandhī tad-itaras tv abhidheya-sāmarthyākṣiptaḥ sambandhi-sambandhī / yadi ca sva-sambandhitvaṃ sākṣāt tasya syāt tadārthāntaratva-vyavahāra eva na syāt / tasmād viṣaya-bhedas tāvat tayor vyāpārayoḥ suprasiddhaḥ / rūpa-bhedo 'pi prasiddha eva / na hi yaivābhidhāna-śaktiḥ saivāvagamana-śaktiḥ / avācakasyāpi gīta-śabdāde rasādi-lakṣaṇārthāvagama-darśanāt / aśabdasyāpi ceṣṭāder artha-viśeṣa-prakāśana-prasiddheḥ / tathā hi 'vrīḍā-yogān natavadanayā' ity ādiśloke ceṣṭāviśeṣaḥ sukavinārtha-prakāśanahetuḥ pradarśita eva / tasmād bhinna-viṣayatvādbhinna-rūpatvāc ca svārthābhidhāyitvam arthāntarāvagama-hetutvaṃ ca śabdasya yat tayoḥ spaṣṭa eva bhedaḥ / viśeṣaś cen na tarhīdānīm avagamanasyābhidheya-sāmarthyākṣiptasyārthāntarasya vācyatva-vyapadeśyatā /\nśabda-vyāpāra-gocaratvaṃ tu tasyāsmābhir iṣyata eva, tat tu vyaṅgyatvenaiva na vācyatvena /\nprasiddhābhidhānāntara-sambandha-yogyatvena ca tasyārthāntarasya pratīteḥ śabdāntareṇa svārthābhidhāyinā yad-viṣayīkaraṇaṃ tatra prakāśanoktir eva yuktā /\nna ca padārtha-vākyārtha-nyāyo vācya-vyaṅgyayoḥ / yataḥ padārtha-pratītir asatyaiveti kaiścid vidvadbhir āsthitam / yair apy asatyatvam asyā nābhyupeyate tair vākyārtha-padārthayor ghaṭa-tad-upādāna-kāraṇa-nyāyo 'bhyupagantavyaḥ / yathā hi ghaṭe niṣpanne tad-upādāna-kāraṇānāṃ na pṛthag-upalambhas tathaiva vākye tad-arthe vā pratīte pada-tad-arthānāṃ teṣāṃ tadā vibhaktatayopalambhe vākyārtha-buddhir eva dūrībhavet / na tv eṣa vācya-vyaṅgyayor nyāyaḥ, na hi vyaṅgye pratīyamāne vācya-buddhir dūrībhavati, vācyāvabhāsāvinābhāvena tasya prakāśanāt / tasmād ghaṭa-pradīpa-nyāyas tayoḥ, yathaiva hi pradīpa-dvāreṇa ghaṭa-pratītāv utpannāyāṃ na pradīpa-prakāśo nivartate tad-vyaṅgya-pratītau vācyāvabhāsaḥ / yat tu prathamoddyote 'yathā padārtha-dvāreṇa' (1.10) ity ādy-uktaṃ tad-upāyatva-mātrāt sāmya-vivakṣayā /</p>\n\n<p>nanv evaṃ yugapad-artha-dvaya-yogitvaṃ vākyasya prāptaṃ tad-bhāve ca tasya vākyataiva vighaṭate, tasyā aikārthya-lakṣaṇatvāt ; naiṣa doṣaḥ ; guṇa-pradhāna-bhāvena tayor vyavasthānāt / vyaṅgyasya hi kvacit prādhānyaṃ vācyasyopasarjana-bhāvaḥ kvacid vācyasya prādhānyam aparasya guṇa-bhāvaḥ / tatra vyaṅgya-prādhānye dhvanir ity uktam eva ; vācya-prādhānye tu prakārāntaraṃ nirdekṣyate / tasmāt sthitam etat-vyaṅgya-paratve 'pi kāvyasya na vyaṅgyasyābhidheyatvam api tu vyaṅgyatvam eva /</p>\n\n<p>kiṃ ca vyaṅgyasya prādhānyenāvivakṣāyāṃ vācyatvaṃ tāvad bhavadbhir nābhyupagantavyam atatparatvāc chabdasya / tad asti tāvad vyaṅgyaḥ śabdānāṃ kaścid viṣaya iti / yatrāpi tasya prādhānyaṃ tatrāpi kim iti tasya svarūpam apahnūyate / evaṃ tāvad vācakatvād anyad eva vyañjakatvam ; itaś ca vācakatvād vyañjakatvasyānyatvaṃ yad vācakatvaṃ śabdaikāśrayam itarat tu śabdāśrayam arthāśrayaṃ ca śabdārthayor dvayor api vyañjakatvasya pratipāditatvāt /</p>\n\n<p>guṇa-vṛttis tūpacāreṇa lakṣaṇayā cobhayāśrayāpi bhavati / kintu tato 'pi vyañjakatvaṃ svarūpato viṣayataś ca bhidyate / rūpa-bhedas tāvad ayam-yad amukhyatayā vyāpāro guṇa-vṛttiḥ prasiddhā / vyañjakatvaṃ tu mukhyatayaiva śabdasya vyāpāraḥ / na hy arthād vyaṅgya-traya-pratītir yā tasyā amukhyatvaṃ manāg api lakṣyate /</p>\n\n<p>ayaṃ cānyaḥ svarūpa-bhedaḥ-yad guṇa-vṛttir amukhyatvena vyavasthitaṃ vācakatvam evocyate / vyañjakatvaṃ tu vācakatvād atyantaṃ vibhinnam eva / etac ca pratipāditam / ayaṃ cāparo rūpa-bhedo yadguṇa-vṛttau yadārtho 'rthāntaram upalakṣayati tadopalakṣaṇīyārthātmanā pariṇata evāsau sampadyate / yathā 'gaṅgāyāṃ ghoṣaḥ' ity ādau / vyañjakatva-mārge tu yadārtho 'rthāntaraṃ dyotayati tadā svarūpaṃ prakāśayann evāsāv anyasya prakāśakaḥ pratīyate pradīpavat / yathā-'līlā-kamala-patrāṇi gaṇayāmāsa pārvatī' ity ādau / yadi ca yatrātiraskṛtasva-pratītir artho 'rthāntaraṃ lakṣayati tatra lakṣaṇā-vyavahāraḥ kriyate, tad evaṃ sati lakṣaṇaiva mukhyaḥ śabda-vyāpāra iti prāptam / yasmāt prāyeṇa vākyānāṃ vācya-vyatirikta-tātparya-viṣayārthāvabhāsitvam /</p>\n\n<p>nanu tvat-pakṣe 'pi yadārtho vyaṅgya-trayaṃ prakāśayati tadā śabdasya kīdṛśo vyāpāraḥ ? ucyate-prakaraṇādy-avacchinna-śabda-vaśenaivārthasya tathā-vidhaṃ vyañjakatvam iti śabdasya tatropayogaḥ katham apahnūyate ?</p>\n\n<p>viṣaya-bhedo 'pi guṇa-vṛtti-vyañjakatvayoḥ spaṣṭa eva / yato vyañjakatvasya rasādayo 'laṅkāra-viśeṣā vyaṅgya-rūpāvacchinnaṃ vastu ceti trayaṃ viṣayaḥ / tatra rasādi-pratītir guṇa-vṛttir iti na kenacid ucyate na ca śakyate vaktum / vyaṅgyālaṅkāra-pratītir api tathaiva / vastu-cārutva-pratītaye sva-śabdānabhidheyatvena yat pratipipādayitum iṣyate tad vyaṅgyam / tac ca na sarvaṃ guṇa-vṛtterviṣayaḥ prasiddhy-anurodhābhyām api gauṇānāṃ śabdānāṃ prayoga-darśanāt / tathoktaṃ prāk / yadapi ca guṇa-vṛtter viṣayastad api ca vyañjakatvānupraveśena / tasmād guṇa-vṛtter api vyañjakatvasyātyanta-vilakṣaṇatvam / vācakatva-guṇa-vṛtti-vilakṣaṇasyāpi ca tasya tad-ubhayāśrayatvena vyavasthānam /</p>\n\n<p>vyañjakatvaṃ hi kvacid vācakatvāśrayeṇa vyavatiṣṭhate, yathā vivakṣitānya-para-vācye dhvanau / kvacit tu guṇa-vṛtty-āśrayeṇa yathā avivakṣita-vācye dhvanau / tad-ubhayāśrayatva-pratipādanāyaiva ca dhvaneḥ prathamataraṃ dvau prabhedāv upanyastau / tad ubhayāśritatvāc ca tad-eka-rūpatvaṃ tasya na śakyate vaktum / yasmān na tad-vācakatvaika-rūpam eva, kvacil lakṣaṇāśrayeṇa vṛtteḥ / na ca lakṣaṇaika-rūpam evānyatra vācakatvāśrayeṇa vyavasthānāt / na cobhaya-dharmatvenaiva tad-ekaika-rūpaṃ na bhavati / yāvad vācakatva-lakṣaṇādi-rūpa-rahita-śabd-adharmatvenāpi / tathā hi gīta-dhvanīnām api vyañjakatvam asti rasādi-viṣayam / na ca teṣāṃ vācakatvaṃ lakṣaṇā vā kathañcil lakṣyate / śabdād anyatrāpi viṣaye vyañjakatvasya darśanād vācakatvādi-śabda-dharma-prakāratvam ayuktaṃ vaktum / yadi ca vācakatva-lakṣaṇādīnāṃ śabda-prakārāṇāṃ prasiddha-prakāra-vilakṣaṇatve 'pi vyañjakatvaṃ prakāratvena parikalpyate tac chabdasyaiva prakāratvena kasmān na parikalpyate ?</p>\n\n<p>tad evaṃ śābde vyavahāre trayaḥ prakārāḥ-vācakatvaṃ guṇa-vṛttir vyañjakatvaṃ ca / tatra vyañjakatve yadā vyaṅgya-prādhānyaṃ tadā dhvaniḥ, tasya cāvivakṣita-vācyo vivakṣitānya-para-vācyaś ceti dvau prabhedāv anukrāntau prathamataraṃ tau savistaraṃ nirṇītau /</p>\n\n<p>anyo brūyāt-nanu vivakṣitānya-para-vācye dhvanau guṇa-vṛttitā nāstīti yad ucyate tad yuktam / yasmād vācya-vācaka-pratīti-pūrvikā yatrārthāntara-pratipattis tatra kathaṃ guṇa-vṛtti-vyavahāraḥ, na hi guṇa-vṛttau yadā nimittena kenacid viṣayāntare śabda āropyate atyanta-tiraskṛta-svārthaḥ / yathā-'agnir māṇavakaḥ' ity ādau, yadā vā svārtham aṃśenāparityajaṃs tat-sambandha-dvāreṇa viṣayāntaram ākrāmati, yathā 'gaṅgāyāṃ ghoṣaḥ' ity ādau / tadāvivakṣita-vācyatvam upapadyate / ata eva ca vivakṣitānya-para-vācye dhvanau vācya-vācakayor dvayor api svarūpa-pratītir arthāvagamanaṃ ca dṛśyata iti vyañjakatva-vyavahāro yukty-anurodhī / svarūpaṃ prakāśayann eva parāvabhāsako vyañjaka ity ucyate, tathāvidhe viṣaye vācakatvasyaiva vyañjakatvam iti guṇa-vṛtti-vyavahāro niyamenaiva na śakyate kartum / avivakṣita-vācyas tu dhvanir guṇa-vṛtteḥ kathaṃ bhidyate ? tasya prabheda-dvaye guṇa-vṛttiprabhedadvaya-rūpatā lakṣyata eva yataḥ /</p>\n\n<p>ayam api na doṣaḥ / yasmād avivakṣita-vācyo dhvanir guṇa-vṛtti-mārgāśrayo 'pi bhavati na tu guṇa-vṛtti-rūpa eva / guṇa-vṛttir hi vyañjakatva-śūnyāpi dṛśyate / vyañjakatvaṃ ca yathokta-cārutva-hetuṃ vyaṅgyaṃ vinā na vyavatiṣṭhate / guṇa-vṛttis tu vācya-dharmāśrayeṇaiva vyaṅgya-mātrāśrayeṇa cābhedopacāra-rūpā sambhavati, yathā-tīkṣṇatvād agnir māṇavakaḥ, āhlādakatvāc candra evāsyā mukham ity ādau / yathā ca 'priye jane nāsti punar uktam' ity ādau / yāpi lakṣaṇa-rūpa-guṇa-vṛttiḥ sāpy upalakṣaṇīyārtha-saṃbandha-mātrāśrayeṇa cāru-rūpa-vyaṅgya-pratītiṃ vināpi sambhavaty eva, yathā-'mañcāḥ krośanti' ity ādau viṣaye /</p>\n\n<p>yatra tu sā cāru-rūpa-vyaṅgya-pratīti-hetus tatrāpi vyañjakatvānupraveśenaiva vācakatvavat / asambhavinā cārthena yatra vyavahāraḥ, yathā-'suvarṇa-puṣpāṃ pṛthivīm' ity ādau tatra cāru-rūpa-vyaṅgya-pratītir eva prayojiketi tathā-vidhe 'pi viṣaye guṇa-vṛttau satyām api dhvani-vyavahāra eva yukty-anurodhī / tasmād avivakṣita-vācye dhvanau dvayor api prabhedayor vyañjakatva-viśeṣāviśiṣṭā guṇa-vṛttir na tu tad-eka-rūpā sahṛdaya-hṛdayāhlādinī pratīyamānā pratīti-hetutvād viṣayāntare tad-rūpa-śūnyāyā darśanāt / etac ca sarvaṃ prāk sūcitam api sphuṭatara-pratītaye punar uktam /</p>\n\n<p>api ca vyañjakatva-lakṣaṇo yaḥ śabdārthayor dharmaḥ sa prasiddha-sambandhānurodhīti na kasyacid vimati-viṣayatām arhati / śabdārthayor hi prasiddho yaḥ sambandho vācya-vācaka-bhāvākhyas tam anurundhāna eva vyañjakatva-lakṣaṇo vyāpāraḥ sāmagry-antara-sambandhād aupādhikaḥ pravartate / ata eva vācakatvāt tasya viśeṣaḥ / vācakatvaṃ hi śabda-viśeṣasya niyata ātmā vyutpatti-kālād ārabhya tad-avinābhāvena tasya prasiddhatvāt / sa tv aniyataḥ, aupādhikatvāt / prakaraṇādy-avacchedena tasya pratīter itarathā tv apratīteḥ /</p>\n\n<p>nanu yady aniyatas tat kiṃ tasya svarūpa-parīkṣayā ? naiṣa doṣaḥ ; yataḥ śabdātmani tasyāniyatatvam, na tu sve viṣaye vyaṅgya-lakṣaṇe / liṅgatva-nyāyaś cāsya vyañjaka-bhāvasya lakṣyate, yathā liṅgatvam āśrayeṣv aniyatāvabhāsam, icchādhīnatvāt ; sva-viṣayāvyabhicāri ca /\ntathaivedaṃ yathā darśitaṃ vyañjakatvam / śabdātmany aniyatatvād eva ca tasya vācakatva-prakāratā na śakyā kalpayitum / yadi hi vācakatva-prakāratā tasya bhavet tac-chabdātmani niyatatāpi syād vācakatvavat / sa ca tathā-vidha aupādhiko dharmaḥ śabdānām autpattika-śabdārtha-sambandha-vādinā vākya-tattva-vidā pauruṣāpauruṣeyayor vākyayor viśeṣam abhidadhatā niyamenābhyupagantavyaḥ, tad anabhyupagame hi tasya śabdārtha-sambandha-nityatve saty apy apauruṣeya-pauruṣeyayor vākyayor artha-pratipādane nirviśeṣatvaṃ syāt /\ntad-abhyupagame tu pauruṣeyāṇāṃ vākyānāṃ puruṣecchānuvidhāna-samāropitaupādhika-vyāpārāntarāṇāṃ saty api svābhidheya-sambandhāparityāge mithyārthatāpi bhavet /</p>\n\n<p>dṛśyate hi bhāvānām aparityakta-sva-svabhāvānām api sāmagry-antara-sampāta-sampāditaupādhika-vyāpārāntarāṇāṃ viruddha-kriyatvam / tathā hi-hima-mayūkha-prabhṛtīnāṃ nirvāpita-sakala-jīva-lokaṃ śītalatvam udvahatām eva priyā-viraha-dahana-dahyamāna-mānasair janair ālokyamānānāṃ satāṃ santāpa-kāritvaṃ prasiddham eva / tasmāt pauruṣeyāṇāṃ vākyānāṃ saty api naisargike 'rtha-sambandhe mithyārthatvaṃ samarthayitum icchatā vācakatva-vyatiriktaṃ kiṃcid rūpam aupādhikaṃ vyaktam evābhidhānīyam / tac ca vyañjakatvādṛte nānyat / vyaṅgya-prakāśanaṃ hi vyañjakatvam / pauruṣeyāṇi ca vākyāni prādhānyena puruṣābhiprāyam eva prakāśayanti / sa ca vyaṅgya eva na tv abhidheyaḥ, tena sahābhidhānasya vācya-vācakabhāva-lakṣaṇa-sambandhābhāvāt /</p>\n\n<p>nanv anena nyāyena sarveṣām eva laukikānāṃ vākyānāṃ dhvani-vyavahāraḥ prasaktaḥ / sarveṣām apy anena nyāyena vyañjakatvāt / satyam etat; kiṃ tu vaktr-abhiprāya-prakāśanena yad vyañjakatvaṃ tat sarveṣām eva laukikānāṃ vākyānām aviśiṣṭam / tat tu vācakatvān na bhidyate vyaṅgyam hi tatra nāntarīyakatayā vyavasthitam / na tu vivakṣitatvena / yasya tu vivakṣitatvena vyaṅgyasya sthitiḥ tad vyañjakatvaṃ dhvani-vyavahārasya prayojakam / yat tv abhiprāya-viśeṣa-rūpaṃ vyaṅgyaṃ śabdārthābhyāṃ prakāśate tad bhavati vivakṣitaṃ tātparyeṇa prakāśyamānaṃ sat / kintu tad eva kevalam aparimita-viṣayasya dhvani-vyavahārasya na prayojakam avyāpakatvāt / tathā darśita-bheda-traya-rūpaṃ tātparyeṇa dyotyamānam abhiprāya-rūpam anabhiprāya-rūpaṃ ca sarvam eva dhvani-vyavahārasya prayojakam iti yathokta-vyañjaktva-viśeṣe dhvani-lakṣaṇe nātivyāptir na cāvyāptiḥ / tasmād vākya-tattva-vidāṃ matena tāvad vyañjakatva-lakṣaṇaḥ śābdo vyāpāro na virodhī pratyutānuguṇa eva lakṣyate /</p>\n\n<p>pariniścita-nirapa-bhraṃśa-śabda-brahmaṇāṃ vipaścitāṃ matam āśrityaiva pravṛtto 'yaṃ dhvani-vyavahāra iti taiḥ saha kiṃ virodhāvirodhau cintyete / kṛtrima-śabdārtha-sambandha-vādināṃ tu yukti-vidām anubhava-siddha evāyaṃ vyañjaka-bhāvaḥ śabdānām arthāntarāṇām ivāvirodhaś ceti na pratikṣepya-padavīm avatarati /</p>\n\n<p>vācakatve hi tārkikāṇāṃ vipratipattayaḥ pravartantām, kim idaṃ svābhāvikaṃ śabdānām āho svit sāmayikam ity ādyāḥ / vyañjakatve tu tat-pṛṣṭha-bhāvini bhāvāntara-sādhāraṇe loka-prasiddha evānugamyamāne ko vimatīnām avasaraḥ / alaukike hy arthe tārkikāṇāṃ vimatayo nikhilāḥ pravartante na tu laukike / na hi nīla-madhurādiṣv aśeṣa-lokendriya-gocare bādhā-rahite tattve parasparaṃ vipratipannā dṛśyante / na hi bādhā-rahitaṃ nīlaṃ nīlam iti bruvann apareṇa pratiṣidhyate naitan nīlaṃ pītam etad iti / tathaiva vyañjakatvaṃ vācakānāṃ śabdānām avācakānāṃ ca gīta-dhvanīnām aśabda-rūpāṇāṃ ca ceṣṭādīnāṃ yat sarveṣām anubhava-siddham eva tat kenāpahnūyate / aśabdam arthaṃ ramaṇīyaṃ hi sūcayanto vyāhārās tathā vyāpārā nibaddhāś cānibaddhāś ca vidagdha-pariṣatsu vividhā vibhāvyante /\ntān upahāsyatām ātmanaḥ pariharan ko 'tisandadhīta sacetāḥ /</p>\n\n<p>atha brūyāt, asty atisandhānāvasaraḥ vyañjakatvaṃ śabdānāṃ gamakatvaṃ tac ca liṅgatvam ataś ca vyaṅgya-pratītir liṅgi-pratītir eveti liṅgi-liṅga-bhāva eva teṣāṃ vyaṅgya-vyañjaka-bhāvo nāparaḥ kaścit / ataś caitad avaśyam eva boddhavyaṃ yasmād vaktr-abhiprāyāpekṣayā vyañjakatvam idānīm eva tvayā pratipāditaṃ vaktr-abhiprāyaś cānumeya-rūpa eva /</p>\n\n<p>atrocyate-nanv evam api yadi nāma syāt tat kiṃ naś chinnam / vācakatva-guṇa-vṛtti-vyatirikto vyañjakatva-lakṣaṇaḥ śabda-vyāpāro 'stīty asmābhir abhyupagatam / tasya caivam api na kācit kṣatiḥ / tad dhi vyañjakatvaṃ liṅgatvam astu anyad vā / sarvathā prasiddha-śābda-prakāra-vilakṣaṇatvaṃ śabda-vyāpāra-viṣayatvaṃ ca tasyāstīti nāsty evāvayor vivādaḥ / na punar ayaṃ paramārtho yad-vyañjakatvaṃ liṅgatvam eva sarvatra vyaṅgya-pratītiś ca liṅgi-pratītir eveti /</p>\n\n<p>yad api sva-pakṣa-siddhaye 'smad-uktam anūditaṃ tvayā vaktr-abhiprāyasya vyaṅgyatvenābhyupagamāt tat-prakāśane śabdānāṃ liṅgatvam eveti tad etad yathāsmābhir abhihitaṃ tad vibhajyaṃ pratipādyate śrūyatām-dvividho viṣayaḥ śabdānāṃ-\nanumeyaḥ pratipādyaś ca / tatrānumeyo vivakṣā-lakṣaṇaḥ / vivakṣā ca śabda-svarūpa-prakāśanecchā śabdenārtha-prakāśanecchā ceti dvi-prakārā / tatrādyā na śābda-vyavahārāṅgam / sā hi prāṇitva-mātra-pratipatti-phalā / dvitīyā tu śabda-viśeṣāvadhāraṇā-vasita-vyavahitāpi śabda-karaṇa-vyavahāra-nibandhanam / te tu dve apy anumeyo viṣayaḥ śabdānām / pratipādyas tu prayoktur artha-pratipādana-samīhā-viṣayīkṛto 'rthaḥ /</p>\n\n<p>sa ca dvividhaḥ-vācyo vyaṅgyaś ca / prayoktā hi kadācit sva-śabdenārthaṃ prakāśayituṃ samīhate kadācit sva-śabdānabhidheyatvena prayojanāpekṣayā kayācit / sa tu dvividho 'pi pratipādyo viṣayaḥ śabdānāṃ na liṅgitayā svarūpeṇa prakāśate, api tu kṛtrimeṇākṛtrimeṇa vā sambandhāntareṇa / vivakṣā-viṣayatvaṃ hi tasyārthasya śabdair liṅgitayā pratīyate na tu svarūpam / yadi hi liṅgitayā tatra śabdānāṃ vyāpāraḥ syāt tac chabdārthe samyaṅ mithyātvādi vivādā eva na pravarteran dhūmādi-liṅgānumitānumeyāntaravat / vyaṅgyaś cārtho vācya-sāmarthyākṣiptatayā vācyavac chabdasya sambandhī bhavaty eva / sākṣād-asākṣād-bhāvo hi sambandhasyāprayojakaḥ / vācya-vācaka-bhāvāśrayatvaṃ ca vyañjakatvasya prāg eva darśitam / tasmād vaktrabhiprāya-rūpa eva vyaṅgye liṅgatayā śabdānāṃ vyāpāraḥ / tad-viṣayīkṛte tu pratipādyatayā / pratīyamāne tasminn abhiprāya-rūpe 'nabhiprāya-rūpe ca vācakatve naiva vyāpāraḥ sambandhāntareṇa vā / na tāvad vācakatvena yathoktaṃ prāk / sambandhāntareṇa vyañjakatvam eva / na ca vyañjakatvaṃ liṅgatva-rūpam eva ālokādiṣv anyathā dṛṣṭatvāt / tasmāt pratipādyo viṣayaḥ śabdānāṃ na liṅgitvena sambandhī vācyavat / yo hi liṅgitvena teṣāṃ sambandhī yathā darśito viṣayaḥ sa na vācyatvena pratīyate, api tūpādhitvena / pratipādyasya ca viṣayasya liṅgitve tad-viṣayāṇāṃ vipratipattīnāṃ laukikair eva kriyamāṇānām abhāvaḥ prasajyeteti / etac coktam eva /</p>\n\n<p>yathā ca vācya-viṣaye pramāṇāntarānugamena samyaktva-pratītau kvacit kriyamāṇāyāṃ tasya pramāṇāntara-viṣayatve saty api na śabda-vyāpāra-viṣayatā-hānis tad-vyaṅgyasyāpi / kāvya-viṣaye ca vyaṅgya-pratītīnāṃ satyā satya-nirūpaṇasyāprayojakatvam eveti tatra pramāṇāntara-vyāpāra-parīkṣopahāsāyaiva sampadyate / tasmāl liṅgi-pratītir eva sarvatra vyaṅgya-pratītir iti na śakyate vaktum /</p>\n\n<p>yat tv anumeya-rūpa-vyaṅgya-viṣayaṃ śabdānāṃ vyañjakatvaṃ tad-dhvani-vyavahārasyāprayojakam / api tu vyañjakatva-lakṣaṇaḥ śabdānāṃ vyāpāra autpattika-śabdārtha-sambandha-vādināpy abhyupagantavya iti pradarśanārtham upanyastam / tad dhi vyañjakatvaṃ kadācil liṅgatvena kadācid rūpāntareṇa śabdānāṃ vācakānām avācakānāṃ ca sarva-vādibhir apratikṣepyam ity ayam asmābhir yatna ārabdhaḥ / tad evaṃ guṇa-vṛtti-vācakatvādibhyaḥ śabda-prakārebhyo niyamenaiva tāvad vilakṣaṇaṃ vyañjakatvam / tad-antaḥ-pātitve 'pi tasya haṭhād abhidhīyamāne tad-viśeṣasya dhvaner yat-prakāśanaṃ vipratipatti-nirāsāya sahṛdaya-vyutpattaye vā tat-kriyamāṇam anatisandheyam eva / na hi sāmānya-mātra-lakṣaṇenopayogi-viśeṣa-lakṣaṇānāṃ pratikṣepaḥ śakyaḥ kartum / evaṃ hi sati sattā-mātra-lakṣaṇe kṛte sakala-sad-vastu-lakṣaṇānāṃ paunaruktya-prasaṅgaḥ / tad evam-</p>\n\n<lg>\n<l>vimati-viṣayo ya āsīn manīṣiṇāṃ satatam avidita-sa-tattvaḥ /</l>\n<l>dhvani-saṃjñitaḥ prakāraḥ kāvyasya vyañjitaḥ so 'yam || DhvA_3.33 ||</l>\n</lg>\n\n</div>\n<div>\n\n<p>Dhv_3.34:</p>\n\n<lg>\n<l>prakāro 'nyo guṇī-bhūta-vyaṅgyaḥ kāvyasya dṛśyate /</l>\n<l>yatra vyaṅgyānvaye vācya-cārutvaṃ syāt prakarṣavat // DhvK_3.34 //</l>\n</lg>\n\n<p>vyaṅgyo 'rtho lalanā-lāvaṇya-prakhyo yaḥ pratipāditas tasya prādhānye dhvanir ity uktam / tasya tu guṇī-bhāvena vācya-cārutva-prakarṣe guṇī-bhūta-vyaṅgyo nāma kāvya-prabhedaḥ prakalpyate / tatra vastu-mātrasya vyaṅgyasya tiraskṛta-vācyebhyaḥ pratīyamānasya kadācid vācya-rūpa-vākyārthāpekṣayā guṇī-bhāve sati guṇī-bhūta-vyaṅgyatā / yathā-</p>\n\n<lg>\n<l>lāvaṇya-sindhur aparaiva hi keyam atra</l>\n<l>yatrotpalāni śaśinā saha samplavante /</l>\n<l>unmajjati dvirada-kumbha-taṭī ca yatra</l>\n<l>yatrāpare kadalikāṇḍa-mṛṇāla-daṇḍāḥ //</l>\n</lg>\n\n<p>atiraskṛtavācyebhyo 'pi śabdebhyaḥ pratīyamānasya vyaṅgyasya kadācid vācya-prādhānyena kāvyacārutvāpekṣayā guṇībhāve sati guṇībhūta-vyaṅgyatā, yathodāhṛtam-'anurāgavatī sandhyā' ity evam ādi / tasyaiva svayam uktyā prakāśīkṛtatvena guṇībhāvaḥ, yathodāhṛtam-\n'saṅketa-kāla-manasam' ity ādi / rasādi-rūpa-vyaṅgyasya guṇībhāvo rasavad-alaṅkāre darśitaḥ ; tatra ca teṣām ādhikārika-vākyāpekṣayā guṇībhāvo vivahana-pravṛtta-bhṛtyānuyāyi-rājavat / vyaṅgyālaṅkārasya guṇībhāve dīpakādi-viṣayaḥ || DhvA_3.34 ||</p>\n\n<p>tathā-</p>\n\n</div>\n<div>\n\n<p>Dhv_3.35:</p>\n\n<lg>\n<l>prasanna-gambhīra-padāḥ kāvya-bandhāḥ sukhāvahāḥ /</l>\n<l>ye ca teṣu prakāro 'yam eva yojyāḥ sumedhasā // DhvK_3.35 //</l>\n</lg>\n\n<p>ye caite 'parimita-svarūpā api prakāśamānās tathāvidhārtha-ramaṇīyāḥ santo vivekināṃ sukhāvahāḥ kāvya-bandhās teṣu sarveṣv evāyaṃ prakāro guṇī-bhūta-vyaṅgyo nāma yojanīyaḥ / yathā-</p>\n\n<lg>\n<l>lacchī duhidā jāmāuo harī taṃsa ghariṇiā gaṅgā /</l>\n<l>amia-miaṅkā a suā aho kuḍumbaṃ mahoahiṇo //</l>\n</lg>\n\n<p>[lakṣmī duhitā jāmātā hariḥ tathā gṛhiṇī gaṅgā /\namṛta-mṛgāṅkau ca sutau aho kuṭumbaṃ mahodadheḥ //]// DhvA_3.35//</p>\n\n</div>\n<div>\n\n<p>Dhv_3.36:</p>\n\n<lg>\n<l>vācyālaṅkāra-vargo 'yaṃ vyaṅgyāṃśānugame sati /</l>\n<l>prāyeṇaiva parāṃ chāyāṃ bibhral lakṣye nirīkṣyate // DhvK_3.36 //</l>\n</lg>\n\n<p>vācyālaṅkāra-vargo 'yaṃ vyaṅgyāṃśasyālaṅkārasya vastu-mātrasya vā yathā-yogam anugame sati cchāyātiśayaṃ bibhral-lakṣaṇa-kārair eka-deśena darśitaḥ / sa tu tathā-rūpaḥ prāyeṇa sarva eva parīkṣyamāṇo lakṣye nirīkṣyate / tathā hi-dīpaka-samāsoktyādi-vadanye 'py alaṅkārāḥ prāyeṇa vyaṅgyālaṅkārāntara-vastv-antara-saṃsparśino dṛśyante / yataḥ prathamaṃ tāvad atiśayokti-garbhatā sarvālaṅkāreṣu śakya-kriyā / kṛtaiva ca sā mahā-kavibhiḥ kām api kāvyacchaviṃ puṣyati, kathaṃ hy atiśayayogitā sva-viṣayaucityena kriyamāṇā satī kāvye notkarṣam āvahet /</p>\n\n<p>bhāmahenāpy atiśayokti-lakṣaṇe yad uktam-</p>\n\n<p>saiṣā sarvaiva vakroktir anayārtho vibhāvyate /\nyatno 'syāṃ kavinā kāryaḥ ko 'laṅkāro 'nayā vinā //iti /</p>\n\n<p>tatrātiśayoktir yam alaṅkāram adhitiṣṭhati kavi-pratibhā-vaśāt tasya cārutvātiśaya-yogo 'nyasya tv alaṅkāra-mātrataiveti sarvālaṅkāra-śarīra-svīkaraṇa-yogyatvenābhedopacārāt saiva sarvālaṅkāra-rūpety ayam evārtho 'vagantavyaḥ / tasyāś cālaṅkārāntara-saṃkīrṇatvaṃ kadācid vācyatvena kadacid vyaṅgyatvena / vyaṅgyatvam api kadācit prādhānyena kadācid guṇa-bhāvena / tatrādye pakṣe vācyālaṅkāra-mārgaḥ / dvitīye tu dhvanāv antarbhāvaḥ / tṛtīye tu guṇībhūta-vyaṅgya-rūpatā /</p>\n\n<p>ayaṃ ca prakāro 'nyeṣām apy alaṅkārāṇām asti, teṣāṃ tu na sarva-viṣayaḥ / atiśayoktes tu sarvālaṅkāra-viṣayo 'pi sambhavatīty ayaṃ viśeṣaḥ / yeṣu cālaṅkāreṣu sādṛśya-mukhena tattva-pratilambhaḥ yathā rūpakopamā-tulyayogitā-nidarśanādiṣu teṣu gamyamāna-dharma-mukhenaiva yat sādṛśyaṃ tad eva śobhātiśaya-śāli bhavatīti te sarve 'pi cārutvātiśaya-yoginaḥ santo guṇībhūta-vyaṅgyasyaiva viṣayāḥ / samāsoktyākṣepa-paryāyokty-ādiṣu tu gamyamānāṃśāvinābhāvenaiva tattva-vyavasthānād guṇībhūta-vyaṅgyatā nirvivādaiva /\ntatra ca guṇībhūta-vyaṅgyatāyām alaṅkārāṇāṃ keṣāñcid alaṅkāra-viśeṣa-garbhatāyāṃ niyamaḥ / yathā vyāja-stuteḥ preyo 'laṅkāra-garbhatve / keṣāñcid alaṅkāra-mātra-garbhatāyāṃ niyamaḥ / yathā sandehādīnām upamā-garbhatve / keṣāñcid alaṅkārāṇāṃ paraspara-garbhatāpi sambhavati / yathā dīpakopamayoḥ / tatra dīpakam upamā-garbhatvena prasiddham / upamāpi kadācid dīpaka-cchāyānuyāyinī / yathā mālopamā / tathā hi 'prabhā-mahatyā śikhayeva dīpaḥ' ity ādau sphuṭaiva dīpaka-cchāyā lakṣyate /</p>\n\n<p>tad evaṃ vyaṅgyāṃśa-saṃsparśe sati cārutvātiśaya-yogino rūpakādayo 'laṅkārāḥ sarva eva guṇībhūta-vyaṅgyasya mārgaḥ / guṇībhūta-vyaṅgyatvaṃ ca teṣāṃ tathā-jātīyānāṃ sarveṣām evoktānuktānāṃ sāmānyam / tal-lakṣaṇe sarva evaite sulakṣitā bhavanti / ekaikasya svarūpa-viśeṣa-kathanena tu sāmānya-lakṣaṇa-rahitena pratipāda-pāṭheneva śabdā na śakyante tattvato nirjñātum ānantyāt / anantā hi vāg-vikalpās tat-prakārā eva cālaṅkārāḥ / guṇībhūta-vyaṅgyasya ca prakārāntareṇāpi vyaṅgyārthānugama-lakṣaṇena viṣayatvam asty eva / tad ayaṃ dhvani-niṣyanda-rūpo dvitīyo 'pi mahā-kavi-viṣayo 'tiramaṇīyo lakṣaṇīyaḥ sahṛdayaiḥ /\nsarvathā nāsty eva sahṛdaya-hṛdaya-hāriṇaḥ kāvyasya sa prakāro yatra na pratīyamānārtha-saṃsparśena saubhāgyam / tad idaṃ kāvya-rahasyaṃ param iti sūribhir bhāvanīyam /</p>\n\n</div>\n<div>\n\n<p>Dhv_3.37:</p>\n\n<lg>\n<l>mukhyā mahā-kavi-girām alaṅkṛti-bhṛtām api /</l>\n<l>pratīyamāna-cchāyaiṣā bhūṣā lajjeva yoṣitām // DhvK_3.37 //</l>\n</lg>\n\n<p>anayā suprasiddho 'py arthaḥ kim api kāmanīya-kamānīyate / tad yathā-</p>\n\n<lg>\n<l>viśrambhotthā manmathājñā-vidhāne</l>\n<l>ye mugdhākṣyāḥ ke 'pi līlā-viśeṣāḥ /</l>\n<l>akṣuṇṇās te cetasā kevalena</l>\n<l>sthitvaikānte santataṃ bhāvanīyāḥ //</l>\n</lg>\n\n<l>ity atra ke 'pīty anena padena vācyam aspaṣṭam abhidadhatā pratīyamānaṃ vastv-akliṣṭam anantam arpayatā kā chāyā nopapāditā || DhvA_3.37 ||</l>\n\n</div>\n<div>\n\n<p>Dhv_3.38:</p>\n\n<lg>\n<l>arthāntara-gatiḥ kākvā yā caiṣā paridṛśyate /</l>\n<l>sā vyaṅgyasya guṇī-bhāve prakāram imam āśritā // DhvK_3.38 //</l>\n</lg>\n\n<p>yā caiṣā kākvā kvacid arthāntara-pratītirdṛśyate sa vyaṅgyasyārthasya guṇībhāve sati guṇībhūta-vyaṅgya-lakṣaṇaṃ kāvya-prabhedamāśrayate / yathā-'svasthā bhavanti mayi jīvati dhārtarāṣṭrāḥ' / yathā vā-</p>\n\n<lg>\n<l>ām asatyaḥ uparama pativrate na tvayā malinitaṃ śīlam /</l>\n<l>kiṃ punar janasya jāyeva nāpitaṃ taṃ na kāmayāmahe //</l>\n</lg>\n\n<p>śabda-śaktir eva hi svābhidheya-sāmarthyākṣipta-kāku-sahāyā saty artha-viśeṣa-pratipatti-hetur na kāku-mātram / viṣayāntare svecchākṛtāt kāku-mātrāt tathā-vidhārtha-pratipatty-asambhavāt / sa cārthaḥ kāku-viśeṣa-sahāya-śabda-vyāpāropārūḍho 'py artha-sāmarthya-labhya iti vyaṅgya-rūpa eva / vācakatvānugamenaiva tu yadā tad-viśiṣṭa-vācya-pratītis tadā guṇībhūta-vyaṅgyatayā tathā-vidhārtha-dyotinaḥ kāvyasya vyapadeśaḥ / vyaṅgya-viśiṣṭa-vācyābhidhāyino hi guṇībhūta-vyaṅgyatvam /</p>\n\n</div>\n<div>\n\n<p>Dhv_3.38:</p>\n\n<lg>\n<l>prabhedasyāsya viṣayo yaś ca yuktyā pratīyate /</l>\n<l>vidhātavyā sahṛdayair na tatra dhvani-yojanā // DhvK_3.38 //</l>\n</lg>\n\n<p>saṅkīrṇo hi kaścid dhvaner guṇībhūta-vyaṅgyasya ca lakṣye dṛśyate mārgaḥ / tatra yasya yukti-sahāyatā tatra tena vyapadeśaḥ kartavyaḥ / na sarvatra dhvanir āgiṇā bhavitavyam / yathā-</p>\n\n<lg>\n<l>patyuḥ śiraś-candra-kalām anena</l>\n<l>spṛśeti sakhyā parihāsa-pūrvam /</l>\n<l>sā rañjayitvā caraṇau kṛtāśīr</l>\n<l>mālyena tāṃ nirvacanaṃ jaghāna //</l>\n</lg>\n\n<p>yathā ca-\n<lg>\n<l>prayacchatoccaiḥ kusumāni māninī</l>\n<l>vipakṣa-gotraṃ dayitena lambhitā /</l>\n<l>na kiṃcid ūce caraṇena kevalaṃ</l>\n<l>lilekha bāṣpākula-locanā bhuvam //</l>\n</lg></p>\n\n<p>ity atra 'nirvacanaṃ jaghāna' 'na kiṃcid ūce' iti pratiṣedha-mukhena vyaṅgyasyārthasyoktyā kiṃcid viṣayī-kṛtatvād guṇībhāva eva śobhate / yadā vakroktiṃ vinā vyaṅgyo 'rthas tātparyeṇa pratīyate tadā tasya prādhānyam / yathā 'evaṃ vādini devarṣau' ity ādau / iha punaruktir bhaṅgyāstīti vācyasyāpi prādhānyam / tasmān nātrānuraṇana-rūpa-vyaṅgya-dhvani-vyapadeśo vidheyaḥ || DhvA_3.39 ||</p>\n\n</div>\n<div>\n\n<p>Dhv_3.40:</p>\n\n<lg>\n<l>prakāro 'yaṃ guṇībhūta-vyaṅgyo 'pi dhvani-rūpatām /</l>\n<l>dhatte rasādi-tātparya-paryālocanayā punaḥ // DhvK_3.40 //</l>\n</lg>\n\n<p>guṇībhūta-vyaṅgyo 'pi kāvya-prakāro rasa-bhāvādi-tātparyālocane punar dhvanir eva sampadyate / yathātraivānantarodāhṛte śloka-dvaye / yathā ca-</p>\n\n<lg>\n<l>durārādhā rādhā subhaga yad anenāpi mṛjatas</l>\n<l>tavaitat-prāṇeśājaghana-vasanenāśru patitam /</l>\n<l>kaṭhoraṃ strī-cetas tad alam upacārair virama he</l>\n<l>kriyāt kalyāṇaṃ vo harir anunayeṣv evam uditaḥ //</l>\n</lg>\n\n<p>evaṃ sthite ca 'nyakkāro hy ayam eva' ity ādi-śloka-nirdiṣṭānāṃ padānāṃ vyaṅgya-viśiṣṭa-vācya-pratipādane 'py etad-vākyārthībhūta-rasāpekṣayā vyañjakatvam uktam / ne teṣāṃ padānām arthāntara-saṃkramita-vācya-dhvani-bhramo vidhātavyaḥ, vivakṣita-vācyatvāt teṣām / teṣu hi vyaṅgya-viśiṣṭatvaṃ vācyasya pratīyate na tu vyaṅgya-rūpa-pariṇatatvam /\ntasmād vākyaṃ tatra dhvaniḥ, padāni tu guṇībhūta-vyaṅgyāni / na ca kevalaṃ guṇībhūta-vyaṅgyāny eva padāny alakṣya-krama-vyaṅgya-dhvaner vyañjakāni yāvad-arthāntara-saṃkramita-vācyāni dhvani-prabheda-rūpāṇy api / yathātraiva śloke rāvaṇa ity asya prabhedāntara-rūpa-vyañjakatvam / yatra tu vākye rasādi-tātparyaṃ nāsti guṇībhūta-vyaṅgyaiḥ padair udbhāsite 'pi tatra guṇībhūta-vyaṅgyataiva samudāya-dharmaḥ / yathā-</p>\n\n<p>rājānam api sevante viṣamam apy upayuñjate /\nramante ca saha strībhiḥ kuśalāḥ khalu mānavāḥ //ity ādau /</p>\n\n<p>vācya-vyaṅgyayoḥ prādhānyāprādhānya-viveke paraḥ prayatno vidhātavyaḥ, yena dhvani-guṇībhūta-vyaṅgyayor alaṅkārāṇāṃ cāsaṅkīrṇo viṣayaḥ sujñāto bhavati / anyathā tu prasiddhālaṅkāra-viṣaya eva vyāmohaḥ pravartate / yathā-</p>\n\n<lg>\n<l>lāvaṇya-draviṇa-vyayo na gaṇitaḥ kleśo mahān svīkṛtaḥ</l>\n<l>svacchandasya sukhaṃ janasya vasataś cintānalo dīpitaḥ /</l>\n<l>eṣāpi svayam eva tulya-ramaṇābhāvād varākī hatā</l>\n<l>ko 'rthaś cetasi vedhasā vinihitas tanvyās tanuṃ tanvatā //[*21]</l>\n</lg>\n<p>[*21] Dharma-kīrteḥ (kuvalayāvalī 100, aucitya-vicāra-carcā 11, sa.u.ka. 814</p>\n\n\n<p>ity atra vyāja-stutir alaṅkāra iti vyākhyāyi kenacit tan na caturasram, yato 'syābhidheyasyaitad-alaṅkāra-svarūpa-mātra-paryavasāyitve na suśliṣṭā / yato na tāvad ayaṃ rāgiṇaḥ kasyacid vikalpaḥ / tasya 'eṣāpi svayam eva tulya-ramaṇābhāvād varākī hatā' ity evaṃ-vidhokty-anupapatteḥ / nāpi nīrāgasya; tasyaivaṃ-vidha-vikalpa-parihāraika-vyāpāratvāt / na cāyaṃ ślokaḥ kvacit prabandha iti śrūyate, yena tat-prakaraṇānugatārthatāsya parikalpyate / tasmād aprastuta-praśaṃseyam / yasmād anena vācyena guṇībhūtātmanā niḥsāmānya-guṇāvalopādhmātasya nija-mahimotkarṣa-janita-samatsara-jana-jvarasya viśeṣa-jñam ātmano na kañcid evāparaṃ paśyataḥ paridevitam etad iti prakāśyate / tathā cāyaṃ dharmakīrteḥ śloka iti prasiddhiḥ / sambhāvyate ca tasyaiva /</p>\n\n<p>yasmāt-\n<lg>\n<l>anadhyavasitāvagāhanam analpa-dhī-śaktināpy</l>\n<l>adṛṣṭa-paramārtha-tattvam adhikābhiyogair api /</l>\n<l>mataṃ mama jagaty alabdha-sadṛśa-pratigrāhakaṃ</l>\n<l>prayāsyati payonidheḥ paya iva sva-dehe jarām //</l>\n</lg></p>\n\n<p>ity anenāpi ślokenaivaṃ-vidho 'bhiprāyaḥ prakāśita eva / aprastuta-praśaṃsāyāṃ ca yad vācyaṃ tasya kadācid vivakṣitatvaṃ, kadācid avivakṣitatvaṃ, kadācid vivakṣitāvivakṣitatvam iti trayī bandha-cchāyā /</p>\n\n<p>tatra vivakṣitatvaṃ, yathā-</p>\n\n<lg>\n<l>parārthe yaḥ pīḍām anubhavati bhaṅge 'pi madhuro</l>\n<l>yadīyaḥ sarveṣām iha khalu vikāro 'py abhimataḥ /</l>\n<l>na samprāpto vṛddhiṃ yadi sa bhṛśam akṣetra-patitaḥ</l>\n<l>kim ikṣor doṣo 'sau na punar aguṇāyā maru-bhuvaḥ //[*22]</l>\n</lg>\n<p>[*22] Spd 1052</p>\n\n\n<p>yathā vā mamaiva-</p>\n\n<lg>\n<l>amī ye dṛśyante nanu subhaga-rūpāḥ saphalatā</l>\n<l>bhavaty eṣāṃ yasya kṣaṇam upagatānāṃ viṣayatām /</l>\n<l>nirāloke loke katham idam aho cakṣur adhunā</l>\n<l>samaṃ jātaṃ sarvair na samam athavānyair avayavaiḥ //</l>\n</lg>\n\n<p>anayor hi dvayoḥ ślokayor ikṣu-cakṣuṣī vivakṣita-svarūpe eva na ca prastute / mahā-guṇasyāviṣaya-patitatvād aprāpta-para-bhāgasya kasyacit svarūpam upavarṇayituṃ dvayor api ślokayos tātparyeṇa prastutatvāt / avivakṣitatvaṃ yathā-</p>\n\n<lg>\n<l>kas tvaṃ bhoḥ kathayāmi daiva-hatakaṃ māṃ viddhi śākhoṭakaṃ</l>\n<l>vairāgyād iva vakṣi, sādhu viditaṃ kasmād idaṃ kathyate /</l>\n<l>vāmenātra vaṭas tam adhvaga-janaḥ sarvātmanā sevate</l>\n<l>na cchāyāpi paropakāra-kariṇī mārga-sthitasyāpi me //</l>\n</lg>\n\n<p>na hi vṛkṣa-viśeṣeṇa sahokti-pratyuktī sambhavata ity avivakṣitābhidheyenaivānena ślokena samṛddhāsat-puruṣa-samīpa-vartino nirdhanasya kasyacin manasvinaḥ paridevitaṃ tātparyeṇa vākyārthīkṛtam iti pratīyate / vivakṣitatvāvivakṣitatvaṃ yathā-</p>\n\n<lg>\n<l>utpatha-jātāyā aśobhanāyā phala-kusuma-patra-rahitāyāḥ /</l>\n<l>badaryā vṛttiṃ dadat-pāmāraḥ bhoḥ hasiṣyase //</l>\n</lg>\n\n<p>atra hi vācyārtho nātyantaṃ sambhavī na cāsambhavī / tasmād vācya-vyaṅgyayoḥ prādhānyāprādhānye yatnato nirūpaṇīye || DhvA_3.40 ||</p>\n\n</div>\n<div>\n\n<p>Dhv_3.41-42:</p>\n\n<lg>\n<l>pradhāna-guṇa-bhāvābhyāṃ vyaṅgyasyaivaṃ vyavasthite /</l>\n<l>kāvye ubhe tato 'nyad yat tac citram abhidhīyate // DhvK_3.41 //</l>\n</lg>\n\n<lg>\n<l>citraṃ śabdārtha-bhedena dvividhaṃ ca vyavasthitam /</l>\n<l>tatra kiṃcic chabda-citraṃ vācya-citram ataḥ param // DhvK_3.42 //</l>\n</lg>\n\n<p>vyaṅgyasyārthasya prādhānye dhvani-saṃjñita-kāvya-prakāraḥ guṇa-bhāve tu guṇībhūta-vyaṅgyatā / tato 'nyad rasa-bhāvādi-tātparya-rahitaṃ vyaṅgyārtha-viśeṣa-prakāśana-śakti-śūnyaṃ ca kāvyaṃ kevala-vācya-vācaka-vaicitrya-mātrāśrayeṇopanibaddham ālekhya-prakhyaṃ yad ābhāsate tac citram / na tan-mukhyaṃ kāvyam / kāvyānukāro hy asau / tatra kiṃcic chabda-citraṃ yathā duṣkara-yamakādi / vācya-citraṃ tataḥ śabda-citrād anyad vyaṅgyārtha-saṃsparśa-rahitaṃ prādhānyena vākyārthatayā sthitaṃ rasādi-tātparya-rahitam utprekṣādi /</p>\n\n<p>atha kim idaṃ citraṃ nāma ? yatra na pratīyamānārtha-saṃsparśaḥ / pratīyamāno hy arthas tribhedaḥ prāk pradarśitaḥ / tatra yatra vastv-alaṅkārāntaraṃ vā vyaṅgyaṃ nāsti sa nāma citrasya kalpyatāṃ viṣayaḥ / yatra tu rasādīnām aviṣayatvaṃ sa kāvya-prakāro na sambhavaty eva / yasmād avastu-saṃsparśitā kāvyasya nopapadyate / vastu ca sarvam eva jagad gatam avaśyaṃ kasyacid rasasya bhāvasya vāṅgatvaṃ pratipadyate antato vibhāvatvena / citta-vṛtti-viśeṣā hi rasādayaḥ, na ca tad asti vastu kiṃcid yan na citta-vṛtti-viśeṣam upajanayati tad-anutpādane vā kavi-viṣayataiva tasya na syāt kavi-viṣayaś ca citratayā kaścin nirūpyate /</p>\n\n<p>atrocyate-satyaṃ na tādṛk-kāvya-prakāro 'sti yatra rasādīnām apratītiḥ / kiṃ tu yadā rasa-bhāvādi-vivakṣā-śūnyaḥ kaviḥ śabdālaṅkāram arthālaṅkāraṃ vopanibadhnāti tadā tad-vivakṣāpekṣayā rasādi-śūnyatārthasya parikalpyate / vivakṣopārūḍha eva hi kāvye śabdānām arthaḥ / vācya-sāmarthya-vaśena vā kavi-vivakṣā-virahe 'pi tathā-vidhe viṣaye rasādi-pratītir bhavantī paridurbalā bhavatīty anenāpi prakāreṇa nīrasatvaṃ parikalpya citra-viṣayo vyavasthāpyate / tad idam uktam-</p>\n\n<lg>\n<l>rasa-bhāvādi-viṣaya-vivakṣā-virahe sati /</l>\n<l>alaṅkāra-nibandho yaḥ sa citra-viṣayo mataḥ //</l>\n</lg>\n\n<lg>\n<l>rasādiṣu vivakṣā tu syāt tātparyavatī yadā /</l>\n<l>tadā nāsty eva tat kāvyaṃ dhvaner yatra na gocaraḥ //</l>\n</lg>\n\n<p>etac ca citraṃ kavīnāṃ viśṛṅkhala-girāṃ rasādi-tātparyam anapekṣyaiva kāvya-pravṛtti-darśanād asmābhiḥ parikalpitam / idānīntanānāṃ tu nyāyye kāvya-naya-vyavasthāpane kriyamāṇe nāsty eva dhvani-vyatiriktaḥ kāvya-prakāraḥ / yataḥ paripākavatāṃ kavīnāṃ rasādi-tātparya-virahe vyāpāra eva na śobhate / rasādi-tātparye ca nāsty eva tad vastu yad abhimata-rasāṅgatāṃ nīyamānaṃ na praguṇībhavati / acetanā pi hi bhāvā yathāyatham ucita-rasa-vibhāvatayā cetana-vṛttānta-yojanayā vā na santy eva te ye yānti na rasāṅgatām / tathā cedam ucyate-</p>\n\n<lg>\n<l>apāre kāvya-saṃsāre kavir ekaḥ prajāpatiḥ /</l>\n<l>yathāsmai rocate viśvaṃ tathedaṃ parivartate //</l>\n</lg>\n\n<lg>\n<l>śṛṅgārī cet kaviḥ kāvye jātaṃ rasa-mayaṃ jagat /</l>\n<l>sa eva vīta-rāgaś cen nīrasaṃ sarvam eva tat //</l>\n</lg>\n\n<lg>\n<l>bhāvān acetanān api cetanavac cetanānacetanavat /</l>\n<l>vyavahārayati yatheṣṭaṃ sukaviḥ kāvye svatantratayā //</l>\n</lg>\n\n<p>tasmān nāsty eva tad vastu yat sarvātmanā rasa-tātparyavataḥ kaves tad-icchayā tad-abhimata-rasāṅgatāṃ na dhatte / tathopanibadhyamānaṃ vā na cārutvātiśayaṃ puṣṇāti / sarvam etac ca mahā-kavīnāṃ kāvyeṣu dṛśyate / asmābhir api sveṣu kāvya-prabandheṣu yathāyathaṃ darśitam eva / sthite caivaṃ sarva eva kāvya-prakāro na dhvani-dharmatām atipatati rasādy-apekṣāyāṃ kaver guṇībhūta-vyaṅgya-lakṣaṇo 'pi prakāras tad-aṅgatām avalambata ity uktaṃ prāk / yadā tu cāṭuṣu devatā-stutiṣu vā rasādīnām aṅgatayā vyavasthānaṃ hṛdayavatīṣu ca suprajñaka-gāthāsu kāsucid vyaṅgya-viśiṣṭa-vācye prādhānyaṃ tad api guṇībhūta-vyaṅgyasya dhvani-niṣpanda-bhūtatvam evety uktaṃ prāk / tad evam idānīṃtana-kavi-kāvya-nayopadeśe kriyamāṇe prāthamikānām abhyāsārthināṃ yadi paraṃ citreṇa vyavahāraḥ, prāpta-pariṇatīnāṃ tu dhvanir eva kāvyam iti sthitam etat /</p>\n\n<p>tad ayam atra saṅgrahaḥ-</p>\n\n<lg>\n<l>yasmin raso vā bhāvo vā tātparyeṇa prakāśate /</l>\n<l>saṃvṛttyābhihitau vastu yatrālaṅkāra eva vā //</l>\n</lg>\n\n<lg>\n<l>kāvyādhvani dhvanir vyaṅgya-prādhānyaika-nibandhanaḥ /</l>\n<l>sarvatra tatra viṣayī jñeyaḥ sahṛdayair janaiḥ || DhvA_3.42 ||</l>\n</lg>\n\n</div>\n<div>\n\n<p>Dhv_3.43:</p>\n\n<lg>\n<l>saguṇībhūta-vyaṅgyaiḥ sālaṅkāraiḥ saha prabhedaiḥ svaiḥ /</l>\n<l>saṅkara-saṃsṛṣṭibhyāṃ punar apy uddyotate bahudhā // DhvK_3.43 //</l>\n</lg>\n\n<p>tasya ca dhvaneḥ sva-prabhedair guṇībhūta-vyaṅgyena vācyālaṅkāraiś ca saṅkara-saṃsṛṣṭi-vyavasthāyāṃ kriyamāṇāyāṃ bahu-prabhedatā lakṣye dṛśyate / tathā hi sva-prabheda-saṅkīrṇaḥ, sva-prabheda-saṃsṛṣṭo guṇībhūta-vyaṅgya-saṅkīrṇo guṇībhūta-vyaṅgya-saṃsṛṣṭo vācyālaṅkārāntara-saṅkīrṇo vācyālaṅkārāntara-saṃsṛṣṭaḥ saṃsṛṣṭālaṅkāra-saṅkīrṇaḥ saṃsṛṣṭālaṅkāra-saṃsṛṣṭaś ceti bahudhā dhvaniḥ prakāśate /</p>\n\n<p>tatra sva-prabheda-saṅkīrṇatvaṃ kadācid anugrāhyānugrāhaka-bhāvena / yathā-'evaṃ-vādini devarṣau' ity ādau / atra hy artha-śakty-udbhavānuraṇana-rūpa-vyaṅgya-dhvani-prabhedenālakṣya-krama-vyaṅgya-dhvani-prabhedo 'nugṛhyamāṇaḥ pratīyate / evaṃ kadācit prabheda-dvaya-sampāta-sandehena / yathā-</p>\n\n<lg>\n<l>khaṇa-pāhuṇiā deara esā jāāeṃ kiṃ pi de bhaṇidā /</l>\n<l>rua{i} paḍohara-valahī-gharammi aṇuṇijja{u} barāī //</l>\n</lg>\n\n<lg>\n<l>[kṣaṇa-prāghuṇikā devara eṣā jāyayā kim api te bhaṇitā /</l>\n<l>roditi śūnya-valabhī-gṛhe 'nunīyatāṃ varākī //]</l>\n</lg>\n\n<p>atra hy anunīyatām ity etat-padam arthāntara-saṅkramita-vācyatvena vivakṣitāny apara-vācyatvena ca sambhāvyate / na cānyatara-pakṣa-nirṇaye pramāṇam asti / eka-vyañjakānupraveśena tu vyaṅgyatvam alakṣya-krama-vyaṅgyasya sva-prabhedāntarāpekṣayā bāhulyena sambhavati / yathā-'snigdha-śyāmala' ity ādau / sva-prabheda-saṃsṛṣṭatvaṃ ca yathā pūrvodāharaṇa eva / atra hy arthāntara-saṃkramita-vācyasyātyanta-tiraskṛta-vācyasya ca saṃsargaḥ /</p>\n\n<p>guṇī-bhūta-vyaṅgya-saṅkīrṇatvaṃ yathā-'nyak-kāro hy ayam eva me yad arayaḥ' ity ādau /</p>\n\n<p>yathā vā-\n<lg>\n<l>kartā dyūta-cchalānāṃ jatu-maya-śaraṇoddīpanaḥ so 'bhimānī</l>\n<l>kṛṣṇā-keśottarīya-vyapanayana-paṭuḥ pāṇḍavā yasya dāsāḥ /</l>\n<l>rājā duḥśāsanāder gurur anuja-śatasyāṅga-rājasya mitraṃ</l>\n<l>kvāste duryodhano 'sau kathayata na ruṣā draṣṭum abhyāgatau svaḥ //</l>\n</lg></p>\n\n<p>atra hy alakṣya-krama-vyaṅgyasya vākyārthī-bhūtasya vyaṅgya-viśiṣṭa-vācyābhidhāyibhiḥ padaiḥ sammiśratā / ata eva ca padārthāśrayatve guṇī-bhūta-vyaṅgyasya vākyārthāśrayatve ca dhvaneḥ saṅkīrṇatāyām api na virodhaḥ sva-prabhedāntaravat / yathā hi dhvani-prabhedāntarāṇi parasparaṃ saṅkīryante padārtha-vākyārthāśrayatvena ca na viruddhāni /\nkiṃ caika-vyaṅgyāśrayatve tu pradhāna-guṇa-bhāvo virudhyate na tu vyaṅgya-bhedāpekṣayā, tato 'py asya na virodhaḥ /</p>\n\n<p>ayaṃ ca saṅkara-saṃsṛṣṭi-vyavahāro bahūnām ekatra vācya-vācaka-bhāva iva vyaṅgya-vyañjaka-bhāve 'pi nirvirodha eva mantavyaḥ / yatra tu padāni kānicid avivakṣita-vācyāny anuraṇana-rūpa-vyaṅgya-vācyāni vā tatra dhvani-guṇī-bhūta-vyaṅgyayoḥ saṃsṛṣṭatvam / yathā-'teṣāṃ gopa-vadhū-vilāsa-suhṛdām' ity ādau /</p>\n\n<p>atra hi 'vilāsa-suhṛdām' 'rādhā-rahaḥ-sākṣiṇām' ity ete pade dhvani-prabheda-rūpe 'te' 'jāne' ity ete ca pade guṇī-bhūta-vyaṅgya-rūpe / vācyālaṅkāra-saṅkīrṇatvam alakṣya-krama-vyaṅgyāpekṣayā rasavati sālaṅkāre kāvye sarvatra suvyavasthitam / prabhedāntarāṇām api kadācit saṅkīrṇatvaṃ bhavaty eva / yathā mamaiva-</p>\n\n<lg>\n<l>yā vyāpāravatī rasān rasayituṃ kācit kavīnāṃ navā</l>\n<l>dṛṣṭir yā pariniṣṭhitārtha-viṣayonmeṣā ca vaipaścitī /</l>\n<l>te dve apy avalambya viśvam aniśaṃ nirvarṇayanto vayaṃ</l>\n<l>śrāntā naiva ca labdham abdhi-śayana ! tvad-bhakti-tulyaṃ sukham //</l>\n</lg>\n\n<p>ity atra virodhālaṅkāreṇārthāntara-saṃkramita-vācyasya dhvani-prabhedasya saṅkīrṇatvam /\nvācyālaṅkāra-saṃsṛṣṭatvaṃ ca padāpekṣayaiva / yatra hi kānicit padāni vācyālaṅkāra-bhāñji kānicic ca dhvani-prabheda-yuktāni / yathā-</p>\n\n<lg>\n<l>dīrghīkurvan paṭu mada-kalaṃ kūjitaṃ sārasānāṃ</l>\n<l>pratyūṣeṣu sphuṭita-kamalāmoda-maitrī-kaṣāyaḥ /</l>\n<l>yatra strīṇāṃ harati surata-glānim aṅgānukūlaḥ</l>\n<l>siprāvātaḥ priyatama iva prārthanā-cāṭu-kāraḥ //</l>\n</lg>\n\n<p>atra hi maitrī-padam avivakṣita-vācyo dhvaniḥ / padāntareṣv alaṅkārāntarāṇi /</p>\n\n<p>saṃsṛṣṭālaṅkārāntara-saṅkīrṇo dhvanir, yathā-</p>\n\n<lg>\n<l>danta-kṣatāni karajaiś ca vipāṭitāni</l>\n<l>prodbhinna-sāndra-pulake bhavataḥ śarīre /</l>\n<l>dattāni rakta-manasā mṛga-rāja-vadhvā</l>\n<l>jāta-spṛhair munibhir apy avalokitāni //</l>\n</lg>\n\n<p>atra hi samāsokti-saṃsṛṣṭena virodhālaṅkāreṇa saṅkīrṇasyālakṣya-krama-vyaṅgyasya dhvaneḥ prakāśanam / dayā-vīrasya paramārthato vākyārthībhūtatvāt / saṃsṛṣṭālaṅkāra-saṃsṛṣṭatvaṃ ca dhvaner yathā-</p>\n\n<lg>\n<l>abhinava-payodhara-rasiteṣu pathika-śyāmāyiteṣu divaseṣu /</l>\n<l>śobhate prasārita-grīvāṇāṃ nṛttaṃ mayūra-vṛndānām //</l>\n</lg>\n\n<p>atra hy upamā-rūpakābhyāṃ śabda-śakty-udbhavānuraṇana-rūpa-vyaṅgyasya dhvaneḥ saṃsṛṣṭatvam /</p>\n\n</div>\n<div>\n\n<p>Dhv_3.44:</p>\n\n<lg>\n<l>evaṃ dhvaneḥ prabhedāḥ prabheda-bhedāś ca kena śakyante /</l>\n<l>saṅkhyātuṃ diṅ-mātraṃ teṣām idam uktam asmābhiḥ // DhvK_3.44 //</l>\n</lg>\n\n<p>anantā hi dhvaneḥ prakārāḥ sahṛdayānāṃ vyutpattaye teṣāṃ diṅ-mātraṃ kathitam //</p>\n\n</div>\n<div>\n\n<p>Dhv_3.45:</p>\n\n<p>ity ukta-lakṣaṇo yo dhvanir vivecyaḥ prayatnataḥ sadbhiḥ\n<l>sat-kāvyaṃ kartuṃ vā jñātuṃ vā samyag abhiyuktaiḥ // DhvK_3.45 //</l></p>\n\n<p>ukta-svarūpa-dhvani-nirūpaṇa-nipuṇā hi sat-kavayaḥ sahṛdayāś ca niyatam eva kāvya-viṣaye parāṃ prakarṣa-padavīm āsādayanti //</p>\n\n</div>\n<div>\n\n<p>Dhv_3.46:</p>\n\n<lg>\n<l>asphuṭa-sphuritaṃ kāvya-tattvam etad yathoditam /</l>\n<l>aśaknuvadbhir vyākartuṃ rītayaḥ sampravartitāḥ // DhvK_3.46 //</l>\n</lg>\n\n<p>etad-dhvani-pravartanena nirṇītaṃ kāvya-tattvam asphuṭa-sphuritaṃ sad aśaknuvadbhiḥ pratipādayituṃ vaidarbhī gauḍī pāñcālī ceti rītayaḥ pravartitāḥ / rīti-lakṣaṇa-vidhāyināṃ hi kāvya-tattvam etad asphuṭatayā manāk-sphuritam āsīd iti lakṣyate tad atra sphuṭatayā sampradarśitenānyena rīti-lakṣaṇena na kiṃcit || DhvA_3.46 ||</p>\n\n</div>\n<div>\n\n<p>Dhv_3.47:</p>\n\n<lg>\n<l>śabda-tattvāśrayāḥ kāścid artha-tattva-yujo 'parāḥ /</l>\n<l>vṛttayo 'pi prakāśante jñāte 'smin kāvya-lakṣaṇe // DhvK_3.47 //</l>\n</lg>\n\n<p>asmin vyaṅgya-vyañjakabhāvavivecanamaye kāvya-lakṣaṇe jñāte sati yāḥ kāścitprasiddhā upanāgarikādyāḥ śabdatattvāśrayāḥ vṛttayo yāścārthatattvasambaddhāḥ kaiśikyādayastāḥ samyagrītipadavīmavataranti / anyathā tu tāsāmadṛṣṭārthānām iva vṛttīnāmaśraddheyatvam eva syānnānubhavasiddhatvam / evaṃ sphuṭatayaiva lakṣaṇīyaṃ svarūpamasya dhvaneḥ / yatra śabdānām arthānāṃ ca keṣāñcitpratipattṛviśeṣasaṃvedyaṃ jātyatvam iva ratnaviśeṣāṇāṃ cārutvamanākhyeyamavabhāsate kāvye tatra dhvanivyavahāra iti yallakṣaṇaṃ dhvaner ucyate kenacittadayuktam iti nābhidheyatāmarhati / yataḥ śabdānāṃ svarūpāśrayas tāvad akliṣṭatve satyaprayuktaprayogaḥ / vācakāśrayas tu prasādo vyañjakatvaṃ ceti viśeṣaḥ / arthānāṃ ca sphuṭatvenāvabhāsanaṃ vyaṅgyaparatvaṃ vyaṅgyāṃśaviśiṣṭatvam ceti viśeṣaḥ / tau ca viśeṣau vyākhyātuṃ śakyete vyākhyātau ca bahuprakāram / tadvyatiriktānākhyeyaviśeṣasambhāvanā tu vivekāvasādabhāvamūlaiva / yasmādanākhyeyatvaṃ sarva-śabdāgocaratvena na kasyacitsambhavati / antato 'nākhyeyaśabdena tasyābhidhānasambhavāt / sāmānyasaṃsparśivikalpaśabdāgocaratve sati, prakāśamānatvaṃ tu yadanākhyeyatvam ucyate kvacit tad api kāvyaviśeṣāṇāṃ ratnaviśeṣāṇām iva na sambhavati / teṣāṃ lakṣaṇakāraivyākṛta-rūpatvāt / ratnaviśeṣāṇāṃ ca sāmānyasambhāvanayaiva mūlyasthitiparikalpanādarśanācca / ubhayeṣām api teṣāṃ pratipattṛviśeṣasaṃvedyatvamasty eva / vaikaṭikā eva hi ratnatattvavidaḥ, sahṛdayā eva hi kāvyānāṃ rasajñā iti kasyātra vipratipattiḥ / yat tv anirdeśyatvaṃ sarva-lakṣaṇa-viṣayaṃ bauddhānāṃ prasiddhaṃ tattanmataparīkṣāyāṃ granthāntare nirūpayiṣyāmaḥ / iha tu granthāntaraśravaṇalavaprakāśanaṃ sahṛdayavaimanasyapradāyīti na prakriyate / bauddhamatena vā yathā pratyakṣādilakṣaṇaṃ tathāsmākaṃ dhvanilakṣaṇaṃ bhaviṣyati / tasmāllakṣaṇāntarasyāghaṭanādaśabdārthatvācca tasyoktam eva dhvanilakṣaṇaṃ sādhīyaḥ / tad idam uktam-</p>\n\n<lg>\n<l>anākhyeyāṃśa-bhāsitvaṃ nirvācyārthatayā dhvaneḥ /</l>\n<l>na lakṣaṇaṃ, lakṣaṇaṃ tu sādhīyo 'sya yathoditam //</l>\n</lg>\n\n</div>\n<div>\n\n<p>// iti śrī-rājānakānandavardhanācārya-viracite dhvany-āloke tṛtīya uddyotaḥ //</p>\n\n<p> --o)0(o--</p>\n\n\n\n</div>\n<div>\n\n<p>(4)\n</p>\n</div>\n<div>\n\n<p>// caturthoddyotaḥ //</p>\n\n<p>evaṃ dhvaniṃ sa-prapañcaṃ vipratipatti-nirāsārthaṃ vyutpādya tad-vyutpādane prayojanāntaram ucyate-</p>\n\n</div>\n<div>\n\n<p>Dhv_4.1:</p>\n\n<lg>\n<l>dhvaner yaḥ saguṇī-bhūta-vyaṅgyasyādhvā pradarśitaḥ /</l>\n<l>anenānantyam āyāti kavīnāṃ pratibhā-guṇaḥ // DhvK_4.1 //</l>\n</lg>\n\n<p>ya eṣa dhvaner guṇī-bhūta-vyaṅgyasya ca mārgaḥ prakāśitas tasya phalāntaraṃ kavi-pratibhānantyam /</p>\n\n<p>katham iti cet-</p>\n\n</div>\n<div>\n<p>Dhv_4.2:</p>\n\n<lg>\n<l>ato hy anyatamenāpi prakāreṇa vibhūṣitā /</l>\n<l>vāṇī navatvam āyāti pūrvārthānvayavaty api // DhvK_4.2 //</l>\n</lg>\n\n<p>ato dhvaner ukta-prabheda-madhyād anyatamenāpi prakāreṇa vibhūṣitā satī vāṇī purātana-kavi-nibaddhārtha-saṃsparśavaty api navatvam āyāti / tathā hy avivakṣita-vācyasya dhvaneḥ prakāra-dvaya-samāśrayeṇa navatvaṃ pūrvārthānugame 'pi, yathā-</p>\n\n<lg>\n<l>smitaṃ kiṃcin mugdhaṃ tarala-madhuro dṛṣṭi-vibhavaḥ</l>\n<l>parispando vācām abhinava-vilāsormi-sarasaḥ /</l>\n<l>gatānām ārambhaḥ kisalayita-līlā-parimalaḥ</l>\n<l>spṛśantyās tāruṇyaṃ kim iva hi na ramyaṃ mṛgadṛśaḥ //</l>\n</lg>\n\n<lg>\n<l>ity asya,</l>\n<l>sa-vibhrama-smitodbhedā lolākṣyaḥ praskhalad-giraḥ /</l>\n<l>nitambālasa-gāminyaḥ kāminyaḥ kasya na priyāḥ //</l>\n</lg>\n\n<p>ity evam ādiṣu ślokeṣu satsv api tiraskṛta-vācya-dhvani-samāśrayeṇāpūrvatvam eva pratibhāsate / tathā-</p>\n\n<lg>\n<l>yaḥ prathamaḥ prathamaḥ sa tu tathā hi hata-hasti-bahala-palalāśī /</l>\n<l>śvāpada-gaṇeṣu siṃhaḥ siṃhaḥ kenādharī-kriyate //ity asya,</l>\n</lg>\n\n<lg>\n<l>sva-tejaḥ-krīta-mahimā kenānyenātiśayyate /</l>\n<l>mahadbhir api mātaṅgaiḥ siṃhaḥ kim abhibhūyate //</l>\n</lg>\n\n<p>ity evam ādiṣu ślokeṣu satsv apy arthāntara-saṅkramita-vācya-dhvani-samāśrayeṇa navatvam /\nvivakṣitāny apara-vācyasyāpy ukta-prakāra-samāśrayeṇa navatvaṃ, yathā-</p>\n\n<lg>\n<l>nidrā-kaitavinaḥ priyasya vadane vinyasya vaktraṃ vadhūr</l>\n<l>bodha-trāsa-niruddha-cumbana-rasāpy ābhoga-lolaṃ sthitā /</l>\n<l>vailakṣyād vimukhībhaved iti punas tasyāpy anārambhiṇaḥ</l>\n<l>sākāṅkṣa-pratipatti nāma hṛdayaṃ yātaṃ tu pāraṃ rateḥ //</l>\n</lg>\n\n<p>ity ādeḥ ślokasya,</p>\n\n<lg>\n<l>śūnyaṃ vāsa-gṛhaṃ vilokya śayanād utthāya kiṃcic chanair</l>\n<l>nidrā-vyājam upāgatasya suciraṃ nirvarṇya patyur mukham /</l>\n<l>visrabdhaṃ paricumbya jāta-pulakām ālokya gaṇḍa-sthalīṃ</l>\n<l>lajjā-namra-mukhī priyeṇa hasatā bālā ciraṃ cumbitā //</l>\n</lg>\n\n<p>ity ādiṣu ślokeṣu satsv api navatvam /</p>\n\n<l>yathā vā-'taraṅgabhrūbhaṅgā' ity ādiślokasya 'nānābhaṅgibhramadbhrūḥ' ity ādiślokāpekṣayānyatvam || DhvA_4.2 ||</l>\n\n</div>\n<div>\n\n<p>Dhv_4.3:</p>\n\n<lg>\n<l>yuktyānayānusartavyo rasādir bahu-vistaraḥ /</l>\n<l>mitho 'py anantatāṃ prāptaḥ kāvya-mārgo yadāśrayāt // DhvK_4.3 //</l>\n</lg>\n\n<p>bahu-vistāro 'yaṃ rasa-bhāva-tad-ābhāsa-tat-praśama-lakṣaṇo mārgo yathāsvaṃ vibhāvānubhāva-prabheda-kalanayā yathoktaṃ prāk / sa sarva evānayā yuktyānusartavyaḥ / yasya rasāder āśrayād ayaṃ kāvya-mārgaḥ purātanaiḥ kavibhiḥ sahasra-saṃkhyair asaṃkhyair vā bahu-prakāraṃ kṣuṇṇatvān mito 'py anantatām eti / rasa-bhāvādīnāṃ hi pratyekaṃ vibhāvānubhāva-vyabhicāri-samāśrayād aparimitatvam / teṣāṃ caikaika-prabhedāpekṣayāpi tāvaj jagad-vṛttam upanibadhyamānaṃ sukavibhis tad-icchā-vaśād anyathā sthitam apy anyathaiva vivartate / pratipāditaṃ caitac citra-vicārāvasare / gāthā cātra kṛtaiva mahā-kavinā-</p>\n\n<lg>\n<l>atathā-sthitān api tathā-saṃsthitān iva hṛdaye yā niveśayati /</l>\n<l>artha-viśeṣān sā jayati vikaṭa-kavi-gocarā vāṇī //</l>\n</lg>\n\n<p>tad itthaṃ rasa-bhāvādy-āśrayeṇa kāvyārthānām ānantyaṃ supratipāditam / etad evopapādayitum ucyate-</p>\n\n</div>\n<div>\n\n<p>Dhv_4.4:</p>\n\n<lg>\n<l>dṛṣṭa-pūrvā api hy arthāḥ kāvye rasa-parigrahāt /</l>\n<l>sarve navā ivābhānti madhu-māsa iva drumāḥ // DhvK_4.4 //</l>\n</lg>\n\n<p>tathā hi vivakṣitāny apara-vācyasyaiva śabda-śakty-udbhavānuraṇana-rūpa-vyaṅgya-prakāra-samāśrayeṇa navatvam / yathā-'dharaṇī-dhāraṇāyādhunā tvaṃ śeṣaḥ' ity ādeḥ /</p>\n\n<lg>\n<l>śeṣo hima-giris tvaṃ ca mahānto guravaḥ sthirāḥ /</l>\n<l>yad alaṅghita-maryādāś calantīṃ bibhrate bhuvam //</l>\n</lg>\n\n<p>ity ādiṣu satsv api /</p>\n\n<p>tasyaivārtha-śakty-udbhavānuraṇana-rūpa-vyaṅgya-samāśrayeṇa navatvam / yathā-'evaṃ-vādini devarṣau' ity ādi ślokasya /</p>\n\n<lg>\n<l>kṛte vara-kathālāpe kumāryaḥ pulakodgamaiḥ /</l>\n<l>sūcayanti spṛhām antar-lajjayāvanatānanāḥ //</l>\n</lg>\n\n<p>ity ādiṣu satsv artha-śakty-udbhavānuraṇana-rūpa-vyaṅgyasya kavi-prauḍhokti-nirmita-śarīratvena navatvam / yathā-'sajjayati surabhi-māso' ity ādeḥ /</p>\n\n<lg>\n<l>surabhi-samaye pravṛtte sahasā prādurbhavanti ramaṇīyāḥ /</l>\n<l>rāgavatām utkalikāḥ sahaiva sahakāra-kalikābhiḥ //</l>\n</lg>\n\n<p>ity ādiṣu satsv apy apūrvatvam eva /</p>\n\n<p>artha-śakty-udbhavānuraṇana-rūpa-vyaṅgyasya kavi-nibaddha-vaktṛ-prauḍhokti-mātra-niṣpanna-śarīratvena navatvam / yathā ''vāṇijya hasti-dantāḥ' ity ādi-gāthārthasya /</p>\n\n<lg>\n<l>kariṇī-behabbaaro maha putto ekka-kāṇḍa-vinibāī /</l>\n<l>haa soṇhāeṃ taha kaho jaha kaṇḍa-karaṇḍaaṃ baha{i} //</l>\n</lg>\n\n<lg>\n<l>[kariṇī-vaidhavya-karo mama putra eka-kāṇḍa-vinipātī /</l>\n<l>hata-snuṣayā tathā kṛto yathā kāṇḍa-karaṇḍakaṃ vahati //]</l>\n</lg>\n\n<l>evam ādiṣv artheṣu satsv apy anālīḍhataiva || DhvA_4.4 ||</l>\n\n<p>yathā vyaṅgya-bheda-samāśrayeṇa dhvaneḥ kāvyārthānāṃ navatvam utpadyate, tathā vyañjaka-bheda-samāśrayeṇāpi / tat tu grantha-vistara-bhayān na likhyate, svayam eva sahṛdayair abhyūhyam / atra ca punaḥ punar uktam api sāratayedam ucyate-</p>\n\n</div>\n<div>\n\n<p>Dhv_4.5:</p>\n\n<lg>\n<l>vyaṅgya-vyañjaka-bhāve 'smin vividhe sambhavaty api /</l>\n<l>rasādi-maya ekasmin kaviḥ syād avadhānavān // DhvK_4.5 //</l>\n</lg>\n\n<p>asminn arthānantya-hetau vyaṅgya-vyañjaka-bhāve vicitre śabdānāṃ sambhavaty api kavir apūrvārtha-lābhārthī rasādi-maya ekasmin vyaṅgya-vyañjaka-bhāve yatnād avadadhīta / rasa-bhāva-tad-ābhāsa-rūpe hi vyaṅgye tad-vyañjakeṣu ca yathā-nirdiṣṭeṣu varṇa-pada-vākya-racanā-prabandheṣv avahita-manasaḥ kaveḥ sarvam apūrvaṃ kāvyaṃ sampadyate /</p>\n\n<p>tathā ca rāmāyaṇa-mahābhāratādiṣu saṅgrāmādayaḥ punaḥ punar abhihitā api nava-navāḥ prakāśante / prabandhe cāṅgī rasa eka evopanibadhyamāno 'rtha-viśeṣa-lābhaṃ chāyātiśayaṃ ca puṣṇāti / kasminn iveti cet-yathā rāmāyaṇe yathā vā mahābhārate / rāmāyaṇe hi karuṇo rasaḥ svayam ādi-kavinā sūtritaḥ 'śokaḥ ślokatvam āgataḥ' ity evaṃ-vādinā / nirvyūḍhaś ca sa eva sītātyanta-viyoga-paryantam eva sva-prabandham uparacayatā / mahābhārate 'pi śāstra-kāvya-rūpa-cchāyānvayini vṛṣṇi-pāṇḍava-virasāvasāna-vaimanasya-dāyinīṃ samāptim upanibadhnatā mahā-muninā vairāgya-janana-tātparyaṃ prādhānyena sva-prabandhasya darśayatā mokṣa-lakṣaṇaḥ puruṣārthaḥ śānto rasaś ca mukhyatayā vivakṣā-viṣayatvena sūcitaḥ / etac cāṃśena vivṛtam evānyair vyākhyā-vidhāyibhiḥ / svayam eva caitad udgīrṇaṃ tenodīrṇa-mahā-moha-magnam ujjihīrṣatā lokam ativimala-jñānāloka-dāyinā loka-nāthena-</p>\n\n<lg>\n<l>yathā yathā viparyeti loka-tantram asāravat /</l>\n<l>tathā tathā virāgo 'tra jāyate nātra saṃśayaḥ //</l>\n</lg>\n\n<p>ity ādi bahuśaḥ kathayatā / tataś ca śānto raso rasāntarair mokṣa-lakṣaṇaḥ puruṣārthaḥ puruṣārthāntarais tad-upasarjanatvenānugamyamāno 'ṅgitvena vivakṣā-viṣaya iti mahābhārata-tātparyaṃ suvyaktam evāvabhāsate /</p>\n\n<p>aṅgāṅgi-bhāvaś ca yathā rasānāṃ tathā pratipāditam eva /</p>\n\n<p>pāramārthikāntas tattvānapekṣayā śarīrasyevāṅga-bhūtasya rasasya puruṣārthasya ca sva-prādhānyena cārutvam apy aviruddham /</p>\n\n<p>nanu mahābhārate yāvān vivakṣā-viṣayaḥ so 'nukramaṇyāṃ sarva evānukrānto na caitat tatra dṛśyate, pratyuta sarva-puruṣārtha-prabodha-hetutvaṃ sarva-rasa-garbhatvaṃ ca mahābhāratasya tasminn uddeśe sva-śabda-niveditatvena pratīyate /</p>\n\n<p>atrocyate-satyaṃ śāntasyaiva rasasyāṅgitvaṃ mahābhārate mokṣasya ca sarva-puruṣārthebhyaḥ prādhānyam ity etan na sva-śabdābhidheya-tvenānukramaṇyā darśitam, darśitaṃ tu vyaṅgyatvena-'bhagavān vāsudevaś ca kīrtyate 'tra sanātanaḥ' ity asmin vākye / anena hy ayam artho vyaṅgyatvena vivakṣito yad atra mahābhārate pāṇḍavādi-caritaṃ yat kīrtyate tat sarvam avasāna-virasam avidyā-prapañca-rūpaṃ ca, paramārtha-satya-svarūpas tu bhagavān vāsudevo 'tra kīrtyate / tasmāt tasminn eva parameśvare bhagavati bhavata bhāvita-cetaso, mā bhūta vibhūtiṣu niḥsārāsu rāgiṇo guṇeṣu vā naya-vinaya-parākramādiṣv amīṣu kevaleṣu keṣucit sarvātmanā pratiniviṣṭa-dhiyaḥ / tathā cāgre-paśyata niḥsāratāṃ saṃsārasyety amum evārthaṃ dyotayan sphuṭam evāvabhāsate vyañjaka-śakty-anugṛhītaś ca śabdaḥ / evaṃ-vidham evārthaṃ garbhīkṛtaṃ sandarśayanto 'nantara-ślokā lakṣyante-'sa hi satyam' ity ādayaḥ /</p>\n\n<p>ayaṃ ca nigūḍha-ramaṇīyo 'rtho mahābhāratāvasāne harivaṃśa-varṇanena samāptiṃ vidadhatā tenaiva kavi-vedhasā kṛṣṇa-dvaipāyanena samyak-sphuṭī-kṛtaḥ / anena cārthena saṃsārātīte tattvāntare bhakty-atiśayaṃ pravartayatā sakala eva sāṃsāriko vyavahāraḥ pūrva-pakṣīkṛto nyakṣeṇa prakāśate / devatā-tīrtha-tapaḥ-prabhṛtīnāṃ ca prabhāvātiśaya-varṇanaṃ tasyaiva para-brahmaṇaḥ prāpty-upāyatvena tad-vibhūtitvenaiva devatā-viśeṣāṇām anyeṣāṃ ca / pāṇḍavādi-carita-varṇanasyāpi vairāgya-janana-tātparyād vairāgyasya ca mokṣa-mūlatvān mokṣasya ca bhagavat-prāpty-upāyatvena mukhyatayā gītādiṣu pradarśitatvāt para-brahma-prāpty-upāyatvam eva paramparayā / vāsudevādi-saṃjñābhidheyatvena cāparimita-śakty-āspadaṃ paraṃ brahma gītādi-pradeśāntareṣu tad-abhidhānatvena labdha-prasiddhi māthura-prādurbhāvānukṛta-sakala-svarūpaṃ vivakṣitaṃ na tu māthura-prādurbhāvāṃśa eva, sanātana-śabda-viśeṣitatvāt / rāmāyaṇādiṣu cānayā saṃjñayā bhagavan-mūrty-antare vyavahāra-darśanāt / nirṇītaś cāyam arthaḥ śabda-tattva-vidbhir eva /</p>\n\n<p>tad evam anukramaṇī-nirdiṣṭena vākyena bhagavad-vyatirekiṇaḥ sarvasyānyasyānityatāṃ prakāśayatā mokṣa-lakṣaṇa evaikaḥ paraḥ puruṣārthaḥ śāstranaye, kāvya-naye ca tṛṣṇākṣaya-sukha-paripoṣa-lakṣaṇaḥ śānto raso mahābhāratasyāṅgitvena vivakṣita iti supratipāditam / atyanta-sāra-bhūtatvāc cāyam artho vyaṅgyatvenaiva darśito na tu vācyatvena / sāra-bhūto hy arthaḥ sva-śabdānabhidheyatvena prakāśitaḥ sutarām eva śobhām āvahati / prasiddhiś ceyam asty eva vidagdha-vidvat-pariṣatsu yad abhimatataraṃ vastu vyaṅgyatvena prakāśyate na sākṣāc-chabda-vācyatvena / tasmāt sthitam etat-aṅgibhūta-rasādy-āśrayeṇa kāvye kriyamāṇe navārtha-lābho bhavati bandha-cchāyā ca mahatī sampadyata iti / ata eva ca rasānuguṇārtha-viśeṣopanibandham alaṅkārāntara-virahe 'pi chāyātiśaya-yogi lakṣye dṛśyate / yathā-</p>\n\n<p>munir jayati yogīndro mahātmā kumbha-sambhavaḥ /\nyenaika-culake dṛṣṭau tau divyau matsya-kacchapau //ity ādau /</p>\n\n<p>atra hy adbhuta-rasānuguṇam eka-culake matsya-kacchapa-darśanaṃ chāyātiśayaṃ puṣṇāti / tatra hy eka-culake sakala-jaladhi-sannidhānād api divya-matsya-kacchapa-darśanam akṣuṇṇatvād adbhuta-rasānuguṇataram / kṣuṇṇaṃ hi vastu loka-prasiddhyādbhutam api nāścaryakāri bhavati / na cākṣuṇṇaṃ vastūpanibadhyamānam adbhuta-rasasyaivānuguṇaṃ yāvad rasāntarasyāpi / tad yathā-</p>\n\n<lg>\n<l>svidyati romāñcate vepate rathyāyāṃ tulāgreṇa /</l>\n<l>sa pārśvo 'dyāpi subhaga tasyā yenāsyatikrāntaḥ //</l>\n</lg>\n\n<lg>\n<l>[svidyati romāñcate vepate rathyāyāṃ tulāgreṇa /</l>\n<l>sa pārśvo 'dyāpi subhaga tasyā yenāsyatikrāntaḥ //]</l>\n</lg>\n\n<p>etad gāthārthād bhāvyamānād yā rasa-pratītir bhavati, sā tvāṃ spṛṣṭvā svidyati romāñcate vepate ity evaṃ-vidhād arthāt pratīyamānān manāg api no jāyate / tad evaṃ dhvani-prabheda-samāśrayeṇa yathā kāvyārthānāṃ navatvaṃ jāyate tathā pratipāditam / guṇībhūta-vyaṅgyasyāpi tribheda-vyaṅgyāpekṣayā ye prakārās tat-samāśrayeṇāpi kāvya-vastūnāṃ navatvaṃ bhavaty eva / tat tv ativistāra-kārīti nodāhṛtaṃ sahṛdayaiḥ svayam utprekṣaṇīyam || DhvA_4.5 ||</p>\n\n</div>\n<div>\n\n<p>Dhv_4.6:</p>\n\n<lg>\n<l>dhvaner itthaṃ guṇībhūta-vyaṅgyasya ca samāśrayāt /</l>\n<l>na kāvyārtha-virāmo 'sti yadi syāt pratibhā-guṇaḥ // DhvK_4.6 //</l>\n</lg>\n\n<p>satsv api purātana-kavi-prabandheṣu yadi syāt pratibhā-guṇaḥ, tasmiṃs tv asati na kiṃcid eva kaver vastv asti / bandha-cchāyāpy artha-dvayānurūpa-śabda-sanniveśo 'rtha-pratibhānābhāve katham upapadyate / anapekṣitārtha-viśeṣākṣara-racanaiva bandha-cchāyeti nedaṃ nedīyaḥ sahṛdayānām / evaṃ hi saty arthānapekṣa-catura-madhura-vacana-racanāyām api kāvya-vyapadeśaḥ pravarteta / śabdārthayoḥ sāhityena kāvyatve kathaṃ tathā-vidhe viṣaye kāvya-vyavastheti cet-paropanibaddhārtha-viracane yathā tat-kāvyatva-vyavahāras tathā tathā-vidhānāṃ kāvya-sandarbhāṇām || DhvA_4.6 ||</p>\n\n<p>na cārthānantyaṃ vyaṅgyārthāpekṣayaiva yāvad vācyārthāpekṣayāpīti pratipādayitum ucyate-</p>\n\n</div>\n<div>\n\n<lg>\n<l>Dhv_4.7:</l>\n<l>avasthādeśa-kālādi-viśeṣair api jāyate /</l>\n<l>ānantyam eva vācyasya śuddhasyāpi svabhāvataḥ // DhvK_4.7 //</l>\n</lg>\n\n<p>śuddhasyānapekṣita-vyaṅgyasyāpi vācyasyānantyam eva jāyate svabhāvataḥ / svabhāvo hy ayaṃ vācyānāṃ cetanānām acetanānāṃ ca yad avasthā-bhedād deśa-bhedāt kāla-bhedāt svālakṣaṇya-bhedāc cānantatā bhavati / taiś ca tathā-vyavasthitaiḥ sadbhiḥ prasiddhāneka-svabhāvānusaraṇa-rūpayā svabhāvoktyāpi tāvad upanibadhyamānair niravadhiḥ kāvyārthaḥ sampadyate /</p>\n\n<p>tathā hy avasthā-bhedān navatvaṃ yathā-bhagavatī pārvatī kumārasambhave 'sarvopamā-dravya-samuccayena' [ku.saṃ. 1.49] ity ādibhir uktibhiḥ prathamam eva parisamāpita-rūpa-varṇanāpi punar bhagavataḥ śambhor locana-gocaram āyāntī 'vasanta-puṣpābharaṇaṃ vahantī' [ku.saṃ. 3.53] manmathopakaraṇa-bhūtena bhaṅgyantareṇopavarṇitā / saiva ca punar navodvāha-samaye prasādhyamānā 'tāṃ prāṅ-mukhīṃ tatra niveśya tanvīm' ity ādy-uktibhir navenaiva prakāreṇa nirūpita-rūpa-sauṣṭhavā /</p>\n\n<p>na ca te tasya kaver ekatraivāsakṛt-kṛtā varṇana-prakārā apunar-uktatvena vā nava-navārtha-nirbharatvena vā pratibhāsante / darśitam eva caitad viṣama-bāṇa-līlāyām-</p>\n\n<lg>\n<l>ṇa a tāṇaṃ ghaḍa(i) ohī ṇa a te dīsanti kaha bi punaruttā /</l>\n<l>je bibbhamā piāṇaṃ atthā vā suka(i)-bāṇīnaṃ //</l>\n</lg>\n\n<lg>\n<l>[na ca teṣāṃ ghaṭate 'vadhiḥ, na ca te dṛśyante katham api punaruktāḥ /</l>\n<l>ye vibhramāḥ priyāṇām arthā vā sukavi-vāṇīnām //]</l>\n</lg>\n\n<p>ayam aparaś cāvasthā-bheda-prakāro yad acetanānāṃ sarveṣāṃ cetanaṃ dvitīyaṃ rūpam abhimānitva-prasiddhaṃ himavad gaṅgādīnām / tac cocita-cetana-viṣaya-svarūpa-yojanayopanibadhyamānam anyad eva sampadyate / yathā kumāra-sambhava eva parvata-svarūpasya himavato varṇanaṃ, punaḥ saptarṣi-priyoktiṣu cetana-tat-svarūpāpekṣayā pradarśitaṃ tad apūrvam eva pratibhāti / prasiddhaś cāyaṃ sat-kavīnāṃ mārgaḥ / idaṃ ca prasthānaṃ kavi-vyutpattaye viṣama-bāṇa-līlāyāṃ sa-prapañcaṃ darśitam / cetanānāṃ ca bālyādy-avasthābhir anyatvaṃ sat-kavīnāṃ prasiddham eva / cetanānām avasthā-bhede 'py avāntarāvasthā-bhedān nānātvam / yathā kumārīṇāṃ kusuma-śara-bhinna-hṛdayānām anyāsāṃ ca / tatrāpi vinītānām avinītānāṃ ca / acetanānāṃ ca bhāvānām ārambhādy-avasthā-bheda-bhinnānām ekaikaśaḥ svarūpam upanibadhyamānam ānantyam evopayāti / yathā-</p>\n\n<lg>\n<l>haṃsānāṃ ninadeṣu yaiḥ kavalitair āsajyate kūjatām</l>\n<l>anyaḥ ko 'pi kaṣāya-kaṇṭha-luṭhanād āghargharo vibhramaḥ /</l>\n<l>te sampraty akaṭhora-vāraṇa-vadhū-dantāṅkura-spardhino</l>\n<l>niryātāḥ kamalākareṣu bisinī-kandāgrima-granthayaḥ //[*23]</l>\n</lg>\n<p>[*23] Srk 284, Skm 1309 (credited to Kamalāyudha)</p>\n\n\n<p>evam anyatrāpi diśānayānusartavyam / deśa-bhedān nānātvam acetanānāṃ tāvat / yathā vāyūnāṃ nānā-dig-deśa-cāriṇām anyeṣām api salila-kusumādīnāṃ prasiddham eva / cetanānām api mānuṣa-paśu-pakṣi-prabhṛtīnāṃ grāmāraṇya-salilādi-samedhitānāṃ parasparaṃ mahān viśeṣaḥ samupalakṣyata eva / sa ca vivicya yathāyatham upanibadhyamānas tathaivānantyam āyāti / tathā hi-mānuṣāṇām eva tāvad dig-deśādi-bhinnānāṃ ye vyavahāra-vyāpārādiṣu vicitrā viśeṣās teṣāṃ kenāntaḥ śakyate gantum, viśeṣato yoṣitām / upanibadhyate ca tat sarvam eva sukavibhir yathā-pratibham /</p>\n\n<p>kāla-bhedāc ca nānātvam / yatha rtu-bhedād dig-vyoma-salilādīnām acetanānām / cetanānāṃ cautsukyādayaḥ kāla-viśeṣāśrayiṇaḥ prasiddhā eva / svālakṣaṇya-prabhedāc ca sakala-jagad-gatānāṃ vastūnāṃ vinibandhanaṃ prasiddham eva / tac ca yathāvasthitam api tāvad upanibadhyamānam anantatām eva kāvyārthasyāpādayati /</p>\n\n<p>atra kecid ācakṣīran-yathā sāmānyātmanā vastūni vācyatāṃ pratipadyante na viśeṣātmanā ; tāni hi svayam anubhūtānāṃ sukhādīnāṃ tan-nimittānāṃ ca svarūpam anyatrāropayadbhiḥ sva-parānubhūta-rūpa-sāmānya-mātrāśrayeṇopanibadhyante kavibhiḥ / na hi tair atītam anāgataṃ vartamānaṃ ca paricitādi-sva-lakṣaṇaṃ yogibhir iva pratyakṣīkriyate ; tac cānubhāvyānubhava-sāmānyaṃ sarva-pratipattṛ-sādhāraṇaṃ parimitatvāt purātanānām eva gocarī-bhūtam, tasyāviṣayatvānupapatteḥ / ata eva sa prakāra-viśeṣo yair adyatanair abhinavatvena pratīyate teṣām abhimāna-mātram eva bhaṇiti-kṛtaṃ vaicitrya-mātram atrāstīti /</p>\n\n<p>tatrocyate-yat tūktaṃ sāmānya-mātrāśrayeṇa kāvya-pravṛttis tasya ca parimitatvena prāg eva gocarī-kṛtatvān nāsti navatvaṃ kāvya-vastūnām iti, tad ayuktam ; yato yadi sāmānya-mātram āśritya kāvyaṃ pravartate kiṃ kṛtas tarhi mahā-kavi-nibadhyamānānāṃ kāvyārthānām atiśayaḥ / vālmīki-vyatiriktasyānyasya kavi-vyapadeśa eva vā sāmānya-vyatiriktasyānyasya kāvyārthasyābhāvāt, sāmānyasya cādikavinaiva pradarśitatvāt / ukti-vaicitryān naiṣa doṣa iti cet-kim idam ukti-vaicitryam ? uktir hi vācya-viśeṣa-pratipādi vacanam / tad-vaicitrye kathaṃ na vācya-vaicitryam ? vācya-vācakayor avinābhāvena pravṛtteḥ / vācyānāṃ ca kāvye pratibhāsamānānāṃ yad rūpaṃ tat tu grāhya-viśeṣābhedenaiva pratīyate / tenokti-vaicitrya-vādinā vācya-vaicitryam anicchatāpy avaśyam evābhyupagantavyam / tad ayam atra saṅkṣepaḥ-</p>\n\n<lg>\n<l>vālmīki-vyatiriktasya yady ekasyāpi kasyacit /</l>\n<l>iṣyate pratibhārtheṣu tat tad ānantyam akṣayam //</l>\n</lg>\n\n<p>kiṃ ca, ukti-vaicitryaṃ yat kāvya-navatve nibandhanam ucyate tad asmat-pakṣānuguṇam eva / yato yāvān ayaṃ kāvyārthānantya-bheda-hetuḥ prakāraḥ prāg darśitaḥ sa sarva eva punarukti-vaicitryād dvi-guṇatām āpadyate / yaś cāyam upamā-śleṣādir alaṅkāra-vargaḥ prasiddhaḥ sa bhaṇiti-vaicitryād upanibadhyamānaḥ svayam evānavadhir dhatte punaḥ śata-śākhatām / bhaṇitiś ca sva-bhāṣā-bhedena vyavasthitā satī pratiniyata-bhāṣā-gocarārtha-vaicitrya-nibandhanaṃ punar aparaṃ kāvyārthānām ānantyam āpādayati / yathā mamaiva-</p>\n\n<lg>\n<l>maha maha iti bhaṇantaho bajjadi kālo jaṇassa /</l>\n<l>toi ṇa deu janaddaṇu goarībhodi maṇassa //</l>\n</lg>\n\n<lg>\n<l>[mama mama iti bhaṇato vrajati kālo janasya /</l>\n<l>tathāpi na devo janārdano gocaro bhavati manasaḥ] || DhvA_4.7 ||</l>\n</lg>\n\n<p>itthaṃ yathā yathā nirūpyate tathā tathā na labhyate 'ntaḥ kāvyārthānām / idaṃ tūcyate-</p>\n\n</div>\n<div>\n\n<p>Dhv_4.8:</p>\n\n<p>avasthādi-vibhinnānāṃ vācyānāṃ vinibandhanam /\nyat pradarśitaṃ prāk-</p>\n\n<p>bhūmnaiva dṛśyate lakṣye . . . . . . . . . . .</p>\n\n<lg>\n<l>na tac chakyam apohitum /</l>\n<l>. . . . . . . . . . .tat tu bhāti rasāśrayāt // DhvK_4.8 //</l>\n</lg>\n\n<p>tad idam atra saṅkṣepeṇābhidhīyate sat-kavīnām upadeśāya-</p>\n\n</div>\n<div>\n\n<p>Dhv_4.9:</p>\n\n<lg>\n<l>rasa-bhāvādi-sambaddhā yady aucityānusāriṇī /</l>\n<l>anvīyate vastu-gatir deśa-kālādi-bhedinī // DhvK_4.9 //</l>\n</lg>\n\n<p>tatkā gaṇanā kavīnāmanyeṣāṃ parimitaśaktīnām /</p>\n\n</div>\n<div>\n\n<p>Dhv_4.10:</p>\n\n<lg>\n<l>vācaspati-sahasrāṇāṃ sahasrair api yatnataḥ /</l>\n<l>nibaddhā sā kṣayaṃ naiti prakṛtir jagatām iva // DhvK_4.10 //</l>\n</lg>\n\n<p>yathā hi jagat-prakṛtir atīta-kalpa-paramparāvirbhūta-vicitra-vastu-prapañcā satī punar idānīṃ parikṣīṇā para-padārtha-nirmāṇa-śaktir iti na śakyate 'bhidhātum / tadvad eveyaṃ kāvya-sthitir anantābhiḥ kavi-matibhir upabhuktāpi nedānīṃ parihīyate, pratyuta nava-navābhir vyutpattibhiḥ parivardhate / itthaṃ sthite 'pi</p>\n\n</div>\n<div>\n\n<p>Dhv_4.11:</p>\n\n<lg>\n<l>saṃvādās tu bhavanty eva bāhulyena sumedhasām /</l>\n<l>sthitaṃ hy etat saṃvādinya eva medhāvināṃ buddhayaḥ /</l>\n<l>kintu-</l>\n<l>naika-rūpatayā sarve te mantavyā vipaścitā // DhvK_4.11 //</l>\n</lg>\n\n<p>katham iti cet-</p>\n\n</div>\n<div>\n\n<p>Dhv_4.12:</p>\n\n<lg>\n<l>saṃvādo hy anya-sādṛśyaṃ tat punaḥ pratibimbavat /</l>\n<l>ālekhyākāravat tulya-dehivac ca śarīriṇām // DhvK_4.12 //</l>\n</lg>\n\n<p>saṃvādo hi kāvyārthasyocyate yad anyena kāvya-vastunā sādṛśyam / tat punaḥ śarīriṇāṃ pratibimbavad ālekhyākāravat tulya-dehivac ca tridhā vyavasthitam / kiṃcid dhi kāvya-vastu vastv-antarasya śarīriṇaḥ pratibimba-kalpam, anyad ālekhya-prakhyam, anyat tulyena śarīriṇā sadṛśam /</p>\n\n</div>\n<div>\n\n<lg>\n<l>Dhv_4.13:</l>\n<l>tatra pūrvam ananyātma tucchātma tad-anantaram /</l>\n<l>tṛtīyaṃ tu prasiddhātma nānya-sāmyaṃ tyajet kaviḥ // DhvK_4.13 //</l>\n</lg>\n\n<p>tatra pūrvaṃ pratibimba-kalpaṃ kāvya-vastu parihartavyaṃ sumatinā / yatas tad-ananyātma tāttvika-śarīra-śūnyam / tad-anantaram ālekhya-prakhyam anya-sāmyaṃ śarīrāntara-yuktam api tucchātmatvena tyaktavyam / tṛtīyaṃ tu vibhinna-kamanīya-śarīra-sadbhāve sati sasaṃvādam api kāvya-vastu na tyaktavyaṃ kavinā / na hi śarīrī śarīriṇānyena sadṛśo 'py eka eveti śakyate vaktum || DhvA_4.13 ||</p>\n\n<p>etad evopapādayitum ucyate-</p>\n\n</div>\n<div>\n\n<p>Dhv_4.14:</p>\n\n<lg>\n<l>ātmano 'nyasya sad-bhāve pūrva-sthity-anuyāyy api /</l>\n<l>vastu bhātitarāṃ tanvyāḥ śaśi-cchāyam ivānanam // DhvK_4.14 //</l>\n</lg>\n\n<p>tattvasya sāra-bhūtasyātmanaḥ sad-bhāve 'nyasya pūrva-sthity-anuyāyy api vastu bhātitarām /\npurāṇa-ramaṇīya-cchāyānugṛhītaṃ hi vastu śarīravat parāṃ śobhāṃ puṣyati / na tu punar-uktatvenāvabhāsate / tanvyāḥ śaśi-cchāyam ivānanam || DhvA_4.14 ||</p>\n\n<p>evaṃ tāvat sa-saṃvādānāṃ samudāya-rūpāṇāṃ vākyārthānāṃ vibhaktāḥ sīmānaḥ / padārtha-rūpāṇāṃ ca vastv-antara-sadṛśānāṃ kāvya-vastūnāṃ nāsty eva doṣa iti pratipādayitum ucyate-</p>\n\n</div>\n<div>\n\n<p>Dhv_4.15:</p>\n\n<lg>\n<l>akṣarādi-racaneva yojyate yatra vastu-racanā purātanī /</l>\n<l>nūtane sphurati kāvya-vastuni vyaktam eva khalu sā na duṣyati // DhvK_4.15 //</l>\n</lg>\n\n<p>na hi vācaspatināpy akṣarāṇi padāni vā kānicid apūrvāṇi ghaṭayituṃ śakyante / tāni tu tāny evopanibaddhāni na kāvyādiṣu navatāṃ virudhyanti / tathaiva padārtha-rūpāṇi śleṣādi-mayāny artha-tattvāni / tasmāt-</p>\n\n</div>\n<div>\n\n<p>Dhv_4.16:</p>\n\n<p>yadapi tad api ramyaṃ . . . . . . . .</p>\n\n<p>kāvya-śarīraṃ\n. . . . . . . . yatra lokasya kiṃcit</p>\n\n<p>yal lokasya kiṃcit /</p>\n\n<p>sphuritam idam itīyaṃ buddhir abhyujjihīte /</p>\n\n<p>sphuraṇeyaṃ kācid iti sahṛdayānāṃ camatkṛtir utpadyate /</p>\n\n<p>anugatam api pūrva-cchāyayā vastu tādṛk\n<l>sukavir upanibadhnan nindyatāṃ nopayāti // DhvK_4.16 //</l></p>\n\n<p>tad-anugatam api pūrva-cchāyayā vastu tādṛk tādṛkṣaṃ sukavir vivakṣita-vyaṅgya-vācyārtha-samarpaṇa-samartha-śabda-racanā-rūpayā bandha-cchāyayopanibadhnan-nindyatāṃ naiva yāti / tad itthaṃ sthitam-</p>\n\n</div>\n<div>\n\n<p>Dhv_4.17:</p>\n\n<p>pratīyantāṃ vāco nimita-vividhārthāmṛta-rasā\nna sādaḥ kartavyaḥ kavibhir anavadye sva-viṣaye /</p>\n\n<p>santi navāḥ kāvyārthāḥ paropanibaddhārtha-viracane na kaścit kaver guṇa iti bhāvayitvā /</p>\n\n<p>parasvādānecchā-virata-manaso vastu sukaveḥ\n<l>sarasvaty evaiṣā ghaṭayati yatheṣṭaṃ bhagavatī // DhvK_4.17 //</l></p>\n\n<p>para-svādānecchāvirata-manasaḥ sukaveḥ sarasvaty eṣā bhagavatī yatheṣṭaṃ ghaṭayati vastu / yeṣāṃ sukavīnāṃ prāktana-puṇyābhyāsa-paripāka-vaśena pravṛttis teṣāṃ paroparacitārtha-parigraha-niḥspṛhāṇāṃ sva-vyāpāro na kvacid upayujyate / saiva bhagavatī sarasvatī svayam abhimatam artham āvirbhāvayati / etad eva hi mahākavitvaṃ mahākavīnām ity om /</p>\n\n<lg>\n<l>ity akliṣṭa-rasāśrayocita-guṇālaṅkāra-śobhā-bhṛto</l>\n<l>yasmād vastu samīhitaṃ sukṛtibhiḥ sarvaṃ samāsādyate /</l>\n<l>kāvyākhye 'khila-saukhya-dhāmni vibudhodyāne dhvanir darśitaḥ</l>\n<l>so 'yaṃ kalpatarūpamāna-mahimā bhogyo 'stu bhavyātmanām //</l>\n</lg>\n\n<lg>\n<l>sat-kāvya-tattva-naya-vartma-cira-prasupta-</l>\n<l>kalpaṃ manaḥsu paripakva-dhiyāṃ yadāsīt /</l>\n<l>tad vyākarot sahṛdayodaya-lābha-hetor</l>\n<l>ānandavardhana iti prathitābhidhānaḥ //</l>\n</lg>\n\n<p>iti śrī-rājānakānanda-vardhanācārya-viracite dhvany-āloke caturtha uddyotaḥ /</p>\n\n  </div>\n</body>\n\n"
}