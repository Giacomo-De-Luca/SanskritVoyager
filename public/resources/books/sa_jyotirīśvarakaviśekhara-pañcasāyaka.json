{
  "title": "sa_jyotirīśvarakaviśekhara-pañcasāyaka",
  "body": "<body xmlns='http://www.tei-c.org/ns/1.0'>\n<div>\n<p>kaviśekharetibirudavatā jyotirīśvareṇa viracitaḥ\npañcasāyakaḥ /</p>\n\n<p>prathamaḥ sāyakaḥ /</p>\n\n<p>maṅgalācaraṇam /</p>\n\n<lg>\n<l>ratiparimalasindhuḥ kāminīkelibandhur vihitabhuvanamodaḥ sevyamānapramodaḥ /</l>\n<l>jayati makaraketurmohanasyaikahetur viracitabahusevaḥ kāmibhiḥ kāmadevaḥ // JPanc_1.1 //</l>\n</lg>\n\n<p>granthakarturātmaparicayapradarśanam /</p>\n\n<lg>\n<l>asti pratyahamarthitāpaharaṇaprītyaikadīkṣāguruḥ śrīkaṇṭhārcanatatparo bhuvi catuḥṣaṣṭeḥ kalānāṃ nidhiḥ /</l>\n<l>saṅgītāgamasatprameyaracanācāturyacintāmaṇiḥ prakhyātaḥ kaviśekharāṅkitapadaḥ śrījyotirīśaḥ kṛtī // JPanc_1.2 //</l>\n</lg>\n\n<lg>\n<l>dṛṣṭvā manmathatantramīśvarakṛtaṃ vātsyāyanīyaṃ mataṃ goṇīputrakamūladevaracitaṃ bābhravyavākyāmṛtam /</l>\n<l>śrīnandīśvararantidevabhaṇitaṃ kṣemendravidyāgamaṃ tenākalpyata pañcasāyaka iti prītipradaḥ kāminām // JPanc_1.3 //</l>\n</lg>\n\n<p>nāyakalakṣaṇam /</p>\n\n<lg>\n<l>sācāraḥ karuṇāmayaḥ kṛtamatirdātā 'vadātāśayaḥ kāmyaḥ kāmakalānidhiḥ suvacanaḥ strīṇāṃ mataḥ sundaraḥ /</l>\n<l>āḍhyo nītipaṭuḥ kṣamī ca kutukī śūraḥ kulīno yuvā saṅkṣepādiha nāyako nigaditaḥ saṅgītaśikṣānvitaḥ // JPanc_1.4 //</l>\n</lg>\n\n<p>pīṭhamardalakṣaṇam /</p>\n\n<lg>\n<l>ācāre vinaye naye ca sukṛtau tauryatrike 'kṛtrimaḥ śāstre kautukaśilpanāṭakavidhau nānākalākauśale /</l>\n<l>ūhāpohasamastanarmaghaṭane bhāveṅgitajñaḥ paṭur mantrajñaḥ sthirasauhṛdaḥ suvacanaḥ syātpīṭhamardaḥ sadā // JPanc_1.5 //</l>\n</lg>\n\n<p>padminīlakṣaṇam /</p>\n\n<lg>\n<l>sampūrṇendumukhī vilolanayanā pīnastanī dakṣiṇā mṛdvaṅgī vikacāravindasurabhiḥ śyāmā 'tha gauradyutiḥ /</l>\n<l>alpāhāraratā vilāsakuśalā haṃsasvanā māninī lajjālurgurudevapūjanaratā sā nāyikā padminī // JPanc_1.6 //</l>\n</lg>\n\n<p>citriṇīlakṣaṇam /</p>\n\n<lg>\n<l>śyāmā padmamukhī kuraṅganayanā kṣāmodarī vatsalā saṅgītāgamavedinī varatanustuṅgastanī śilpinī /</l>\n<l>vidyālāparatā mataṅgajagatirmādyanmayūrasvanā vijñeyā kaviśekharapraṇayinī citrasvanā citriṇī // JPanc_1.7 //</l>\n</lg>\n\n<p>śaṅkhinīlakṣaṇam /</p>\n\n<lg>\n<l>tanvaṅgī kuṭīlekṣaṇā laghukucābhogā madāveśinī prāyo dīrghakacā svabhāvapiśunā kaṣṭopabhogyā rate /</l>\n<l>piṅgā lolagatiśca gharghararavā raktāmbārāhlādinī nānāsthānanakhapradānarasikā seyaṃ matā śaṅkhinī // JPanc_1.8 //</l>\n</lg>\n\n<p>hastinīlakṣaṇam /</p>\n\n<lg>\n<l>pīnasvalpatanurbhṛśaṃ mṛdugatiḥ krūrā namatkandharā stokāpiṅgalakuntalā pṛthukucā lajjāvihīnānanā /</l>\n<l>bimboṣṭhī bahubhojyabhojanaruciḥ kaṣṭaikasādhyā rate gaurāṅgī karidānagandhimadanasrāvā matā hastinī // JPanc_1.9 //</l>\n</lg>\n\n<p>padminyādīnāṃ ratau sukhakarāsthitayaḥ /</p>\n\n<lg>\n<l>brahmāsyenduśarākṣisaṅkhyatithayaḥ khyātā nalinyā rate paulastyāsyarasāṣṭabhāskaratithau prītā bhaveccitriṇī /</l>\n<l>rudrānagaturaṅgaśambhutithiṣu syācchaṅkhinī moditā śeṣāḥ syuḥ suratotsaveṣu kariṇījāteḥ striyāḥ prītaye // JPanc_1.10 //</l>\n</lg>\n\n<p>iti jātisamuddeśaḥ /</p>\n\n<p>candrakalānirūpaṇam /</p>\n\n<lg>\n<l>aṅguṣṭhe caraṇe nitambanilaye jānudvaye jaṅghayor nābhau vakṣasi kakṣayornigaditā kaṇṭhe kapole 'dhare /</l>\n<l>netre karṇayuge lalāṭaphalake maulau ca vāmabhruvām ūrdhvādhaścalanakrameṇa kathitā cāndrī kalā pakṣayoḥ // JPanc_1.11 //</l>\n</lg>\n\n<lg>\n<l>sīmante nayane 'dhare ca galake kakṣātaṭe cūcuke nābhau śroṇitaṭe manobhavagṛhe jaṅghātaṭorudvaye /</l>\n<l>gulphe pādatale tadaṅgulitale 'ṅguṣṭhe ca tiṣṭhatyasau vṛddhikṣīṇatayā samaṃ śaśikalā līlākarī yoṣitām // JPanc_1.12 //</l>\n</lg>\n\n<p>candrakalāyāḥ pradīpanavidhiḥ /</p>\n\n<lg>\n<l>maulau kuntalakarṣaṇaṃ nayanayorācumbanaṃ gaṇḍayor dantenādharapīḍanaṃ hṛdi hatirmuṣṭyā ca nābhau śanaiḥ /</l>\n<l>kakṣākaṇṭhakapolamaṇḍalakucaśroṇīṣu deyā nakhāḥ sīmante likhanaṃ nakhairurasijau gṛhṇīta gāḍhaṃ tataḥ // JPanc_1.13 //</l>\n</lg>\n\n<lg>\n<l>kurvītāvirataṃ manobhavagṛhe mātaṅgalīlāyitaṃ jānvaṅguṣṭhapadorugulphakalanaṃ hyanyonyataḥ kāminoḥ /</l>\n<l>ityevaṃ kathitaṃ pradeśakalanādindoḥ kalādīpanaṃ kartavyaṃ ca narairna vistarabhayāduktaḥ prapañco 'khilaḥ // JPanc_1.14 //</l>\n</lg>\n\n<p>padminīcandrakalāpradīpanam /</p>\n\n<lg>\n<l>gāḍhāliṅganapūrvakaṃ kararuhairālikhya jaṅghāsthalīṃ dattvā sūkṣmanakhānnitambaphalake pārśve ca pṛṣṭhodare /</l>\n<l>sītkāradhvanijāgarūkapulakāmādye dine padminīm itthaṃ candrakalāvidaḥ svavaśatāṃ kāmaṃ nayeyuḥ striyam // JPanc_1.15 //</l>\n</lg>\n\n<lg>\n<l>ācumbyādharapallavaṃ stanamukhe netrālike pārśvayor mūrdhānte jaghanasthaloruphalake kṛtvā nakhālekhanam /</l>\n<l>marṣanto nakharaiḥ padāmbujayugaṃ samyakkuraṅgīdṛśaṃ saṃsevyāvirataṃ prabuddhamadanāṃ kuryurdvitīyādine // JPanc_1.16 //</l>\n</lg>\n\n<lg>\n<l>śliṣṭvā gāḍhataraṃ nipīḍya ca kucau pītvā ca dantacchadaṃ vāmorau karajakṣataṃ bhujalatāmūle viśeṣāt punaḥ /</l>\n<l>māyūrāṅghrikamardhacandrachuritaprāyānnakhānādarād dadyurbāhyaratopacāracaturāḥ prāyaścaturthyāṃ tithau // JPanc_1.17 //</l>\n</lg>\n\n<lg>\n<l>bimboṣṭhaṃ paricumbya dakṣiṇakareṇākṛṣya keśoccayaṃ svacchandena vimṛdya cūcukayugaṃ cumbanpriyāṃ bhāvayet /</l>\n<l>āmṛśyātkarajaiḥ sakhelapulakaṃ bhūyo nitambasthalīṃ pañcamyāṃ dravatāṃ nayetkamalinīmityāha vātsyāyanaḥ // JPanc_1.18 //</l>\n</lg>\n\n<p>citriṇyāścandrakalāprabodhanavidhiḥ /</p>\n\n<lg>\n<l>cumbitvā 'li(la)kamunmadaḥ kararuhairālikhya vakṣojakaṃ śroṇīpṛṣṭhabhujāṅghrikarṇajaghanasthānoruyugmasthalīm /</l>\n<l>pāṇibhyāmupagūhayan svaramaṇīṃ kānto daśamyāṃ tithau kandarpaṃ pratibodhya candrakalayā kuryānnijāṃ citriṇīm // JPanc_1.19 //</l>\n</lg>\n\n<lg>\n<l>śliṣṭvā kandharakandalīṃ bhujalatāpāśena gāḍhaṃ punaḥ pāyaṃ pāyamajasramutpaladṛśāṃ vaktrāravindasāvam /</l>\n<l>nābhīkaṇṭhanitambabimbanakharavyāpārapāraṅgamaiḥ ṣaṣṭhyāṃ candrakalākalāpanipuṇairdeyā nakhāḥ sarvataḥ // JPanc_1.20 //</l>\n</lg>\n\n<lg>\n<l>grīvāyāṃ parirabhya gāḍhamasakṛnnābhiṃ nakhairālikhan dantauṣṭhena nipīḍayankucataṭīṃ kaṇṭhe manāk tāḍayet /</l>\n<l>sānandaṃ smaramandire karikarakrīḍāyitaṃ kurvatā netavyā taruṇī svakīyavaśatāṃ caṇḍītithau citriṇī // JPanc_1.21 //</l>\n</lg>\n\n<lg>\n<l>āliṅgya prasabhaṃ kapolanayanaśroṇīśrutīścumbayan sthāneṣveṣu nakhapradānakuśalo dattvā nakhānnirdayam /</l>\n<l>saṃdaśyādharapallavaṃ kramavaśādākṛṣya keśān vaśe citrāṃ saṃvidadhīta sītkṛtavatīṃ bhānostithau nāyakaḥ // JPanc_1.22 //</l>\n</lg>\n\n<p>śaṅkhinyāścandrakalāpradīpanavidhiḥ /</p>\n\n<lg>\n<l>kakṣāmullasitairvilikhya karajairāliṅgya dorbhyāṃ muhur gāḍhaṃ corajisau nipīḍya sutarāṃ viṣṇostithau candravit /</l>\n<l>ācumbecca kapolakaṇṭhagalakaṃ mṛdgannurojadvayaṃ kandarpasya tithau nakhakṣativaśāddrāk śaṅkhinīṃ drāvayet // JPanc_1.23 //</l>\n</lg>\n\n<l>vyādaṣṭauṣṭhapuṭaḥ kapolanayanaśrotraṃ nakhairālikhan sāndrānandanigūḍhakaṇṭhavalayāṃ bhānostithau bhāminīm // JPanc_1.24 //</l>\n\n<l>āghātaṃ nakharaiśca nābhicaraṇagrīvākucoraḥsthale kṛtvālikhya ca bhūtanāthadivase kuryātsudhīrvihvalām // JPanc_1.25 //</l>\n\n<p>hastinyāścandrakalāprabodhanavidhiḥ /</p>\n\n<lg>\n<l>ākaṇṭhaṃ parirabhya dorlatikayā niṣpīya vaktrāmbujaṃ kakṣāntaḥstanamaṇḍalodarataṭīṃ cañcannakhairāmṛśan /</l>\n<l>kṣoṇībhṛttanayātithāvatha muhuḥ kāmālayaṃ saṃspṛśan sandaśyādharapallavaṃ grahatithau kuryāddrutāṃ hastinīm // JPanc_1.26 //</l>\n</lg>\n\n<lg>\n<l>sampūrṇendutithau parikṣayadine tasyaiva tulyā tithis tasyāmeva vaśīkṛtā śaśikalāsambodhanaiḥ kāminī /</l>\n<l>kāmāgāracucūlikāsu karajairdantaiśca dantacchadair āśleṣaiḥ paricumbanaiśca vividhairityāha nandīśvaraḥ // JPanc_1.27 //</l>\n</lg>\n\n<p>padminyādīnāṃ ratikālanirūpaṇam /</p>\n\n<lg>\n<l>yāminyāḥ kathitaścaturthacaraṇaḥ kālo nalinyā rate prārambhaprahare prayāti sukhatāṃ citrapriyā citriṇī /</l>\n<l>śaṅkhinyāḥ samudīritaḥ kavivarairyāmastṛtīyo ratau mātaṅgī dravatāmupaiti nitarāṃ naktaṃdinasyārdhayoḥ // JPanc_1.28 //</l>\n</lg>\n\n<lg>\n<l>sukhayati na pumāṃsaṃ padminī kvāpi rātrau nidhuvanamiti tasyāṃ naiva kiñcitprayojyam /</l>\n<l>śiśurapi yadi kāntāṃ vāsare tāmupeyād vikasati raviyogātsā haṭhātpadminīva // JPanc_1.29 //</l>\n</lg>\n\n<p>nārīṇāṃ sattvasamuddeśaḥ /</p>\n\n<lg>\n<l>trivalivalitamadhyā kambukaṇṭhī vidagdhā kamalasurabhidehā ketakīgarbhabhavyā /</l>\n<l>śucicaritapavitrā śīlasantoṣayuktā sulalitapikavāṇī syādiyaṃ devasattvā // JPanc_1.30 //</l>\n</lg>\n\n<lg>\n<l>bahulacapaladṛṣṭirnṛtyagītādidakṣā madhurabahalasugandhā puṣpamālānuraktā /</l>\n<l>śiśirasurabhimāsakrīḍanapremapātrī bhavati ruciramūrtiḥ saiva gandharvasattvā // JPanc_1.31 //</l>\n</lg>\n\n<lg>\n<l>gurukucayugabhārā gauradehā natāṅgī taruṇahariṇanetrā kopanā vītalajjā /</l>\n<l>vividhamadhuravākyā matsyamāṃsānuraktā munibhiriyamanarghā yakṣasattvā pradiṣṭā // JPanc_1.32 //</l>\n</lg>\n\n<lg>\n<l>giriviharaṇavijñā rātrisañcāravīrā malinapiśunacittā kutsitāhāraceṣṭā /</l>\n<l>vikṛtavadanacandrā kṛṣṇavarṇā 'tikharvā malinavasanaraktā kīrtitā pretasattvā // JPanc_1.33 //</l>\n</lg>\n\n<p>iti kaviśekharaśrījyotirīśvarakaviracite pañcasāyake jātyādisamuddeśo nāma prathamaḥ sāyakaḥ /</p>\n\n</div>\n<div>\n\n<p>atha dvitīyaḥ sāyakaḥ /</p>\n\n<p>ratabhedāḥ /</p>\n\n<lg>\n<l>āyāmaiḥ pariṇāhakaiśca puruṣāḥ liṅgairvarāṅgaiḥ striyo jñātavyāśca rasagṛhāruṇasamākhyātāṅgulaiḥ sarvataḥ /</l>\n<l>jātyā te 'pi śaśā vṛṣāśca turagāḥ prājñaiḥ smṛtāstā punar mṛgyaścā kariṇīti vistarabhayātsaṅkṣipya niṣkṛṣyate // JPanc_2.1 //</l>\n</lg>\n\n<lg>\n<l>śaśakahariṇapatnyorgoturaṅgyostathaiva hayagajapatināryorekarūpaṃ rataṃ syāt /</l>\n<l>iha bhavati nitāntaṃ prītiranyonyayogād anumaraṇaśakyaṃ strī kathaṃ svīkaroti // JPanc_2.2 //</l>\n</lg>\n\n<lg>\n<l>mṛgīvṛṣaṃ cedvṛṣabhīturaṅgamatyuccametaddvitayaṃ vadanti /</l>\n<l>aśvāśaśaṃ gokariṇīsamutthaṃ nīcadvayaṃ tuṣṭikaraṃ na yūnoḥ // JPanc_2.3 //</l>\n</lg>\n\n<lg>\n<l>mṛgīhayaṃ hastivadhūśaśaṃ cetatyuccanīcaṃ surataṃ vadanti /</l>\n<l>pramāṇabhede 'pi na dravanti tasminna tṛpyanti nitambavatyaḥ // JPanc_2.4 //</l>\n</lg>\n\n<p>proktaratānāmuttamamadhyamādhamatvam /</p>\n\n<lg>\n<l>strīpuṃsayostulyarataṃ praśastaṃ madhyadvayaṃ madhyamamāmananti /</l>\n<l>atyuccakaṃ cāpyatinīcakaṃ ca nindyaṃ ratajñaiḥ surataṃ pradiṣṭam // JPanc_2.5 //</l>\n</lg>\n\n<lg>\n<l>prītiḥ samā syātsurate samākhye nīcadvaye yoṣita eva tuṣṭiḥ /</l>\n<l>atyuccake vā 'pyatinīcake vā tuṣṭirna puṃsāṃ na ca sundarīṇām // JPanc_2.6 //</l>\n</lg>\n\n<p>vegabhedātsuratabhedāḥ /</p>\n\n<lg>\n<l>pracaṇḍavego 'pyatha madhyavegastathā 'paraḥ syāllaghunāmadheyaḥ /</l>\n<l>puṃsastaruṇyā ubhayorapīha tridhā kavīndrāḥ surataṃ vadanti // JPanc_2.7 //</l>\n</lg>\n\n<p>idānīṃ śaśādīnāṃ svarūpaṃ nirūpyate /</p>\n\n<lg>\n<l>dīrghākṣāḥ sthūladehā laghusamadaśanā lambakarṇā suvāco grīvāyāṃ jānudeśe karakamalatale kālimānaṃ vahantaḥ /</l>\n<l>alpāhārālpaśaucā dinamadhiśayinaḥ kāntimanto balāḍhyāḥ krīḍāvanto vinītā laghutarasuratāḥ puṇyabhājaḥ śaśāḥ syuḥ // JPanc_2.8 //</l>\n</lg>\n\n<lg>\n<l>sucārukeśo mṛduvāk suveśaḥ sudīrghakaṇṭhaścapalaḥ sunetraḥ /</l>\n<l>suraktapāṇiḥ samadantapaṅktiḥ saubhāgyayuktaḥ kathito mṛgo 'yam // JPanc_2.9 //</l>\n</lg>\n\n<lg>\n<l>sphārākārāḥ sadarpāḥ suratarasakalālampaṭāḥ sundarāṅgā vyūḍhoraskāḥ surūpāḥ susamajaṭhariṇo māṃsalā lolanetrāḥ /</l>\n<l>atyantaprauḍhavāco 'parilaghudhṛtayaḥ krodhanā madhyavegā ukṣāṇo liṅgamīṣadvitatanavamitairaṅgulīkairvahanti // JPanc_2.10 //</l>\n</lg>\n\n<lg>\n<l>kārye dhṛṣṭā baliṣṭhāḥ sitaśamadaśanāḥ pīvarāsyā varākṣā grīvābāhūrudīrghāḥ parahitaniratāḥ sāttvikāḥ snigdhavācaḥ /</l>\n<l>nirlajjāścāruśīlāḥ pṛthutaragatayaścaṇḍasambhogaraktā aśvā liṅgaṃ vahanto yuvatijanamataṃ bhānusaṅkhyāṅgulīkam // JPanc_2.11 //</l>\n</lg>\n\n<p>mṛgyādīnāṃ svarūpanirūpaṇam /</p>\n\n<lg>\n<l>mṛdvaṅgī dīrghanetrā varabisalatikākomalā dīrghabāhuḥ śoṇāmbhojābhirāmaṃ vahati karayugaṃ hrasvamadhyā sukeśī /</l>\n<l>suśroṇīḥ kambukaṇṭhī pṛthukucayugalā yā vahatyaṅgulīkaiḥ ṣaḍbhiḥ kandarpagehaṃ kathayati hariṇīṃ tāmiha jyotirīśaḥ // JPanc_2.12 //</l>\n</lg>\n\n<lg>\n<l>vyānimnottuṅgaśīrṣā bahutarakapiśasthūlakeśapracārā cañcannīlāmbujākṣī sulalitavadanā tuṅgavakṣojabhārā /</l>\n<l>gambhīrāvartanābhirvalibhirupagatā śroṇibhārālasāṅgī seyaṃ randhrāṅgulīkaṃ vahati rataguhārandhrakaṃ vai turaṅgī // JPanc_2.13 //</l>\n</lg>\n\n<lg>\n<l>sthūlāṅgī sthūlagaṇḍā laghutaranayanā sthūlanīlālpakeśā bimbauṣṭhī pīnabāhuḥ kaṭhinagurukucā hīnaparvā 'tiduṣṭā /</l>\n<l>nirlajjā rāsabhoktistaralitavadanā sarvadā kaṣṭasādhyā nirdiṣṭā hastinīyaṃ vahati ravisamairaṅgulairguhyadeśam // JPanc_2.14 //</l>\n</lg>\n\n<p>atha strīṇāmavasthāviśeṣāḥ kathyante /</p>\n\n<lg>\n<l>ṣoḍaśavarṣavayaskāṃ bālāmityālapanti dhīmantaḥ /</l>\n<l>viṃśāttaruṇīṃ triṃśātprauḍhāṃ pañcāśato vṛddhām // JPanc_2.15 //</l>\n</lg>\n\n<lg>\n<l>bālā nūtanasaṅgame ratikarī sāndrāndhakāre bhaved āloke sukhamātanoti taruṇī sambhogalīlāvidhau /</l>\n<l>āloke 'pi sukhāyate sarabhasaṃ prauḍhā tamisre 'ṅganā vṛddhā jīvitahāriṇī na kurute kutrāpi saukhyaṃ manāk // JPanc_2.16 //</l>\n</lg>\n\n<p>atha deśaviśeṣāt strīsvarūpaṃ nirūpyate /</p>\n\n<lg>\n<l>rūkṣāṅgī bahuvarṇinī calamatirgītapriyā cāṭulā śailāmbhonidhipārśvadeśavanitā prāyo bhavedīdṛśī /</l>\n<l>ambhodāgamapuṣpamāsasamaye sevyā punaḥ prīṇitā gurvāhārasugandhimālyavasanasnigdhāṅgarāgādibhiḥ // JPanc_2.17 //</l>\n</lg>\n\n<lg>\n<l>gūḍhagranthiraharniśaṃ hi sakale gātre vahapyacchatām ambhojaprasavāruṇottamakarā śītālayapreyasī /</l>\n<l>saurāṣṭrī ca kaliṅgadeśayuvatiḥ kāmaṃ bhavetpittalā hemante śiśire narairavirataṃ sevyā yathākāṅkṣayā // JPanc_2.18 //</l>\n</lg>\n\n<lg>\n<l>jñeyā kokilakākalīkalaravā medasvinī śītalā nidrāluśca śirīṣakomalatanuḥ snigdhānanā śleṣmalā /</l>\n<l>vaṅgaśrīhaṭakāmarūpataruṇī śītādinā śaṅkitā gantavyā śaradi prakṛṣṭamadanā grīṣme narairādṛtā // JPanc_2.19 //</l>\n</lg>\n\n<lg>\n<l>śucicaritavicitrā citrasambhogamitrā nakhadaśanaviraktā śilpaśikṣānuraktā /</l>\n<l>sthiramatinijabandhuḥ kāmasarvasvasindhur bhavati ruciraveṣā kāminī madhyadeśā // JPanc_2.20 //</l>\n</lg>\n\n<lg>\n<l>karakucakarajātāśleṣavinyāsadakṣā sakalasuratabandhurjñānavaidagdhyadakṣā /</l>\n<l>nalaghunaguruvegā prāyaśaḥ kāmaraktā ramayati madhurālpaṃ sundarī tairabhuktī // JPanc_2.21 //</l>\n</lg>\n\n<lg>\n<l>mṛduvacanavibhāgā komalānaṅgabhāgā vigataramaṇanī(bhī)tiḥ komalānaṅgagītiḥ /</l>\n<l>dravati jhaṭiti kāntā citrasambhogadakṣā ramayati kila kaulī kīrtitā vaṅgīgauḍī // JPanc_2.22 //</l>\n</lg>\n\n<lg>\n<l>karatalahatituṣṭā bāhyasambhogahṛṣṭā ciranidhuvanasādhyā mālavī dhūrtavākyā /</l>\n<l>sukhayati sukhavegā vyañjitānaṅgarāgā capalapiśunaśīlā syādiyaṃ colabālā // JPanc_2.23 //</l>\n</lg>\n\n<lg>\n<l>kuvalayadalavarṇā cārutāṭaṅkakarṇā cakitahariṇanetrā phullarājīvavaktrā /</l>\n<l>laghunidhuvanaraktā 'kaṣṭasambhogasaktā sulalitagatireṣā gurjarī cāruveṣā // JPanc_2.24 //</l>\n</lg>\n\n<lg>\n<l>alasavalitadṛṣṭirdivyarūpāṅgayaṣṭiḥ kaṭhinamadanavegā duḥkhasādhyā prayoge /</l>\n<l>viramati suratānte kopamāyāti kānte vividhapuruṣalolā saindhavī duṣṭaśīlā // JPanc_2.25 //</l>\n</lg>\n\n<lg>\n<l>pulakakarajadātrī duṣṭavākyābhidhātrī viṣamasuratapātrī niścitaṃ kālarātrī /</l>\n<l>iti bhavati purandhrī kośalāvantikā strī kavalayati ratārtā śrūyate pūrvavārtā // JPanc_2.26 //</l>\n</lg>\n\n<lg>\n<l>pikavaramṛduvācaḥ komalāṅgyaḥ suramyā vyapagatabhayalajjāḥ sāhasinyaḥ svatantrāḥ /</l>\n<l>laghunidhuvanasādhyāścīnasauvīrabhedadraviḍamalayajātāḥ sundarāṅgyastaruṇyaḥ // JPanc_2.27 //</l>\n</lg>\n\n<lg>\n<l>sakalasuratadakṣā siddhisaubhāgyavaśyā daśanavasanapānaprītibhājaḥ salajjāḥ /</l>\n<l>karajalikhanadakṣāścaṇḍavegābhiramyāḥ kusumasurabhayaḥ syurmadratailaṅganāryaḥ // JPanc_2.28 //</l>\n</lg>\n\n<lg>\n<l>suratasavimardapremavatyaḥ pracaṇḍāḥ karajadaśanakeśāśleṣasañjñāvihīnāḥ /</l>\n<l>sahajamalinacittāḥ pauṇḍrakāmbojajātāḥ karatalalayatuṣṭāḥ kāmarūpāṅganāḥ syuḥ // JPanc_2.29 //</l>\n</lg>\n\n<lg>\n<l>gāḍhaṃ saṃśliṣya kaṇṭhe likhati kararuhaiḥ sarvataḥ kāntadehaṃ keśeṣvākṛṣya cumbatyadharamavirataṃ muṣṭighātaṃ dadāti /</l>\n<l>tṛptiṃ no yāti śīghraṃ dravati na ca rate caṇḍavegā pragalbhā jñātavyā paṇḍitendrairatikalitaratirlāṭakarṇāṭanārī // JPanc_2.30 //</l>\n</lg>\n\n<lg>\n<l>duṣṭā durgandhadehāḥ paśusamasuratāścumbanaśleṣahīnāḥ serṣyā mlecchāṅganāḥ syurlaghurataniratāḥ pārvatīyāśca nāryaḥ /</l>\n<l>kāśmīrābhīragandhyāḥ sakalarasakalāmodadakṣā nitāntaṃ sādhyā deśānusārādiha paṭumatibhiryoṣitaḥ sarvadaiva // JPanc_2.31 //</l>\n</lg>\n\n<lg>\n<l>jātestattvaṃ samastaṃ nikhilaśaśikalābodhanaṃ sattvavṛttiṃ mṛgyādīnāṃ vaśatvaṃ madanarasakalākautukaṃ cāpyaśeṣam /</l>\n<l>itthaṃ yaḥ kāminīnāṃ kalayati caritaṃ deśasātmyena samyag yāvajjīvaṃ sa tasyāḥ prabhavati hṛdaye prāṇanāthaḥ sukhāya // JPanc_2.32 //</l>\n</lg>\n\n<p>yonibhedanirūpaṇam /</p>\n\n<lg>\n<l>sparśena paṅkajasamā taruṇījanānām abhyantare ca guṭikāsamadeśakā ca /</l>\n<l>yonirbhavedatha valiprakārāvakīrṇā gojihvikāsukharakarkaśagarbhadeśā // JPanc_2.33 //</l>\n</lg>\n\n<lg>\n<l>atyuttamā prakathitā prathamā kavīndrair madhyā ca madhyamavidhā kila sampradiṣṭā /</l>\n<l>śeṣadvayaṃ madanakelikalārasajñair nindyaṃ sadaiva kathitaṃ suratotsaveṣu // JPanc_2.34 //</l>\n</lg>\n\n<lg>\n<l>vahnirna śāntimupayāti kadā 'pi kāṣṭhair nāmbhonidhirviramati pracuraiḥ payobhiḥ /</l>\n<l>nāpyantako jagati jantubhireti toṣaṃ vāmā 'pi naiva puruṣaiḥ khalu yāti tṛptim // JPanc_2.35 //</l>\n</lg>\n\n<lg>\n<l>tasmānnareṇa ratiraṅgavicakṣaṇena māyāmupāsya sakalāṃ svaśarīrasādhyām /</l>\n<l>tāsāṃ manoharaṇameva paraṃ vidheyaṃ no veda ko 'pi hṛdayaṃ khalu kāminīnām // JPanc_2.36 //</l>\n</lg>\n\n<p>prītibhedanirūpaṇam /</p>\n\n<lg>\n<l>srakcandanāmbaramanoharabhakṣyabhojyair nānāvidhairupacitā viṣayaiḥ sadaiva /</l>\n<l>prītiḥ smṛtā viṣayajeti kavipravīraiḥ sādṛśyayogasubhagā kathitā sadaiva // JPanc_2.37 //</l>\n</lg>\n\n<lg>\n<l>ākheṭaśilpasurapūjanakeliraṅgasaṅgītasevanavidhāvupacīyate yā /</l>\n<l>abhyāsakauśalavaśena kṛśodarīṇām ābhyāsakī nigaditā kavibhiḥ purāṇaiḥ // JPanc_2.38 //</l>\n</lg>\n\n<p>strīṇāṃ rāgavināśahetavaḥ /</p>\n\n<lg>\n<l>dāridraduḥkhabhayaviklavamānarogair udvegakopatanutādibhirīśvarāṇām /</l>\n<l>rāgaṃ tyajanti vanitā iha vistarasya bhītyā na cāsya kathitaḥ sakalo vivartaḥ // JPanc_2.39 //</l>\n</lg>\n\n<p>iti śrīkaviśekharajyotīśvaraviracite pañcasāyake dvitīyaḥ sāyakaḥ /</p>\n\n</div>\n<div>\n\n<p>atha tṛtīyaḥ sāyakaḥ /</p>\n\n<p>dehadaurgandhyaharaṇayogāḥ /</p>\n\n<lg>\n<l>prāgaṅgarāgaḥ puruṣeṇa kāryaḥ sriyā ca sambhogasukhāya gātre /</l>\n<l>tasmādahaṃ gandhavidhānamādau vilāsinaḥ sarvamudīrayāmi // JPanc_3.1 //</l>\n</lg>\n\n<lg>\n<l>harītakīlodhramariṣṭapatraṃ saptacchado dāḍimakalkalaṃ ca /</l>\n<l>eṣo 'ṅganāyāḥ kathitaḥ kavīndraiḥ śarīradaurgandhyaharaḥ pralepaḥ // JPanc_3.2 //</l>\n</lg>\n\n<lg>\n<l>harītakīcandanamustanāgairuśīralodhrāmayarātritulyaiḥ /</l>\n<l>strīpuṃsayorgharmajagātragandhaṃ vināśayatyāśu vilepanaṃ ca // JPanc_3.3 //</l>\n</lg>\n\n<lg>\n<l>harītaīśrīphalamustayuktairbimbīphalaiḥ pūtakarañjabījaiḥ /</l>\n<l>kakṣādidaurgandhyamatiprabhūtaṃ vināśayatyāśu haṭhena yogaḥ // JPanc_3.4 //</l>\n</lg>\n\n<lg>\n<l>(sacandanośīrakabilvapatraiḥ kolākṣamajjāgurunāgapuṣpaiḥ /</l>\n<l>liptvā śarīraṃ pramadā javena ciraprarūḍhaṃ vinihanti gandham // JPanc_3.5 //</l>\n</lg>\n\n<lg>\n<l>sakesarośīraśirīṣaloghraiścūrṇīkṛtairaṅgavilepanena /</l>\n<l>grīṣme narāṇāṃ kadācideva gharmasrutiḥ syāditi bhojarājaḥ // JPanc_3.6 //</l>\n</lg>\n\n<p>mahāparimalaṃ tailam /</p>\n\n<lg>\n<l>ādau bilvadalaṃ tato maruvakaṃ puṣpāṇyaśokasya tu pratyādityamajasrameva tilaje taile ghaṭe niḥkṣipet /</l>\n<l>ketakyāṃ kusumāni ceha muhuśaḥ śeṣe kṣipedādarād itthaṃ kāryamidaṃ mahāparimalaṃ tailaṃ naraiḥ siddhaye // JPanc_3.7 //</l>\n</lg>\n\n<p>snānīyasugandhinirūpaṇam /</p>\n\n<lg>\n<l>svarṇāmbudośīramiśīyutānāṃ pathyānvitānāṃ ca vilepanena /</l>\n<l>snātvā naraḥ saurabhameva māsāccaikaṇyamāpnoti śiroruhāṇām // JPanc_3.8 //</l>\n</lg>\n\n<lg>\n<l>pathyārasālāmalakīphalānāṃ sajambujīmūtadalāmayānām /</l>\n<l>māṃsīyutānāṃ parilepanena snāyānnaraḥ saurabhakāntivṛddhyai // JPanc_3.9 //</l>\n</lg>\n\n<p>dehasaurabhyakarā yogāḥ /</p>\n\n<lg>\n<l>harītakītoyadatulyabhāgau vanecarasyāpi caturthabhāgaḥ /</l>\n<l>tadarthabhāgaḥ kathito nakhasya syādeṣa gandho madanaprakāśaḥ // JPanc_3.10 //</l>\n</lg>\n\n<lg>\n<l>elāśaṭīpatrakacandanāni toyābhayācandraghanāmayāni /</l>\n<l>susaurabho 'yaṃ surarājayogyaḥ khyātaḥ sugandho naramohanārthaḥ // JPanc_3.11 //</l>\n</lg>\n\n<lg>\n<l>aiṇeyakāśmīraghanāmbulohaniśākarośīrasamāni piṣṭvā /</l>\n<l>lepaḥ priyo 'yaṃ suramānavānāmudīritaḥ pūrvakavīndravaryaiḥ // JPanc_3.12 //</l>\n</lg>\n\n<lg>\n<l>uśīrakṛṣṇāgurucandanāni patrāmbutulyāni samāni piṣṭvā /</l>\n<l>etāni gātreṣu vilāsinīnāṃ śrīkhaṇḍatulyaṃ prathayanti gandham // JPanc_3.13 //</l>\n</lg>\n\n<p>sarvottamasugandhayogāḥ /</p>\n\n<lg>\n<l>jātīkarkaṭaraktacandanaghanaśrīvāsaśaileyakaṃ kastūrīkanakāmataṅgakusumaiḥ sthauṇeyakaiḥ saṃyutam /</l>\n<l>etānīnduyutāni parṇajarasaiḥ piṣṭo 'ṅgarāgaḥ śubhaḥ kāryo gandhakalākalāpakuśalaiḥ kṣoṇīndrayogyaḥ sadā // JPanc_3.14 //</l>\n</lg>\n\n<lg>\n<l>pathyā bhāgacatuṣṭayaṃ jalamuco bhāgaikamātraṃ mataṃ vyādherbhāgacatuṣṭayaṃ ca śaśinaṇa sthauṇeyabhāgadvayam /</l>\n<l>bhāgāḥ pañca śilodbhavasya kathitā bhāgo nakhasyāpi ca kastūrīdalasañjñakaṃ nigaditaṃ saurabhyavijñairidam // JPanc_3.15 //</l>\n</lg>\n\n<lg>\n<l>pathyābhāgacatuṣṭayaṃ jalamuco bhāgaikamātraṃ sadā śrīkhaṇḍāgurujātikāmṛgamadasyoktāśca bhāgāstrayaḥ /</l>\n<l>māṃsīpadmatuṣāravālakasamaiḥ samyaktayā peṣitaḥ sarvairebhirihottamaḥ prakathitaḥ saurabhyagarbhābhidhaḥ // JPanc_3.16 //</l>\n</lg>\n\n<p>mukhavāsayogāḥ /</p>\n\n<lg>\n<l>rasālajambūphalagarbhasāraḥ sakarkaṭo mākṣikasaṃyutaśca /</l>\n<l>sthito mukhāntaḥ puruṣasya rātrau karoti saurabhyasukhaṃ mukhasya // JPanc_3.17 //</l>\n</lg>\n\n<lg>\n<l>guḍatvagelānakhajātikāhvaiḥ svarṇānvitaiḥ kṣudravaṭī vidheyā /</l>\n<l>tāmbūlagarbhā divase ca rātrau karoti puṃsāṃ mukhavāsamiṣṭam // JPanc_3.18 //</l>\n</lg>\n\n<lg>\n<l>yaḥ kuṣṭhacūrṇaṃ madhunā ghṛtena pīkākṣabījānvitamatti nityam /</l>\n<l>māsaikamātreṇa mukhaṃ tadīyaṃ gandhāyate ketakipuṣpatulyam // JPanc_3.19 //</l>\n</lg>\n\n<p>vājīkaraṇasamuddeśaḥ /</p>\n\n<lg>\n<l>balena nārī paritoṣameti na hīnavīryasya kadā 'pi saukhyam /</l>\n<l>ato balārthaṃ ratilampaṭasya bījābhivṛddhiṃ prathamaṃ vidadhyāt // JPanc_3.20 //</l>\n</lg>\n\n<lg>\n<l>cūrṇaṃ vidāryāḥ svarasena tasyāḥ subhāvitaṃ bhāskararaśmijālaiḥ /</l>\n<l>madhvājyasammiśritamāśu līḍhvā daśa striyo gacchati nirviśaṅkaḥ // JPanc_3.21 //</l>\n</lg>\n\n<lg>\n<l>bhūyo vibhāvyāmalakasya cūrṇaṃ rasena tasyaiva sitājyamiśram /</l>\n<l>sakṣaudramāleḍhi niśāmukhe yo nūnaṃ sa vṛddhastaruṇatvameti // JPanc_3.22 //</l>\n</lg>\n\n<lg>\n<l>śatāvarīgokṣuravānarīṇāṃ gorakṣāmātaṅgabalābalānām /</l>\n<l>kṣīreṇa cūrṇāni nipīya rātrau mathnāti darpaṃ taruṇījanasya // JPanc_3.23 //</l>\n</lg>\n\n<lg>\n<l>yo vartakīlāvakapiñjalānāṃ māṃsaṃ tathā veśmavihaṅgamasya /</l>\n<l>ghṛtena siddhaṃ saha saindhavena mahābalaḥ syādupabhujya nūnam // JPanc_3.24 //</l>\n</lg>\n\n<lg>\n<l>śatāvarīgarbhamidaṃ sasarpiḥ pacetpayobhirdaśabhāgayuktaiḥ /</l>\n<l>sitopalābhyāṃ madhusamprayuktaṃ nāsmāddvitīyaṃ bhuvi dṛṣṭamanyat // JPanc_3.25 //</l>\n</lg>\n\n<lg>\n<l>sitapikatarubījaṃ taṇḍulāḥ ṣaṣṭikānāṃ saghṛtamadhusametaṃ pratyahaṃ yo 'valeḍhi /</l>\n<l>jaṭharakuharamadhye yāti yāvanna pākaṃ ramayati kṛśadeho 'pyaṅganānāṃ samūham // JPanc_3.26 //</l>\n</lg>\n\n<lg>\n<l>māṃsīṃ vidārīṃ ca tathoccaṭāṃ ca kṣīre gavāṃ kṣaudraghṛtopapannām /</l>\n<l>pītvā naraḥ śarkarayā suyuktāṃ kuliṅgavaddhṛṣyati sarvarātram // JPanc_3.27 //</l>\n</lg>\n\n<lg>\n<l>laghuśālmalimūlena tālamūlīṃ sucūrṇitām /</l>\n<l>sarpiṣā payasā pītvā ratau caṭakavadbhavet // JPanc_3.28 //</l>\n</lg>\n\n<lg>\n<l>vṛddhaśālmalimūlasya rasaṃ śarkarayā pibet /</l>\n<l>etatprayogātsaptāhājjāyate retaso 'mbudhiḥ // JPanc_3.29 //</l>\n</lg>\n\n<p>yonigāḍhīkaraṇasamuddeśaḥ /</p>\n\n<lg>\n<l>prauḍhāṅganāyā navasūtikāyāḥ ślathaṃ varāṅgaṃ na sukhāya yūnām /</l>\n<l>tasmānnarairbheṣajato vidheyā gāḍhakriyā manmathamandirasya // JPanc_3.30 //</l>\n</lg>\n\n<lg>\n<l>niśādvayaṃ paṅkajakesaraṃ ca niṣpiṣya devadrutamatulyabhāgam /</l>\n<l>anena liptaṃ madanātapatraṃ prayāti saṅkocamalaṃ yuvatyāḥ // JPanc_3.31 //</l>\n</lg>\n\n<lg>\n<l>sadhātukīpuṣpaphalatrikeṇa jambutvacā sāraghasaṃyutena /</l>\n<l>liptvā varāṅgaṃ madhukena tulyaṃ vṛddhā 'pi kanyeva bhavatpurandhrī // JPanc_3.32 //</l>\n</lg>\n\n<lg>\n<l>pikākṣabījena manojagehaṃ vilipya yoṣā niyamaṃ carantī /</l>\n<l>haṭhena gāḍhaṃ labhate varāṅgaṃ dṛṣṭo naraireṣa sadaiva yogaḥ // JPanc_3.33 //</l>\n</lg>\n\n<lg>\n<l>yā śakragopaṃ svayameva piṣṭvā vilimpati strī kusumeṣuveśma /</l>\n<l>āha sma tasyāḥ kaṭhinaṃ ca gāḍhaṃ bhavecca nātrāsti vikalpaśaṅkā // JPanc_3.34 //</l>\n</lg>\n\n<lg>\n<l>indīvaravyādhivacākaṇānāṃ turaṅgagandhāyugayāminīṇām /</l>\n<l>lepena nāryāḥ smaraveśmarandhraṃ saṅkocayatyāśu haṭhena yogaḥ // JPanc_3.35 //</l>\n</lg>\n\n<lg>\n<l>madanakaghanasāraiḥ kṣaudratulyairvarāṅgaṃ śithilitamapi yasyāḥ pūritaṃ bhūya eva /</l>\n<l>bhavati kaṭhinamuccaiḥ karkaśaṃ kāminīnām iti nigadati yogaṃ rantidevo narendraḥ // JPanc_3.36 //</l>\n</lg>\n\n<p>drāvaṇasamuddeśaḥ /</p>\n\n<lg>\n<l>yadyapyaṣṭaguṇādhiko nigaditaḥ kāmo 'ṅganānāṃ sadā no yāti dravatāṃ tathā 'pi jhaṭiti vyāyāmināṃ saṅgame /</l>\n<l>tasmādbheṣajasamprayogavidhinā saṅkṣepato drāvaṇaṃ kiñcitpallavayāmi paṅkajadṛśāṃ pratyāyakaṃ kāminoḥ // JPanc_3.37 //</l>\n</lg>\n\n<lg>\n<l>sindūraciñcāphalamākṣikāṇi tulyāni yasyā madanātapatre /</l>\n<l>kṣiptāni vai sā puruṣaprasaṅgātprāgeva retaḥsrutimātanoti // JPanc_3.38 //</l>\n</lg>\n\n<lg>\n<l>ghoṣārajaḥ kṣaudrasamanvitaṃ tu kṣiptaṃ yadīye smarayantragehe /</l>\n<l>drutā bhavetsā haṭhato hi nārī dṛṣṭaḥ sadā 'yaṃ kila yogarājaḥ // JPanc_3.39 //</l>\n</lg>\n\n<lg>\n<l>agastipatradravasaṃyutena madhvājyasammiśritaṭaṅkaṇena /</l>\n<l>liptvā dhvajaṃ yo ramate 'ṅganāṃ yāṃ sā śukramāvarṣati śīghrameva // JPanc_3.40 //</l>\n</lg>\n\n<lg>\n<l>sarodhradhattūrakapippalīnāṃ kṣudroṣaṇakṣaudravimiśritānām /</l>\n<l>lepena liṅgasya karoti retaḥsrutiṃ vipakṣapramadājanasya // JPanc_3.41 //</l>\n</lg>\n\n<lg>\n<l>tuṣajalaparimiśrairbījapūrasya mūlair divasakaramayūkhairmarditaiḥ kāmaveśma /</l>\n<l>dravati jhaṭiti liptaṃ bheṣajasyāsya yogād iti vadati narendro rantidevaḥ kavīndraḥ // JPanc_3.42 //</l>\n</lg>\n\n<p>liṅgasthūlīkaraṇasamuddeśaḥ /</p>\n\n<lg>\n<l>sakuṣṭhamātaṅgabalābalānāṃ vacāśvagandhāgajapippalīnām /</l>\n<l>turaṅgaśatrornavanītayogāllepena liṅgaṃ muśalatvameti // JPanc_3.43 //</l>\n</lg>\n\n<lg>\n<l>sarodhrakāśīśaturaṅgagandhāmātaṅgagandhāparipācitena /</l>\n<l>tailena vṛddhiṃ khalu yānti śīghraṃ varāṅgakarṇastanamehanāni // JPanc_3.44 //</l>\n</lg>\n\n<p>atha dhvajadṛḍhīkaraṇasamuddeśaḥ /</p>\n\n<lg>\n<l>hayāripatraṃ navanītapiṣṭaṃ vacābalānāgabalāmayaiśca /</l>\n<l>lepena liṅgaṃ sahasaiva puṃsāṃ lohopamaṃ syāditi dṛṣṭametat // JPanc_3.45 //</l>\n</lg>\n\n<p>atha vīryastambhanasamuddeśaḥ /</p>\n\n<lg>\n<l>kṣīreṇa bastasya ca baddhamūlaṃ lajjālumūlaṃ svayameva piṣṭvā /</l>\n<l>yastu svapādau parilipya śete reto na tasya sravate kadācit // JPanc_3.46 //</l>\n</lg>\n\n<lg>\n<l>śveteṣupuṅkhākhyataroḥ phalāni kṣīreṇa piṣṭvā vaṭapādapasya /</l>\n<l>karañjabījodaramadhyagāni badhnanti vīryaṃ vadane dhṛtāni // JPanc_3.47 //</l>\n</lg>\n\n<lg>\n<l>śveteṣupuṅkhācaraṇaṃ gṛhītvā puṣyārkayoge puruṣasya kaṭyām /</l>\n<l>kumārikākartitasūtrakeṇa baddhaṃ na yātyāśu manojajīram // JPanc_3.48 //</l>\n</lg>\n\n<lg>\n<l>ādāya kṛṣṇetarakākajaṅghāmūlaṃ sitāmbhoruhakeśaraṃ ca /</l>\n<l>kṣaudrena piṣṭvā pariliptanābheḥ stambhaṃ prayātyāśu narasya bījam // JPanc_3.49 //</l>\n</lg>\n\n<p>atha vaśīkaraṇatilakasamuddeśaḥ /</p>\n\n<lg>\n<l>mañjiṣṭhatoyadavacāsitabhānumūlaiḥ svīyāṅgaśoṇitayutaiḥ samakuṣṭhakaiśca /</l>\n<l>kṛtvā lalāṭaphalake tilakaṃ kṛtajño lokatrayaṃ vaśayati kṣaṇamātrakeṇa // JPanc_3.50 //</l>\n</lg>\n\n<p>atha vaśīkaraṇāñjanasamuddeśaḥ /</p>\n\n<lg>\n<l>devīmahotsavadine kila kajjalaṃ yat siddhārthakasya surasena narottamāṅge /</l>\n<l>niṣpātitaṃ naravareṇa niśi śmaśāne tannetragaṃ bhuvanameva vaśaṃ karoti // JPanc_3.51 //</l>\n</lg>\n\n<p>atha vaśīkaraṇacūrṇasamuddeśaḥ /</p>\n\n<lg>\n<l>kuṣṭhotpalaṃ madhukarasya ca patrayugmaṃ mūlaṃ tathā tagarajaṃ sitakākajaṅghā /</l>\n<l>yasyāḥ śirogatamidaṃ vihitaṃ tu cūrṇaṃ dāsībhavejjhaṭiti sā taruṇī na citram // JPanc_3.52 //</l>\n</lg>\n\n<p>atha vaśīkaraṇalepanasamuddeśaḥ /</p>\n\n<lg>\n<l>savyena pāṇikamalena ratāvasāne yo retasā nijabhavena vilāsadakṣaḥ /</l>\n<l>vāmaṃ vilimpati padaṃ sahasaiva yasyās tasyaiva sā bhavati nātra vikalpabhāvaḥ // JPanc_3.53 //</l>\n</lg>\n\n<lg>\n<l>sambhogaśeṣasamaye nijakāntameḍhraṃ yā kāminī spṛśati vāmapadāmbujena /</l>\n<l>tasyāḥ patiḥ sapadi vindati dāsabhāvaṃ goṇīsutena kathitaḥ kila yāgarājaḥ // JPanc_3.54 //</l>\n</lg>\n\n<lg>\n<l>sindhūtthamākṣikakapotamalāni piṣṭvā liṅgaṃ vilipya taruṇīṃ ramate naro yaḥ /</l>\n<l>sā 'nyaṃ prayāti puruṣaṃ na kadā 'pi kāmaṃ dāsībhavedatimanoharadivyamūrtiḥ // JPanc_3.55 //</l>\n</lg>\n\n<lg>\n<l>bhallūkameḍhraghanasāramadhūni piṣṭvā liptadhvajo nidhuvanaṃ vidadhīta yasyāḥ /</l>\n<l>sā ' 'hlādinī kusumasāyakasannatāṅgī vaśyā bhaveccirataraṃ na hi saṃśayo 'tra // JPanc_3.56 //</l>\n</lg>\n\n<lg>\n<l>gorocanāśiśiradīdhitiśambhubījakāśmīracandanayutaiḥ kanakadraveṇa /</l>\n<l>liptadhvajaḥ pariramatyabalāṃ naro yas tasyāḥ sa eva hṛdaye mukuṭatvameti // JPanc_3.57 //</l>\n</lg>\n\n<p>atha vaśīkaraṇadhūpasamuddeśaḥ /</p>\n\n<lg>\n<l>śṛṅgīvacāyuvatisarjarasaṃ samānaṃ kṛtvā truṭiṃ malayajaṃ ca ṣaḍeva miśram /</l>\n<l>yo dhūpayennijagṛhaṃ vasanaṃ śarīraṃ tasyāpi dāsa iva mohamupaiti lokaḥ // JPanc_3.58 //</l>\n</lg>\n\n<p>atha vaśīkaraṇamantrasamuddeśaḥ /</p>\n\n<lg>\n<l>madamadapadamādau mādayeti dvivāraṃ tadanu ca likhanīyaṃ saukhyadaṃ hrīṃ ca tasmāt /</l>\n<l>atha ca padamupānte nāmarūpādisañjño bhavati madanamantraḥ svāhayā saṃyuto 'yam // JPanc_3.59 //</l>\n</lg>\n\n<p>'oṃ mada mada mādaya mādaya hrīṃ amukīṃ vaśamānaya svāhā'</p>\n\n<lg>\n<l>śataśataparijāpāt syādayaṃ siddhidātā daśadaśakusumānāṃ lohitānāṃ ca homāt /</l>\n<l>iha tu sakalakāryaṃ vāmahastena kāryam upadiśati samāsājjyotirīśaḥ svarūpam // JPanc_3.60 //</l>\n</lg>\n\n<p>asya mantrasya daśasahastrasaṅkhyākonmito japaḥ, raktavarṇaiḥ prasūnairmadhunā ghṛtena ca homaḥ karaṇīyaḥ / sarvaṃ vāmahastena kartavyam / atha dhyānam</p>\n\n<lg>\n<l>kanakaruciramūrtiḥ kuṇḍalākṛṣṭacāpo yuvatihṛdayamadhye niścalāropitākṣaḥ /</l>\n<l>iti manasi manojaṃ dhyāyayedyo japastho vaśayati sa samastaṃ bhūtalaṃ mantraśaktyā // JPanc_3.61 //</l>\n</lg>\n\n<p>atha cāmuṇḍamantraḥ /</p>\n\n<lg>\n<l>cāmuṇḍe prathamaṃ jayeti kathitaṃ sambodhanaṃ mohaya jñātavyaṃ vaśamānayeti ca padaṃ sādhyaṃ dvitīyāyutam /</l>\n<l>svāhāntaḥ praṇavādireṣa prathitastantre mahāmohanaḥ sanmantraḥ kaviśekhareṇa kathito nāsmāddvitīyo bhuvi // JPanc_3.62 //</l>\n</lg>\n\n<p>'oṃ cāmuṇḍe jaya cāmuṇḍe mohaya amukīṃ vaśamānaya svāhā' iti mantraḥ / asya mantrasya japa ekalakṣamitaḥ, palāśakusumairhomaḥ daśāṃśaṃ, sarvaṃ vāmahastena kartavyam / atha cāmuṇḍāyā dhyānam-</p>\n\n<lg>\n<l>daṃṣṭrākoṭivisaṅkaṭā suvadanā sāndrāndhakāre sthitā khaṭvāṅgāsinigūḍhadakṣiṇakarā vāme sapāśaṃ śiraḥ /</l>\n<l>śyāmā piṅgalamūrdhajā bhayakarī śārdūlacarmāmbarā cāmuṇḍā śavavāhinī japavidhau dhyeyā sadā sādhakaiḥ // JPanc_3.63 //</l>\n</lg>\n\n<p>atha viśveśvarīmantraḥ /</p>\n\n<lg>\n<l>oṅkāraḥ prathamaṃ namo nama iti proktaṃ ca tasmātpadaṃ cāmuṇḍe parikīrtitaṃ hili hili jñeyā ca sañjñā tataḥ /</l>\n<l>jñātavyaṃ tu samānayeti ca padaṃ sanmantriṇāṃ sammato mantro 'yaṃ kaviśekhareṇa kathitaḥ khyātaḥ sadā siddhidaḥ // JPanc_3.64 //</l>\n</lg>\n\n<p>'oṃ namo namaścāmuṇḍe hilī hili amukīṃ vaśamānaya svāhā'\nasya mantrasya japa ekalakṣaparimitaḥ, taddaśāṃśaḥ palāśakusumairhomaḥ karaṇīyaḥ, sarvaṃ vāmahastena kartavyam //</p>\n\n<p>athaviśveśvarīdhyānam /</p>\n\n<lg>\n<l>vajrāsaktaśarāsanā trinayanā savyetareṇāṅkuśaṃ vāmenāpi kareṇa pāśamurasi nyastottamāṅgasrajā /</l>\n<l>vyāmuktorukacā karālavadanā vahniprabhā madhyagā dhyeyā jāpavidhau narairiti sadā viśveśvarī siddhaye // JPanc_3.65 //</l>\n</lg>\n\n<p>atha padminīvaśīkaraṇamantraḥ /</p>\n\n<p>'oṃ kāmeśvara ! mohaya svāhā' iti mantraḥ / anena mantreṇa madhumiśritajātikusumasahitaṃ tāmbūlamādityadine sahasravāramabhimantritaṃ padminyai dātavyam / padminī vaśyā bhavati //</p>\n\n<p>atha citriṇīvaśīkaraṇamantraḥ /</p>\n\n<p>'oṃ paca paca oṃ vihaṅgama vihaṅgama oṃ kāmadevāya svāhā' iti mantraḥ / anena mantreṇa rambhāmūlajalabhāvitajātīphalamilitatāmbūlamādityadine pañcaśatavāramabhimantritaṃ citriṇyai dātavyam / citriṇī vaśyā bhavati //</p>\n\n<p>atha śaṅkhinīvaśīkaraṇamantraḥ /</p>\n\n<p>'oṃ hara hara oṃ paca paca kāmadevāya svāhā' iti mantraḥ / anena mantreṇa taragamūlaṃ śrīphalañcādityavāre aṣṭottaraśatavāramabhimantritaṃ śaṅkhinyai dātavyam / sā vaśyā bhavati //</p>\n\n<p>atha hastinīvaśīkaraṇamantraḥ /</p>\n\n<p>'oṃ ciri ciri vaśaṃ kuru kāmadevāya svāhā' iti mantraḥ / anena mantreṇa ādityadine kṣaudrāktau kapotabhramarapakṣau tāmbūladale vinyasya aṣṭottaraśatamabhimantritaṃ kṛtvā hastinyai deyam / hastinī vaśyā bhavati //</p>\n\n<p>atha anicchāharaṇopāyanirūpaṇam /</p>\n\n<lg>\n<l>kṣīrodanaṃ dvijavarāya purā pradadyāt puṣyoddhṛtaṃ sitabalācaraṇaṃ kumāryā /</l>\n<l>piṣṭaṃ pradattamiti vairakṛtāmanicchāṃ niḥsārayediha muhurviditaprabhāvaḥ // JPanc_3.66 //</l>\n</lg>\n\n<p>atha stanotthāpanasamuddeśaḥ /</p>\n\n<lg>\n<l>mātaṅgakṛṣṇāmayavājigandhā vacāyutāḥ paryuṣitāmbumiśrāḥ /</l>\n<l>hayāripatrīnavanītayogāt kurvanti pīnaṃ kucakumbhayugmam // JPanc_3.67 //</l>\n</lg>\n\n<lg>\n<l>vasā bhujaṅgasya hayāripatraṃ kolasya medaḥ samabhāgayuktāḥ /</l>\n<l>vakṣojakumbhaṃ madirāyatākṣyāḥ kurvanti pīnaṃ sakalaṃ haṭhena // JPanc_3.68 //</l>\n</lg>\n\n<lg>\n<l>tailaṃ haṭhāddāḍimakalkasiddhaṃ siddhārthajaṃ lepanato nitāntam /</l>\n<l>nārīstanau cārutarau supīnau kuryādasau yogavaraḥ sadaiva // JPanc_3.69 //</l>\n</lg>\n\n<lg>\n<l>śrīparṇikāyā rasakalkasiddhaṃ tilodbhavaṃ tailavaraṃ pradiṣṭam /</l>\n<l>plotena vakṣojayuge pradeyaṃ prayāti vṛddhiṃ patito 'pi nāryāḥ // JPanc_3.70 //</l>\n</lg>\n\n<p>yonisaṃskārasamuddeśaḥ /</p>\n\n<lg>\n<l>prakṣālayennimbakaṣāyanīrairniśājyakṛṣṇāguruguggulūnām /</l>\n<l>dhūpena yoniṃ niśi dhūpayitvā nārī pramodaṃ vidadhāti bhartuḥ // JPanc_3.71 //</l>\n</lg>\n\n<lg>\n<l>jātīprasūnaiḥ sitasarṣapasya tailaṃ pacellaghvanale prakāmam /</l>\n<l>abhyaṅgayogena sadaiva yonau saubhāgyamāpnoti rate purandhrī // JPanc_3.72 //</l>\n</lg>\n\n<p>atha romaśātanasamuddeśaḥ /</p>\n\n<lg>\n<l>bhujaṅgacūrṇaṃ kaṭutailamadhye saptāhamādityakare nidheyam /</l>\n<l>tattailayogena vilāsinīnāṃ naśyanti romāṇi samūlameva // JPanc_3.73 //</l>\n</lg>\n\n<lg>\n<l>palāśabhasmānvitatālacūrṇaiḥ rambhāmbumiśrairupalipya bhūyaḥ /</l>\n<l>kandarpagehe mṛgalocanānāṃ romāṇi rohanti kadāpi naiva // JPanc_3.74 //</l>\n</lg>\n\n<lg>\n<l>rambhājale saptadinaṃ vibhāvya bhasmeha kambormasṛṇaṃ ca paścāt /</l>\n<l>tālena yuktaṃ ca vilepanena romāṇi nirmūlayati kṣaṇena // JPanc_3.75 //</l>\n</lg>\n\n<p>atha puṣpajananasamuddeśaḥ /</p>\n\n<lg>\n<l>jyotiṣmatīkomalapatramagnau bhṛṣṭaṃ japāyāḥ kusumena piṣṭam /</l>\n<l>gṛhāmbunā pītamidaṃ yuvatyā karoti puṣpaṃ smaramandirasya // JPanc_3.76 //</l>\n</lg>\n\n<p>atha garbhasādhāraṇasamuddeśaḥ /</p>\n\n<lg>\n<l>turaṅgagandhāśrutavārisiddhamājaṃ payaḥ snānadine nipīya /</l>\n<l>prāpnoti garbhaṃ niyamaṃ carantī vandhyā 'pi nūnaṃ puruṣaprasaṅgāt // JPanc_3.77 //</l>\n</lg>\n\n<lg>\n<l>puṣyoddhṛtaṃ lākṣmaṇameva mūlaṃ bhartrā nipiṣṭaṃ saghṛtaṃ ca pītam /</l>\n<l>kṣīraudanaṃ prāśya patiprasaṅgādgarbhaṃ vidhatte taruṇī na citram // JPanc_3.78 //</l>\n</lg>\n\n<lg>\n<l>yā bījapūradrumamūlamekaṃ kṣīreṇa siddhaṃ haviṣā vimiśram /</l>\n<l>ṛtau nipīya svapatiṃ prayāti dīrghāyuṣaṃ sā tanayaṃ prasūte // JPanc_3.79 //</l>\n</lg>\n\n<p>atha garbhasaṃsthāpanasamuddeśaḥ /</p>\n\n<lg>\n<l>kaśeruśṛṅgāṭakajīvanākhyapayodharairaṇḍaśatāvarībhiḥ /</l>\n<l>siddhaṃ payaḥ śarkarayā vimiśraṃ saṃsthāpayedgarbhamudīrṇaśūlam // JPanc_3.80 //</l>\n</lg>\n\n<p>atha sukhaprasavasamuddeśaḥ / atha sukhaprasavamantraḥ -</p>\n\n<lg>\n<l>oṃ ihāmṛtañca somaśca citrabhānuśca bhāmini /</l>\n<l>uccaiḥśravā turaṅgāṇāṃ mandire nivasantu te // JPanc_3.81 //</l>\n</lg>\n\n<lg>\n<l>oṃ idamamamṛtamapāṃ samuddhṛtaṃ vai tava laghu garbhamimaṃ vimuñcatu stri /</l>\n<l>tadanalapavanārkavāsarāste saha lavaṇāmbudharairdiśantu śāntim // JPanc_3.82 //</l>\n</lg>\n\n<lg>\n<l>oṃ muktāḥ pāśā vipāśāśca muktāḥ sūryeṇa raśmayaḥ /</l>\n<l>muktaḥ sarvabhayādgarbha ehyehi mā cira svāhā // JPanc_3.83 //</l>\n</lg>\n\n<lg>\n<l>ebhirjalaṃ cyāvanamantrarājairjaptvā pradeyaṃ kila garbhavatyai /</l>\n<l>sadyaḥ prasūte navamūḍhagarbhā yogo 'yamātreyamunipradiṣṭaḥ // JPanc_3.84 //</l>\n</lg>\n\n<p>ebhirmantraiḥ saptavāramabhimantritaṃ jalaṃ garbhavatyai pātuṃ dātavyam /\n'oṃ manmatha manmatha manmathavāhini ! lambodaraṃ muñca muñca laghu svāhā' iti mantraḥ / anena mantreṇa saptavāramabhimantritaṃ jalaṃ garbhavatyai pātuṃ dātavyam / sukhāt prasavo bhavati //</p>\n\n<p>atha vandhyākaraṇasamuddeśaḥ /</p>\n\n<lg>\n<l>palāśakṣīridrumayoḥ phalāni puṣpāṇyatho śālmalipādapasya /</l>\n<l>madyena māsārdhadinaṃ nipīya vandhyā bhavenniścitameva nārī // JPanc_3.85 //</l>\n</lg>\n\n<lg>\n<l>phalaṃ kadambasya ca mākṣikaṃ hi tuṣodakena tridinaṃ nipīya /</l>\n<l>snānāvasāne niyamena cāpi vandhyāmavaśyaṃ kurute haṭhena // JPanc_3.86 //</l>\n</lg>\n\n<lg>\n<l>karṣadvayaṃ rākṣasavṛkṣabījaṃ saptāhamātraṃ sitaśālivārā /</l>\n<l>ṛtau nipītaṃ mṛgaśāvakākṣyā vandhyātvametanniyataṃ karoti // JPanc_3.87 //</l>\n</lg>\n\n<p>atha keśasaṃskārasamuddeśaḥ /</p>\n\n<lg>\n<l>tilaprasūnaṃ saha gokṣureṇa sasāraghaṃ gavyaghṛtena piṣṭam /</l>\n<l>saptāhamātreṇa śiraḥpralepādbhavanti dīrghāḥ pracurāśca keśāḥ // JPanc_3.88 //</l>\n</lg>\n\n<lg>\n<l>karṣārdhamātraṃ prasavaṃ phalena nimbasya tailaṃ niyamena pītam /</l>\n<l>krameṇa kundendutuṣāragauraṃ śiroruhaṃ mecakatāmupaiti // JPanc_3.89 //</l>\n</lg>\n\n<p>atha indraluptasamuddeśaḥ /</p>\n\n<lg>\n<l>guñjāphalaiḥ kṣaudrayutairvilipya keśapradeśe sakalendraluptam /</l>\n<l>anena yogena sadaiva keśā rohanti kṛṣṇāḥ kuṭilā viśālāḥ // JPanc_3.90 //</l>\n</lg>\n\n<p>iti śrīkaviśekharajyotirīśaviracite pañcasāyake tṛtīyaḥ sāyakaḥ /</p>\n\n</div>\n<div>\n\n<p>atha caturthaḥ sāyakaḥ /</p>\n\n<p>atha kanyālakṣaṇasamuddeśaḥ /</p>\n\n<lg>\n<l>prakhyāte mahati prabhūtavibhave cāritraśīlānvite vidyādhairyavivekaśauryavibhavaślāghye kulīne kule /</l>\n<l>kanyā bhrātṛyutā suśīlavinayā rūpojjvalā dakṣiṇā traivargāśritaśuddhavaṃśanilayā sadbhirvivāhyā naraiḥ // JPanc_4.1 //</l>\n</lg>\n\n<lg>\n<l>ambhojāsyā bahalanayanā bhūrikeśapracārā tulyā snigdhā susamadaśanā padmarāgādharauṣṭhī /</l>\n<l>ramyaśrotrā madhuravacanā kambukaṇṭhī śubhāṅgī madhye kṣīṇā sulalitakarā dakṣiṇāvartanābhiḥ // JPanc_4.2 //</l>\n</lg>\n\n<lg>\n<l>pīnaśroṇī kanakakadalīstambhajaṅghābhirāmā raktāśokaprasavacaraṇā snigdhaśākhāṅgulīkā /</l>\n<l>itthaṃ yuktā sulalitatanurlakṣaṇairuttamairyā kanyā sadbhiścaṭulacaritā sā vivāhyā guṇajñaiḥ // JPanc_4.3 //</l>\n</lg>\n\n<p>atha kanyādūṣaṇasamuddeśaḥ /</p>\n\n<lg>\n<l>kharvā piṅgalakuntalā kṛśatanurdīrghā 'tiromākulā kṛṣṇā saukaralocanā pṛthugalā kṛṣṇādharā danturā /</l>\n<l>rukṣāṅgī vikaṭastanī ca sabalā babhrūravīrātmajā vācālā bahubhojanā ca gadinī prauḍhā ca duḥkhānvitā // JPanc_4.4 //</l>\n</lg>\n\n<lg>\n<l>puṣpakṣmādharavṛkṣadeśataṭinīnakṣatrasañjñā ca yā hāsye kūpayugaṃ kapolayugale yasyā bhavet satvaram /</l>\n<l>aṅguṣṭhādhikaparvaṇī caraṇayoryasyāśca jātā 'ṅguliḥ pādasyāpi kanīnikā na patati kṣmāyāṃ tadanyaiva vā // JPanc_4.5 //</l>\n</lg>\n\n<lg>\n<l>ajñātānvayajā svabhāvapiśunā lambādharā cañcalā kuṣṭhiścitrikulodbhavā ca vitatā yasyāḥ kaṭirnāsikā /</l>\n<l>nindyā pallavajihvikā drutagatirnyūnādhikāṅgī punas tyājyā kāmakalākalāpakuśalaiḥ kanyā vivāhe sadā // JPanc_4.6 //</l>\n</lg>\n\n<p>atha varalakṣaṇasamuddeśaḥ /</p>\n\n<lg>\n<l>prakhyāto 'malavaṃśajo navavayāḥ śūrassuśīlaśca yaḥ svācāraḥ sthirasauhṛdo guṇanidhirnānākuṭumbī balī /</l>\n<l>arthī bhogarato viśiṣṭavacano dākṣiṇyadhairyāśrayo jāmātā jagatītale kavivarairevaṃvidho varṇitaḥ // JPanc_4.7 //</l>\n</lg>\n\n<p>atha varadūṣaṇasamuddeśaḥ /</p>\n\n<lg>\n<l>pāpiṣṭho vyasanī ṛṇairupahato dyūtapriyo bhikṣuko rogī puṃstvavivarjitaścalamatirvaideśikaḥ kātaraḥ /</l>\n<l>mūrkho duṣṭakulodbhavaśca kṛpaṇo vṛddho 'tidīnaḥ khalaḥ kartavyo na varaḥ kadā 'pi puruṣairevaṃvidho bhūtale // JPanc_4.8 //</l>\n</lg>\n\n<p>atha vivāhabhedasamuddeśaḥ /</p>\n\n<lg>\n<l>cāturvarṇyasamāhitā munivarairaṣṭau vivāhāḥ striyo brāhmo daivatakastato nigaditau gāndharvapaiśācakau /</l>\n<l>ārṣo rākṣasakastathā ' 'sura iti khyāto 'paraścāṣṭamaḥ prājāpatyasamābhidhaḥ pṛthagamī proktā mayā nāmataḥ // JPanc_4.9 //</l>\n</lg>\n\n<lg>\n<l>ārṣo daivatakaḥ prajāpatibhavo brāhmo dvijānāṃ mato gāndharvaḥ saha rākṣasena kathitaḥ kṣātrasya tajjñairasau /</l>\n<l>ekaścāsurasañjñako nigadito vaiśyasya śūdrasya ca saṅkṣepādupavarṇitaṃ kramavaśātpaurāṇikaṃ lakṣaṇam // JPanc_4.10 //</l>\n</lg>\n\n<lg>\n<l>vidyāvān guṇapūjitaḥ sucaritaḥ sadvaṃśajāto muniḥ saumyo mānarataḥ suśīlavinayo gehāgataḥ prārthakaḥ /</l>\n<l>kanyāyā gṛhanāyakaḥ sapulakastasmai dadātyādarād ārṣo goyugadakṣiṇo nigaditastajjñairvivāho varaḥ // JPanc_4.11 //</l>\n</lg>\n\n<lg>\n<l>ṛtvigbhiḥ parimaṇḍite bahuvidhe yajñotsave cottame nānāvarṇasuvarṇavastrakusumairābhūṣitāṅgī śubhā /</l>\n<l>kanyā dakṣiṇayā dvijāya vidhinā yaddīyate cādarād daivaḥ so 'yamudīritaḥ kavivarairitthaṃ vivāho varaḥ // JPanc_4.12 //</l>\n</lg>\n\n<lg>\n<l>kanyā bāndhvasannidhau sulalitā viprottamāyādarād uktvā- tubhyamiyaṃ mayā svatanayā datteti harṣānvitau /</l>\n<l>dharmaṃ sañcaratāṃ yathāsukhamubhau dāmpatyayogātsadā prājāpatyakaragraha kavivaraireṣaḥ pramāṇīkṛtaḥ // JPanc_4.13 //</l>\n</lg>\n\n<lg>\n<l>āhūyārcanapūrvakaṃ dvijavarāyācchādya vāsovarair vidyāśīlavivekavaṃśavinayācārānvitāya svayam /</l>\n<l>kanyā prītimate varāya vidhinā yaddīyate sādaraṃ brāhmo 'sau munipuṅgavairnigaditaḥ śreṣṭho vivāho 'paraḥ // JPanc_4.14 //</l>\n</lg>\n\n<lg>\n<l>kanyā yauvanaśālinī patimamuṃ yā svīkaroti svayaṃ gāndharvaḥ sa hi kathyate bhujabalādākṛṣyate yatpunaḥ /</l>\n<l>jñeyo rākṣasa eṣa paṇḍitavaraiścauryādvivāho 'paraḥ paiśācaḥ kaviśekhareṇa kathitastyājyaḥ sadā yatnataḥ // JPanc_4.15 //</l>\n</lg>\n\n<lg>\n<l>ādāya prathamaṃ varādbahutaraṃ śulkaṃ yathākāṅkṣayā vastrālaṅkṛtivaibhavena tanayāsantoṣamutpādya ca /</l>\n<l>paścādduṣkulasambhavāya malinaṃ kanyāpradānaṃ vṛthā prakhyāto 'dhamavaṃśajāpariṇayastajjñairasāvāsuraḥ // JPanc_4.16 //</l>\n</lg>\n\n<p>atha paradāratyāgasamuddeśaḥ /</p>\n\n<lg>\n<l>aśraddhāmupahasyatāṃ malinatāmarthakṣayaṃ lāghavaṃ garhāṃ glānimadhogatiṃ vikalatāmāyuḥkṣatiṃ durgatim /</l>\n<l>itthaṃ ye paradārakarmaṇi ratā lokatraye ninditā vindante paramāpadaḥ sukhadhiyā duḥkhaṃ narāste sadā // JPanc_4.17 //</l>\n</lg>\n\n<lg>\n<l>paulastyaḥ suradaityamartyamukuṭavyāghṛṣṭapādāmbujo maithilyāharaṇādavāpa maraṇaṃ vāliścyuto rājyataḥ /</l>\n<l>pāñcālīpratikāṅkṣitvena nidhanaṃ bhīmādgataḥ kīcakas tasmādanyavadhūrnarairna manasā 'pyālāpanīyā bhuvi // JPanc_4.18 //</l>\n</lg>\n\n<p>atha dūtīsamuddeśaḥ /</p>\n\n<lg>\n<l>cakṣuḥprītirudīritā prathamataścittabhramaḥ syāttataḥ saṅkalpastadanantaraṃ nigadito nidrāvināśastathā /</l>\n<l>vairāgyaṃ viṣayeṣu kārśyamatha ca vrīḍānivṛttistato hyunmādo maraṇaṃ daśa(nava) prakaṭitāḥ kandarpaceṣṭā iti // JPanc_4.19 //</l>\n</lg>\n\n<lg>\n<l>kāminyā navayauvane na milati svecchāvihāro nṛṇām unmādo maraṇaṃ tadā manasijavyāmohato jāyate /</l>\n<l>tasmāttadvinivāraṇāya puruṣairanyāṅganā kāmibhir gantavyeti vadanti kāśyapamunikṣemendravātsyāyanāḥ // JPanc_4.20 //</l>\n</lg>\n\n<lg>\n<l>tārāpīḍasuto vināśamagamatkādambarīkāṅkṣayā vyāmuktaḥ kila puṇḍarīkamunirapyuccairmahāśvetayā /</l>\n<l>urvaśyā ca purūravā narapatiḥ santyājito jīvitaṃ tasmājjīvitarakṣaṇāya hi vinirgamyā parapreyasī // JPanc_4.21 //</l>\n</lg>\n\n<lg>\n<l>dāsī vāravadhūrnaṭī ca vidhavā bālā ca dhātrī tathā kanyā pravrajitā ca bhikṣuvanitā sambandhinī śilpinī /</l>\n<l>mālākāranitambinī pratisakhī dautye smṛtā yoṣitām ālāpe kavibhiḥ sadaiva madanavyāpāralīlāvidhau // JPanc_4.22 //</l>\n</lg>\n\n<p>atha sukhasādhyāsamuddeśaḥ /</p>\n\n<lg>\n<l>prauḍhā kāntavimānitā bahuguṇā ramyā 'napatyā tathā raṇḍā svairaparā svatantragamanā śilpapriyā gāyikā /</l>\n<l>ṣaṇḍhonmattadaridrasevakamahārogārtaḍimbhāṅganā nūnaṃ siddhyati dūtikānigaditā ramyābhisārotsave // JPanc_4.23 //</l>\n</lg>\n\n<p>atha kaṣṭasādhyāsamuddeśaḥ /</p>\n\n<lg>\n<l>ekā vallabharakṣitā parajanālāpe viraktā dṛḍhā niḥsnehā dhanayauvane gurujanādbhītā ca lajjāvatī /</l>\n<l>svasthā sundaranāyakā patiratā śiṣyādikāntā tathā duḥsādhyā kaviśekhareṇa ramaṇī proktā ratiprārthane // JPanc_4.24 //</l>\n</lg>\n\n<p>atha tyājyastrīsamuddeśaḥ /</p>\n\n<lg>\n<l>ajñātā dvijavallabhā guruvadhūrmitrāṅganā rogiṇī ceṭī pravrajitā satī ripuvadhūḥ śiṣyā ca garbhānvitā /</l>\n<l>bhrūṇaghnī mṛtasantatiḥ khalajanā cāspṛśyajā gotrajā gantavyā na kadācideva puruṣairetāḥ striyaḥ kāmibhiḥ // JPanc_4.25 //</l>\n</lg>\n\n<p>suratatyājyasthānasamayasamuddeśaḥ /</p>\n\n<lg>\n<l>nadyāṃ devagṛhe catuṣpathavaṭe śailasya sānau jale gurvagnidvijasannidhau paragṛhe durge śmaśāne vane /</l>\n<l>sandhyāyāṃ divase kadā 'pi surataṃ pumbhirvivekānvitair dṛṣṭvā dharmavirodhasaṅkaṭamiti tyājyaṃ sadā yatnataḥ // JPanc_4.26 //</l>\n</lg>\n\n<lg>\n<l>aṣṭamyāṃ himaraśmiśekharatithau bāṇe ca pūrṇātithau bhānoḥ saṅkramaṇe vrate ca śaradi grīṣme kṣapāyāmapi /</l>\n<l>yātāyātapariśrame jvaragade sambhogaceṣṭāṃ naraḥ kuryānnaiva kadācideva sukṛtītyāhurmunīndrāḥ sphuṭam // JPanc_4.27 //</l>\n</lg>\n\n<p>atha suratayogyasthānasamuddeśaḥ /</p>\n\n<lg>\n<l>sphūrjjaddīpaśikhojjvale sulalite ramyonnate vistare dhūpodgāramanohare kusumasragdāmopaśobhānvite /</l>\n<l>vīṇātālaravākule manasijaprastāvanānandite sambhogaḥ kuśalaiḥ svakīyabhavane kāryo yathākāṅkṣayā // JPanc_4.28 //</l>\n</lg>\n\n<p>athābhilāṣasamuddeśaḥ /</p>\n\n<lg>\n<l>uktā gacchati lajjitā viramati premṇā manāgīkṣate keśāṁlluñcati jṛmbhaṇaṃ racayati prastauti gāthāṃ muhuḥ /</l>\n<l>āliṅgatyaparāṃ virauti paruṣaṃ cumbatyasau bālakaṃ gātraṃ bhañjati jṛmbhate vihasati pratyuttaraṃ yācate // JPanc_4.29 //</l>\n</lg>\n\n<lg>\n<l>dormūlaṃ khalu darśayet stanayuge vastraṃ samālambate aṅguṣṭhena likhenmahīṃ smitamukhī vrīḍāṃ vidhatte mṛṣā /</l>\n<l>dantenādharapallavaṃ vidaśati vyaktaṃ tathā bhāṣate bhāvairebhiriha sphuṭaṃ mṛgadṛśāṃ jñeyo 'bhilāṣaḥ sadā // JPanc_4.30 //</l>\n</lg>\n\n<p>athāliṅganasamuddeśaḥ /</p>\n\n<lg>\n<l>mālyāpūritakuntalaḥ suvasanaḥ snigdhāṅgarāgojjvalo nānābhūṣaṇasundaraḥ smaravaśastāmbūlapūrṇānanaḥ /</l>\n<l>sphūrjjaddīpamanojñavāsabhavane śayyātale nāyako rāgārthaṃ parirambhaṇaṃ prathamataḥ kuryātsamaṃ yoṣitā // JPanc_4.31 //</l>\n</lg>\n\n<lg>\n<l>vṛkṣārūḍhakasañjñakaṃ prathamatastasmāllatāveṣṭitaṃ tasmājjāghanaviddhakāvapi matāvūrūpagūḍhaṃ punaḥ /</l>\n<l>jñātavyaṃ tilataṇḍulaṃ rasavidāmāliṅganaṃ yoṣitāṃ kṣīraṃ nīrapuraḥsaraṃ nigaditaṃ tasmācca lālāṭikam // JPanc_4.32 //</l>\n</lg>\n\n<lg>\n<l>ekena pādena padaṃ svabharturanyena cākramya tadūrubhāgam /</l>\n<l>āpīḍya dorbhyāmapi kāntapṛṣṭhaṃ vṛkṣādhirūḍhaṃ pravadanti tajjñāḥ // JPanc_4.33 //</l>\n</lg>\n\n<lg>\n<l>ūrdhvaṃ bhujābhyāṃ saralāṅgayaṣṭī kṣoṇīruhaṃ vallirivādhirudya /</l>\n<l>nārī priyaṃ cumbati nistaraṅgā bhavellatāveṣṭitasañjñakaṃ tat // JPanc_4.34 //</l>\n</lg>\n\n<lg>\n<l>śroṇītaṭe bāhuyugena kāntamāpīḍya muktāmbarakeśabhārā /</l>\n<l>vaktrāsavaṃ svādayati prahṛṣṭā tajjñaiḥ sphuṭaṃ jāghanametaduktam // JPanc_4.35 //</l>\n</lg>\n\n<lg>\n<l>sukhopaviṣṭaṃ puruṣaṃ purandhrī sammīlitākṣaṃ svakaraprabandhāt /</l>\n<l>āvidhyati premalasatkucābhyāmāliṅganaṃ viddhakametadāhuḥ // JPanc_4.36 //</l>\n</lg>\n\n<lg>\n<l>kānto manojavyathitāṅgayaṣṭyā āpīḍayedūruyugaṃ yuvatyāḥ /</l>\n<l>ūrūpaghātena kavipravīrairūrūpagūḍhaṃ tadidaṃ pradiṣṭam // JPanc_4.37 //</l>\n</lg>\n\n<lg>\n<l>bāhūruvakṣojaghanena gāḍhamanyonyasaṃsaktaśarīrayaṣṭyoḥ /</l>\n<l>ānandabhāvādyadudīrṇabhāvamāliṅganaṃ tattilataṇḍulākhyam // JPanc_4.38 //</l>\n</lg>\n\n<lg>\n<l>gātropariṣṭhādatha talpamadhye saṃlīyate yanmithunaṃ śarīre /</l>\n<l>kāmātirekāt kṛtapūrṇaceṣṭamāliṅganaṃ kṣīrajalaṃ pradiṣṭam // JPanc_4.39 //</l>\n</lg>\n\n<lg>\n<l>anyonyasaṃsaktamukhaṃ ca bāhū netraṃ lalāṭaṃ hṛdayaṃ kapolam /</l>\n<l>ānandabhāvaśramamīlitākṣaṃ lālāṭikaṃ tattvavido vadanti // JPanc_4.40 //</l>\n</lg>\n\n<p>atha cumbanasamuddeśaḥ /</p>\n\n<lg>\n<l>gaṇḍasthalīmastakadantavāsogrīvākucoraḥstanacūcukāni /</l>\n<l>āliṅganānantarameva yūnoḥ sthānāni cumbasya vadanti tajjñāḥ // JPanc_4.41 //</l>\n</lg>\n\n<lg>\n<l>kakṣāyugaṃ cāpi nitambinīnāṃ kandarpagehaṃ ca ratipravīṇāḥ /</l>\n<l>cumbanti kāmaṃ taralāyatākṣyā deśasya sātmyena sadaiva lāṭāḥ // JPanc_4.42 //</l>\n</lg>\n\n<lg>\n<l>kānto 'ṅganāyā vadane svakīyaṃ vaktraṃ samāropya balena yatra /</l>\n<l>na cumbati krodhavaśena nārī syāccumbanaṃ tannimitābhidānam // JPanc_4.43 //</l>\n</lg>\n\n<lg>\n<l>patyurmukhe svīyamukhaṃ niveśya premṇā manāgañcati dantavāsaḥ /</l>\n<l>uccena gṛhṇātyapi kampitoṣṭhī proktaṃ munīndraiḥ sphuritaṃ vinodāt // JPanc_4.44 //</l>\n</lg>\n\n<lg>\n<l>hastena netraṃ parimīlya bhartuḥ sammīlitākṣī vadane svajihvām /</l>\n<l>nikṣipya ca krīḍati yatra lolā khyātaṃ rasajñaiḥ khalu ghṛṣṭasañjñam // JPanc_4.45 //</l>\n</lg>\n\n<lg>\n<l>hastāṅgulīsampuṭakena yatra kāntoṣṭhamādāya rasajñayā ca /</l>\n<l>āsvādayennirdaśanaṃ vinodāt syāccumbanaṃ pīḍitametadeva // JPanc_4.46 //</l>\n</lg>\n\n<lg>\n<l>kāntādharaṃ svādharasampuṭena pītvā muhuḥ svādayati krameṇa /</l>\n<l>nārī ca tenaiva vidhānakena jñeyaṃ munīndrairiti sampuṭākhyam // JPanc_4.47 //</l>\n</lg>\n\n<lg>\n<l>oṣṭhena kāntoṣṭhayugaṃ nipīya jihvāṃ nidhāyāpyatha tālubhāge /</l>\n<l>cumbotsave nṛtyati yatra nārī proktaṃ samauṣṭhaṃ munibhiḥ purāṇaiḥ // JPanc_4.48 //</l>\n</lg>\n\n<p>atha nakhāghātasamuddeśaḥ /</p>\n\n<lg>\n<l>kakṣākucoraḥsthalakukṣinābhiśroṇīlalāṭāṅghrikareṣu sadyaḥ /</l>\n<l>sāṅguṣṭhasarvāṅgulikaiśca sarvaiḥ suvyakta eṣaḥ stanakandharādau // JPanc_4.49 //</l>\n</lg>\n\n<lg>\n<l>sañjñāpakaṃ manmatharāgarāśeruktaṃ munīndraiśchuritābhidhānam /</l>\n<l>vakṣojakandarpagṛhādhareṣu deyaṃ navoḍhāpramadājanānām // JPanc_4.50 //</l>\n</lg>\n\n<lg>\n<l>kaṇḍūyanenaiva śiroruhāṇāmasyopayogaṃ parikīrtayanti /</l>\n<l>ardhenduśaṅkāśamidaṃ nakhajñairardhendusañjñaṃ kathitaṃ samāsāt // JPanc_4.51 //</l>\n</lg>\n\n<lg>\n<l>kakṣānitambastanapārśvakeṣu dātavyametat karajaṃ sadaiva /</l>\n<l>ardhendusañjñadvitayaṃ prayuktaṃ syānmaṇḍalākhyaṃ madanāvataṃsam // JPanc_4.52 //</l>\n</lg>\n\n<lg>\n<l>ūrūtaṭe kāmagṛhe nitambe procurmunīndrā viniyogamasya /</l>\n<l>samaiśca sarvairnakharaiḥ sulagnaistajjñaiḥ kiloktaṃ śaśakaplutākhyam // JPanc_4.53 //</l>\n</lg>\n\n<lg>\n<l>sīmantapārśve hṛdhi cūcukādāvetat prayojyaṃ surataprayoge /</l>\n<l>sarvairnakhairvai stanamadhyabhāge paścādadho 'ṅguṣṭhabhavā hi rekhā // JPanc_4.54 //</l>\n</lg>\n\n<lg>\n<l>vyaktīkṛtā rāgakarī tadetanmayūrapadaṃ samudīrayanti /</l>\n<l>alambamevaṃ sphuritārdharekhaṃ prāhuḥ kṣataṃ paṅkajapatrasañjñam // JPanc_4.55 //</l>\n</lg>\n\n<lg>\n<l>dormūlavakṣaḥsthalanābhisandhāvasyopayogaṃ vadate maheśaḥ /</l>\n<l>rekhāyugaṃ gaṇḍayuge pradattaṃ stanāntakakṣājaghanasthaleṣu /</l>\n<l>deśāntaraṃ gacchati kāminīnāṃ saṃsmārakaṃ dardurakaṃ vadanti // JPanc_4.56 //</l>\n</lg>\n\n<lg>\n<l>puṃsaḥ śarīre yuvatīkuce vā kṣataṃ nakhasya prativīkṣya sadyaḥ /</l>\n<l>kandarparāgākulacittavṛttirmunerapi syāt kimutetarasya // JPanc_4.57 //</l>\n</lg>\n\n<lg>\n<l>sarvasvamevāsti manobhavasya premṇā prayuktaṃ karajaṃ ratajñaiḥ /</l>\n<l>nāsmāddvitīyaṃ bhuvi rāgabījamityāha śītāṃśukalākirīṭaḥ // JPanc_4.58 //</l>\n</lg>\n\n<p>atha daśanaghātasamuddeśaḥ /</p>\n\n<lg>\n<l>dantaprakārāśca nakhaprakārairjñeyāḥ samā eva samaiśca sadbhiḥ /</l>\n<l>śītkārahuṅkāraviceṣṭitādyāḥ prāyo viśeṣāḥ punaratra kāryāḥ // JPanc_4.59 //</l>\n</lg>\n\n<lg>\n<l>ślathā ghanāstīvramukhāḥ samāṅgā rāgaspṛśo nirmaladīptibhājaḥ /</l>\n<l>dantā pradeyā nakhadānadeśe vaktrāntarākṣidvitayaṃ vihāya // JPanc_4.60 //</l>\n</lg>\n\n<lg>\n<l>dantauṣṭhasaṃyogavaśena gaṇḍe dantaprakāraḥ kila vidrumo 'yam /</l>\n<l>abhyāsayogādyuvatījanānāṃ syānnānyathā kvāpi vinodatastu // JPanc_4.61 //</l>\n</lg>\n\n<lg>\n<l>ūrūsthale kaṇṭhakapolayugme khaṇḍābhrakaṃ maṇḍalatulyarūpam /</l>\n<l>saṃśobhate dantamidaṃ yuvatyāḥ prāyo munīndrāḥ samudīrayanti // JPanc_4.62 //</l>\n</lg>\n\n<lg>\n<l>dīrghā suraktā kṣatakuñcitā ca rekhā sthale cūcukayoḥ pradeyā /</l>\n<l>viśeṣakāle smaraṇe ca tajjñairdanto 'yamuktaḥ kila kolacarcaḥ(rvaḥ) // JPanc_4.63 //</l>\n</lg>\n\n<p>atha keśākarṣaṇasamuddeśaḥ /</p>\n\n<lg>\n<l>dvābhyāṃ karābhyāṃ śirasi prakāmaṃ kṛṣṭvā kacāṃścumbanti vallabhaścet /</l>\n<l>tadeva diṣṭaṃ samahastasañjñaṃ syādekahastena taraṅgaraṅgaḥ // JPanc_4.64 //</l>\n</lg>\n\n<lg>\n<l>karṇapradeśe ca kacaṃ nipīḍya premṇā patiścumbati vallabhāsyam /</l>\n<l>anyonyahastagrahavistareṇa kāmāvataṃsaṃ munayo vadanti // JPanc_4.65 //</l>\n</lg>\n\n<lg>\n<l>saṃveṣṭya sarvāṅgulibhiḥ kacaughaṃ yasyāḥ patirdhārayati smarārtām /</l>\n<l>bhujaṅgavallī parikīrtiteyaṃ ratotsave keśakalāvidhijñaiḥ // JPanc_4.66 //</l>\n</lg>\n\n<lg>\n<l>bhavyā ghanā raukṣyavivarjitāśca śyāmā viśālā bahulāḥ kacāḥ syuḥ /</l>\n<l>cumbapradānāvasare prakarṣyā rāgodayārthaṃ taruṇījanānām // JPanc_4.67 //</l>\n</lg>\n\n<lg>\n<l>ityādayo bāhyarataprakārāḥ pūrvaṃ ratajñaiḥ parikalpanīyāḥ /</l>\n<l>anye 'pi ye santi bahuprabhedā noktā mayā vistarabhītitaste // JPanc_4.68 //</l>\n</lg>\n\n<p>iti śrīkaviśekharajyotirīśvaraviracite pañcasāyake caturthaḥ sāyakaḥ /</p>\n\n</div>\n<div>\n\n<p>atha pañcamaḥ sāyakaḥ /</p>\n\n<p>atha nāḍīsamuddeśaḥ /</p>\n\n<lg>\n<l>manobhavāgāramukhe tu nāḍyastisro bhavanti pramadājanānām /</l>\n<l>samīraṇā cāndramasī ca gaurī viśeṣamāsāmupavarṇayāmi // JPanc_5.1 //</l>\n</lg>\n\n<lg>\n<l>pradhānabhūtā madanātapatre samīraṇā nāma viśeṣanāḍī /</l>\n<l>tasyā mukhe yatpatitaṃ nṛvīryaṃ tanniṣphalaṃ syāditi candramauliḥ // JPanc_5.2 //</l>\n</lg>\n\n<lg>\n<l>yā cāparā cāndramasī ca nāḍī kandarpagehe bhavati pradhānā /</l>\n<l>sā sundarī yoṣitameva sūte sādhyā bhavedalparatotsavena // JPanc_5.3 //</l>\n</lg>\n\n<lg>\n<l>gaurīti nāḍī yadupasthadeśe pradhānabhūtā bhavati svabhāvāt /</l>\n<l>putraṃ prasūte bahudhā 'ṅganā sā kaṣṭopabhogyā surate pradiṣṭā // JPanc_5.4 //</l>\n</lg>\n\n<p>athottānabandhasamuddeśaḥ /</p>\n\n<lg>\n<l>prasāritorūdvayamadhyayogādgāḍhā 'pi nārī ślathatāmupaiti /</l>\n<l>saṃlagnajānudvayabandhayuktā ślathā 'pi saṅkocamalaṃ prayāti // JPanc_5.5 //</l>\n</lg>\n\n<lg>\n<l>tasyā yuvatyāḥ prakṛtiṃ ca sattvaṃ deśaṃ ca bhāvaṃ madanātapatram /</l>\n<l>ālokya bandhāḥ parikalpanīyāḥ sambhogakāle puruṣai rasajñaiḥ // JPanc_5.6 //</l>\n</lg>\n\n<lg>\n<l>uttānasuptapramadorūmadhye sthitaḥ patiḥ kāmayate prakāmam /</l>\n<l>tayordvayoḥ prītikaraḥ pradiṣṭo bandho narāṇāmatidurlabho 'yam // JPanc_5.7 //</l>\n</lg>\n\n<lg>\n<l>uttānasuptā yuvatiḥ svapādau skandhe samāropya ramennarasya /</l>\n<l>bandho 'yamuktaḥ samapādasañjñaḥ prayojanīyaḥ kariṇīrateṣu // JPanc_5.8 //</l>\n</lg>\n\n<lg>\n<l>evaṃvidhāyāḥ striya eva jaṅghāṃ kāntaḥ svajaṅghopari sanniveśya /</l>\n<l>udbhramya bhūyaḥ kaṭimāramantyāḥ syādeṣa bandhaḥ kila nāgarākhyaḥ // JPanc_5.9 //</l>\n</lg>\n\n<lg>\n<l>dhṛtvā svajānuṃ gagane svapādau śayyātale strī prathamaṃ prasuptā /</l>\n<l>kucau patiḥ pāṇiyugena dhṛtvā ramettadā vyomapadābhidhānam // JPanc_5.10 //</l>\n</lg>\n\n<lg>\n<l>ekaṃ yuvatyāścaraṇaṃ pṛthivyāmūrdhvaṃ tathā 'nyaṃ parikalya kāntaḥ /</l>\n<l>padbhyāṃ sthito hastayugaṃ ca bhūmau traivikramaḥ syāditi vandharājaḥ // JPanc_5.11 //</l>\n</lg>\n\n<lg>\n<l>nitambabimbaṃ kila nāyakena nāryāstrikaṃ hastayugena dhṛtvā /</l>\n<l>gulphau nidhāya sthita eva tasyā bandho 'pyasau cāṭukakelikaḥ syāt // JPanc_5.12 //</l>\n</lg>\n\n<lg>\n<l>kāntasya vakṣaḥsthalagau ca (sva)pādāv āliṅgya gāḍhaṃ pramadā karābhyām /</l>\n<l>kiñcinnatorudvayayogataśca jñeyo budhairityavadārito 'yam // JPanc_5.13 //</l>\n</lg>\n\n<p>atha pārśvabandhasamuddeśaḥ /</p>\n\n<lg>\n<l>ekaṃ yuvatyā hṛdaye svapādaṃ tathā 'rpitaṃ talpagataṃ tadanyam /</l>\n<l>prauḍhāṅganāvallabha eṣa bandhaḥ khyātaḥ pṛthivyāmupavītikākhyaḥ // JPanc_5.14 //</l>\n</lg>\n\n<lg>\n<l>ūrvoḥ patirmadhyagato yuvatyāḥ pārśvasthitāyāḥ parirabhya deham /</l>\n<l>yūnostrikālolanato rasajñairatyādṛtaḥ sampuṭanāmadheyaḥ // JPanc_5.15 //</l>\n</lg>\n\n<lg>\n<l>pārśvasthitāyāḥ mṛgaśāvakākṣyāḥ pṛṣṭhāvalambī ramaṇaḥ prasuptaḥ /</l>\n<l>liṅgasmarāgāraniveśayogādihopadiṣṭaḥ khalu nāgabandhaḥ // JPanc_5.16 //</l>\n</lg>\n\n<p>athopaviṣṭabandhasamuddeśaḥ /</p>\n\n<lg>\n<l>padmāsanaṃ samparikalpya bhartā kroḍopaviṣṭāṃ yuvatiṃ ramecca /</l>\n<l>anyonyakaṇṭhārpitabāhuyogāt padmāsanākhyaṃ pravadanti santaḥ // JPanc_5.17 //</l>\n</lg>\n\n<lg>\n<l>kānto nitambasthita eva nāryāḥ śroṇīṃ karābhyāṃ yadi yāti dhṛtvā /</l>\n<l>āsphālayedvā 'pi kaṭiprabandhāt prokto munīṇdrairiti kīrtibandhaḥ // JPanc_5.18 //</l>\n</lg>\n\n<p>athādhomukhabandhasamuddeśaḥ /</p>\n\n<lg>\n<l>adhomukhasthāṃ ramayecca nārīṃ tatpṛṣṭhavartī paśutulyarūpaḥ /</l>\n<l>bhartā parikrīḍati bhāvahīno nirdiśyate hāriṇabandha eṣaḥ // JPanc_5.19 //</l>\n</lg>\n\n<lg>\n<l>dantāvalacchāgaturaṅgamāṇāṃ krīḍāprakāraiśca bhavanti bandhāḥ /</l>\n<l>itthaṃ rasajñairanulāpanīyā nodāhṛtā vistarabhītitaste // JPanc_5.20 //</l>\n</lg>\n\n<p>ūrdhvabandhasamuddeśaḥ /</p>\n\n<lg>\n<l>anyonyadoḥpañjaramadhyajātaḥ stambho yadā bāhuyugena lagnaḥ /</l>\n<l>niṣpīḍya nārī patimūrdhvasaṃsthaṃ ramettadā vyāttakaraṃ vadanti // JPanc_5.21 //</l>\n</lg>\n\n<lg>\n<l>eko yuvatyā yadi kāntahaste jānu sthitaḥ syādaparaḥ pṛthivyām /</l>\n<l>kāntaṃ karābhyāmupagūhya yatsyājjñeyaṃ rasajñaiḥ karaṇaṃ tripādam // JPanc_5.22 //</l>\n</lg>\n\n<p>atha puruṣāyitasamuddeśaḥ /</p>\n\n<lg>\n<l>adhomukhī kāntahṛdi prasuptā dorbhyāṃ samāliṅgya yadi prayāti /</l>\n<l>gā(prau)ḍhāṅganāvallabha eṣa tajjñaiḥ bandhaḥ pradiṣṭo viparītarūpaḥ // JPanc_5.23 //</l>\n</lg>\n\n<lg>\n<l>dhūrta ! tvamevaṃ vijito 'syakasmādyuddhe mayā pañcaśarasya nārī /</l>\n<l>ityādikaṃ bhūrividhaṃ raṭantī prāyaḥ sukhaṃ vindati keliraṅge // JPanc_5.24 //</l>\n</lg>\n\n<p>viparītaratāvayogyāṃ striyaṃ darśayati /</p>\n\n<lg>\n<l>navaprasūtā ṛtuyogayuktā garbhālasā sthūlatanurnatāṅgī /</l>\n<l>kṣīṇā navoḍhā jvaritā ca nārī varjyā ratijñairviparītabandhe // JPanc_5.25 //</l>\n</lg>\n\n<p>atha santāḍitasamuddeśaḥ /</p>\n\n<lg>\n<l>vāmasvabhāvānmadanasya rāgo hastaprahārātsamupaiti vṛddhim /</l>\n<l>tasmādyathāsthānamasau vidheyo varāṅganāyāḥ suratāvasāne // JPanc_5.26 //</l>\n</lg>\n\n<lg>\n<l>yadyaṅganā kāntahṛdi prahāraṃ muṣṭyā bhajantī suratopacāraiḥ /</l>\n<l>santāḍitaṃ nāma vadanti tajjñā vistīrṇahastena tadā patākam // JPanc_5.27 //</l>\n</lg>\n\n<lg>\n<l>sāṅguṣṭhamadhyāṅgulasamprahārāt sañjāyate kuṇḍalanāmadheyaḥ /</l>\n<l>yaḥ kevalāṅguṣṭhabhavo 'bhighātaḥ proktaḥ kavīndraiḥ sa tu bindumālaḥ // JPanc_5.28 //</l>\n</lg>\n\n<lg>\n<l>dravati yadi na nārī prauḍharāgārtiyuktā mṛdunidhuvanayoge dantasandhau salīlam /</l>\n<l>pibati daśanavāsaḥ kiñcidunmucya bhūyaḥ kathitamiha rasajñaiḥ sītkṛtaṃ rāgakāri // JPanc_5.29 //</l>\n</lg>\n\n<lg>\n<l>pikaśikhikalahaṃsaprāyapakṣivṛjānāṃ dhvanitamanukarotītyaṅganā manmathārtā /</l>\n<l>mukhadaśanavivartāttatkavīndrā vadanti stanitamiti samāsāccitrasambhogakāle // JPanc_5.30 //</l>\n</lg>\n\n<p>evaṃvidhakaraṇasya phalaṃ nirūpayati /</p>\n\n<lg>\n<l>ityādiyogaiḥ pṛthukāmabhāvaṃ sampādya nārīpuruṣau cireṇa /</l>\n<l>jātānurāgau rahasi prakāmaṃ saukhyaṃ samāsvādayato mahīyaḥ // JPanc_5.31 //</l>\n</lg>\n\n<p>aṣṭānāyikāsamuddeśaḥ /</p>\n\n<lg>\n<l>yasyāḥ patirmilati kelikathānuraktaḥ pārśvaṃ na muñcati manobhavavegayuktaḥ /</l>\n<l>syātsundarī sakalasaukhyakalānidhānā svādhīnapūrvapatiketi vadanti tajjñāḥ // JPanc_5.32 //</l>\n</lg>\n\n<lg>\n<l>puṣpāṅgarāgarucirā taruṇī priyasya tiṣṭhatyanāgamanahetuvicāralolā /</l>\n<l>eṣā 'balā na hi ciraṃ paridevanīyā sotkaṇṭhiteti kathitā kavibhiḥ purāṇaiḥ // JPanc_5.33 //</l>\n</lg>\n\n<lg>\n<l>srakcandanāmbaravibhūṣaṇabhūṣitāṅgī yā vallabhāgamanamārgavirūḍhadṛṣṭiḥ /</l>\n<l>talpaṃ gatā ruciravāsagṛhe 'vaśete sā kīrtitā jagati vāsakasajjiteti // JPanc_5.34 //</l>\n</lg>\n\n<lg>\n<l>krodhātprayāti caraṇe patito 'pi kāntaḥ prāyaḥ pracaṇḍavacanāccaraṇairnirastaḥ /</l>\n<l>paścāttadīyavirahakṣaradānatāṅgī sā kīrtiteha kalahāntaritā kavīndraiḥ // JPanc_5.35 //</l>\n</lg>\n\n<lg>\n<l>saṅketakaṃ priyatamaḥ svayameva dattvā naivāgataḥ samucite samaye ca yasyāḥ /</l>\n<l>hṛṣṭā vaco 'mṛtarasaiḥ sakalāṅgayaṣṭiḥ sā varṇitā kavivarairiha vipralabdhā // JPanc_5.36 //</l>\n</lg>\n\n<lg>\n<l>prātarvinidravadanasmarabhāracauro nidrālaso 'lasagatirnakhavikṣatāṅgaḥ /</l>\n<l>yasyāḥ prayātyabhimukhaṃ muhuśo yuvatyāḥ sā khaṇḍiteti kathitā kavibhiḥ purāṇaiḥ // JPanc_5.37 //</l>\n</lg>\n\n<lg>\n<l>ārambhabhagnacaritā vikalā ca nārī yā nirmitā hi madanena madena yāti /</l>\n<l>guptābhisārarasikā paraveśma gantuṃ sā kīrtitā kavivarairabhisāriketi // JPanc_5.38 //</l>\n</lg>\n\n<lg>\n<l>deśāntaraṃ prativasadramaṇaśca yasyā dattvā 'vadhiṃ cirataraṃ gurukāryayogāt /</l>\n<l>durvāraduḥkhadahanaiḥ paridevitāṅgī sā proṣitapriyatamā kathitā munīndraiḥ // JPanc_5.39 //</l>\n</lg>\n\n<p>granthopasaṃhāraḥ /</p>\n\n<lg>\n<l>yāvaccandrakalākirīṭahṛdaye śailādhirājātmajā yāvadvakṣasi mādhavasya kamalā sānandamādīvyati /</l>\n<l>yāvatkāmakalāvivartacaṭulaṃ kṣoṇītalaṃ rājate tāvacchrīkaviśekharasya kṛtinaḥ kāvyaṃ mude dīvyatām // JPanc_5.40 //</l>\n</lg>\n\n<p>iti kaviśekharaśrījyotīśvarācāryaviracite pañcasāyake pañcamaḥ sāyakaḥ /</p>\n\n<p>samāptaścāyaṃ granthaḥ //</p>\n\n  </div>\n</body>\n\n"
}