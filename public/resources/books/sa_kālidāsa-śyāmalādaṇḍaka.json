{
  "title": "sa_kālidāsa-śyāmalādaṇḍaka",
  "body": "<body xmlns='http://www.tei-c.org/ns/1.0'>\n\n<p>mahākaviśrīkālidāsakṛtaṃ śyāmalādaṇḍakam /</p>\n\n<lg>\n<l>māṇikyavīṇāmupalāpayantīṃ madālasāṃ mañjulavāgvilāsām /</l>\n<l>māhendranīlopalakomalāṅgīṃ mātaṅgakanyāṃ satataṃ smarāmi //</l>\n</lg>\n\n<lg>\n<l>jaya mātaṅgatanaye jaya nīlotpaladyute /</l>\n<l>jaya saṃgītarasike jaya līlāśukapriye //</l>\n</lg>\n\n<p>jaya janani sudhāsamudrāntarudyanmaṇidvīpasaṃrūḍhabilvāṭavīmadhyakalpadrumākalpakādambakāntāravāsapriye kṛttivāsaḥpriye sarvalokapriye /\nsādarārabdhasaṃgītasaṃbhāvanāsaṃbhramālolanīpasragābaddhacūlīsanāthatrike sānumatputrike /\nśekharībhūtapītāṃśurekhāmayūkhāvalībaddhasusnigdhanīlālakaśreṇiśṛṅgārite lokasaṃbhāvite /\nkāmalīlādhanuḥsaṃnibhabhrūlatāpuṣpasaṃdohasaṃdehakṛllocane vāksudhāsecane /\ncārugorocanāpaṅkakelīlalāmābhirāme surāme rame /\nprollasadbālikāmauktikaśreṇikācandrikāmaṇḍalodbhāsilāvaṇyagaṇḍasthalanyastakastūrikāpattrarekhāsamudbhūtasaurabhyasaṃbhrāntabhṛṅgāṅganāgītasāndrībhavanmandratantrīsvare susvare bhāsvare /\nvallakīvādanaprakriyālolatālīdalābaddhatāṭaṅkabhūṣāviśeṣānvite siddhasaṃmānite /\n<lg>\n<l>divyahālāmadodvelahelālasaccakṣurāndolanaśrīsamākṣiptakarṇaikanīlotpale pūritāśeṣalokābhivāñchāphale śrīphale /</l>\n<l>svedabindūllasadbhālalāvaṇyaniṣyandasaṃdohasaṃdehakṛnnāsikāmauktike sarvaviśvātmike kālike /</l>\n<l>mugdhamandasmitodāravaktrasphuratpūgatāmbūlakarpūrakhaṇḍotkare jñānamudrākare sarvasaṃpatkare padmabhāsvatkare /</l>\n<l>kundapuṣpadyutisnigdhadantāvalīnirmalālokasaṃmelanasmeraśoṇādhare cāruvīṇādhare pakvabimbādhare // 1 //</l>\n</lg></p>\n\n<p>sulalitanavayauvanārambhacandrodayodvelalāvaṇyadugdhārṇavāvirbhavatkambubibbokabhṛtkaṃdhare satkalāmandire manthare /\ndivyaratnaprabhābandhuracchannahārādibhūṣāsamuddyotamānānavadyāṃśuśobhe śubhe /\nratnakeyūraraśmicchaṭāpallavaprollasaddorlatārājite yogibhiḥ pūjite /\nviśvadiṅmaṇḍalavyāpimāṇikyatejaḥsphuratkaṅkaṇālaṃkṛte vibhramālaṃkṛte sādhakaiḥ satkṛte /\nvāsarārambhavelāsamujjṛmbhamānāravindapratidvandvipāṇidvaye saṃtatodyaddaye advaye /\ndivyaratnormikādīdhitistomasaṃdhyāyamānāṅgulīpallavodyannakhenduprabhāmaṇḍale saṃnatākhaṇḍale citprabhāmaṇḍale prollasatkuṇḍale /\ntārakārājinīkāśahārāvalismeracārustanābhogabhārānamanmadhyavallībalicchedavīcīsamullāsasaṃdarśitākārasaundaryaratnākare vallakībhṛtkare kiṃkaraśrīkare /\n<lg>\n<l>hemakumbhopamottuṅgavakṣojabhārāvanamre trilokāvanamre /</l>\n<l>lasadvṛttagambhīranābhīsarastīraśaivālaśaṅkākaraśyāmaromāvalībhūṣaṇe mañjusaṃbhāṣaṇe /</l>\n<l>cāruśiñjatkaṭīsūtranirbhartsitānaṅgalīlādhanuḥśiñjinīḍambare divyaratnāmbare /</l>\n<l>padmarāgollasanmekhalābhāsvaraśroṇiśobhājitasvarṇabhūbhṛttale candrikāśītale // 2 //</l>\n</lg></p>\n\n<lg>\n<l>vikasitanavakiṃśukātāmradivyāṃśukacchannacārūruśobhāparābhūtasindūraśoṇāyamānendramātaṅgahastārgale vaibhavānargale śyāmale /</l>\n<l>komalasnigdhanīlopalotpāditānaṅgatūṇīraśaṅkākarodārajaṅghālate cārulīlāgate /</l>\n<l>namradikpālasīmantinīkuntalasnigdhanīlaprabhāpuñjasaṃjātadūrvāṅkurāśaṅkasāraṅgasaṃyogariṅkhannakhendūjjvale projjvale nirmale /</l>\n<l>prahvadeveśalakṣmīśabhūteśatoyeśavāṇīśakīnāśadaityeśayakṣeśavāyvagnikoṭīramāṇikyasaṃghṛṣṭabālātapoddāmalākṣārasāruṇyatāruṇyalakṣmīgṛhītāṅghripadme supadme ume // 3 //</l>\n</lg>\n\n<p>suruciranavaratnapīṭhasthite susthite /\nratnapadmāsane ratnasiṃhāsane śaṅkhapadmadvayopāśrite /\ntatra vighneśadurgābaṭukṣetrapālairyute /\nmattamātaṅgakanyāsamūhānvite mañjulāmenakādyaṅganāmānite bhairavairaṣṭabhirveṣṭite /\ndevi vāmādibhiḥ śaktibhiḥ sevite /\ndhātrilakṣmyādiśaktyaṣṭakaiḥ saṃyute /\nmātṛkāmaṇḍalairmaṇḍite /\nyakṣagandharvasiddhāṅganāmaṇḍalairarcite /\npañcabāṇātmike /\npañcabāṇena ratyā na saṃbhāvite /\nprītibhājā vasantena cānandite /\nbhaktibhājaṃ paraṃ śreyase kalpase /\nyogināṃ mānase dyotase /\n<lg>\n<l>chandasāmojasā bhrājase /</l>\n<l>gītavidyāvinodātitṛṣṇena kṛṣṇena saṃpūjyase /</l>\n<l>bhaktimaccetasā vedhasā stūyase /</l>\n<l>viśvahṛdyena vādyena vidyādharairgīyase // 4 //</l>\n</lg></p>\n\n<p>śravaṇaharaṇadakṣiṇakvāṇayā vīṇayā kiṃnarairgīyase /\nyakṣagandharvasiddhaṅganāmaṇḍalairarcyase /\nsarvasaubhāgyavāñchāvatībhirvadhūbhiḥ surāṇāṃ samārādhyase /\nsarvavidyāviśeṣātmakaṃ cāṭugāthāsamuccāraṇaṃ kaṇṭhamūlollasadvarṇarājitrayaṃ komalaśyāmalodārapakṣadvayaṃ tuṇḍaśobhātidūrībhavatkiṃśukaṃ taṃ śukaṃ lālayantī parikrīḍase /\npāṇipadmadvayenākṣamālāmapi sphāṭikīṃ jñānasārātmakaṃ pustakaṃ cāṅkuśaṃ pāśamābibhratī yena saṃcintyase tasya vaktrāntarādgadyapadyātmikā bhāratī niḥsaret /\nyena vā yāvakābhākṛtirbhāvyase tasya vaśyā bhavanti striyaḥ pūruṣāḥ /\n<lg>\n<l>yena vā śātakumbhadyutirbhāvyase so 'pi lakṣmīsahasraiḥ parikrīḍate /</l>\n<l>kiṃ na siddhyedvapuḥ śyāmalaṃ komalaṃ candracūḍānvitaṃ tāvakaṃ dhyāyataḥ /</l>\n<l>tasya līlāsaro vāridhistasya kelīvanaṃ candanaṃ tasya bhadrāsanaṃ bhūtalaṃ tasya gīrdevatā kiṃkarī tasya cājñākarī śrīḥ svayam /</l>\n<l>sarvatīrthātmike sarvamantrātmike sarvatantrātmike sarvayantrātmike sarvaśaktyātmike sarvapīṭhātmike sarvatattvātmike sarvavidyātmike sarvayogātmike sarvanādātmike sarvaśabdātmike sarvaviśvātmike sarvadīkṣātmike sarvasarvātmike sarvage pāhi māṃ pāhi māṃ pāhi māṃ devi tubhyaṃ namo devi tubhyaṃ namo devi tubhyaṃ namaḥ // 5 //</l>\n</lg></p>\n\n<lg>\n<l>mātā marakataśyāmā mātaṅgī madaśālinī /</l>\n<l>kaṭākṣayatu kalyāṇī kadambavanavāsinī //</l>\n</lg>\n\n<p>iti mahākaviśrīkālidāsakṛtaṃ śyāmalādaṇḍakaṃ samāptam /</p>\n\n  </body>\n\n"
}