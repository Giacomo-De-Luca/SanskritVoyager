{
  "file_title": "kālidāsa-śyāmalādaṇḍaka",
  "file_title_normal": "kalidasa-syamaladandaka",
  "metadata": {
    "original_title": "Śyāmalādaṇḍaka",
    "author": "Kālidāsa",
    "contributors": [
      {
        "role": "data entry",
        "name": "Dhaval Patel",
        "when": ""
      },
      {
        "role": "contribution to GRETIL",
        "name": "Dhaval Patel",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Pdt. Durgaprasad and Kasinath Pandurang Parab, Kavyamala [old, cumulative series], vol. 1, 1886 (3rd ed., 1929), pp. 8-11."
  },
  "body": [
    {
      "tag": "p",
      "attributes": {},
      "text": "mahākaviśrīkālidāsakṛtaṃ śyāmalādaṇḍakam /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "māṇikyavīṇāmupalāpayantīṃ madālasāṃ mañjulavāgvilāsām /"
        },
        {
          "tag": "l",
          "attributes": {},
          "text": "māhendranīlopalakomalāṅgīṃ mātaṅgakanyāṃ satataṃ smarāmi //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "jaya mātaṅgatanaye jaya nīlotpaladyute /"
        },
        {
          "tag": "l",
          "attributes": {},
          "text": "jaya saṃgītarasike jaya līlāśukapriye //"
        }
      ]
    },
    {
      "tag": "p",
      "attributes": {},
      "text": "jaya janani sudhāsamudrāntarudyanmaṇidvīpasaṃrūḍhabilvāṭavīmadhyakalpadrumākalpakādambakāntāravāsapriye kṛttivāsaḥpriye sarvalokapriye /\nsādarārabdhasaṃgītasaṃbhāvanāsaṃbhramālolanīpasragābaddhacūlīsanāthatrike sānumatputrike /\nśekharībhūtapītāṃśurekhāmayūkhāvalībaddhasusnigdhanīlālakaśreṇiśṛṅgārite lokasaṃbhāvite /\nkāmalīlādhanuḥsaṃnibhabhrūlatāpuṣpasaṃdohasaṃdehakṛllocane vāksudhāsecane /\ncārugorocanāpaṅkakelīlalāmābhirāme surāme rame /\nprollasadbālikāmauktikaśreṇikācandrikāmaṇḍalodbhāsilāvaṇyagaṇḍasthalanyastakastūrikāpattrarekhāsamudbhūtasaurabhyasaṃbhrāntabhṛṅgāṅganāgītasāndrībhavanmandratantrīsvare susvare bhāsvare /\nvallakīvādanaprakriyālolatālīdalābaddhatāṭaṅkabhūṣāviśeṣānvite siddhasaṃmānite /",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "divyahālāmadodvelahelālasaccakṣurāndolanaśrīsamākṣiptakarṇaikanīlotpale pūritāśeṣalokābhivāñchāphale śrīphale /"
            },
            {
              "tag": "l",
              "attributes": {},
              "text": "svedabindūllasadbhālalāvaṇyaniṣyandasaṃdohasaṃdehakṛnnāsikāmauktike sarvaviśvātmike kālike /"
            },
            {
              "tag": "l",
              "attributes": {},
              "text": "mugdhamandasmitodāravaktrasphuratpūgatāmbūlakarpūrakhaṇḍotkare jñānamudrākare sarvasaṃpatkare padmabhāsvatkare /"
            },
            {
              "tag": "l",
              "attributes": {},
              "text": "kundapuṣpadyutisnigdhadantāvalīnirmalālokasaṃmelanasmeraśoṇādhare cāruvīṇādhare pakvabimbādhare // 1 //"
            }
          ]
        }
      ]
    },
    {
      "tag": "p",
      "attributes": {},
      "text": "sulalitanavayauvanārambhacandrodayodvelalāvaṇyadugdhārṇavāvirbhavatkambubibbokabhṛtkaṃdhare satkalāmandire manthare /\ndivyaratnaprabhābandhuracchannahārādibhūṣāsamuddyotamānānavadyāṃśuśobhe śubhe /\nratnakeyūraraśmicchaṭāpallavaprollasaddorlatārājite yogibhiḥ pūjite /\nviśvadiṅmaṇḍalavyāpimāṇikyatejaḥsphuratkaṅkaṇālaṃkṛte vibhramālaṃkṛte sādhakaiḥ satkṛte /\nvāsarārambhavelāsamujjṛmbhamānāravindapratidvandvipāṇidvaye saṃtatodyaddaye advaye /\ndivyaratnormikādīdhitistomasaṃdhyāyamānāṅgulīpallavodyannakhenduprabhāmaṇḍale saṃnatākhaṇḍale citprabhāmaṇḍale prollasatkuṇḍale /\ntārakārājinīkāśahārāvalismeracārustanābhogabhārānamanmadhyavallībalicchedavīcīsamullāsasaṃdarśitākārasaundaryaratnākare vallakībhṛtkare kiṃkaraśrīkare /",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "hemakumbhopamottuṅgavakṣojabhārāvanamre trilokāvanamre /"
            },
            {
              "tag": "l",
              "attributes": {},
              "text": "lasadvṛttagambhīranābhīsarastīraśaivālaśaṅkākaraśyāmaromāvalībhūṣaṇe mañjusaṃbhāṣaṇe /"
            },
            {
              "tag": "l",
              "attributes": {},
              "text": "cāruśiñjatkaṭīsūtranirbhartsitānaṅgalīlādhanuḥśiñjinīḍambare divyaratnāmbare /"
            },
            {
              "tag": "l",
              "attributes": {},
              "text": "padmarāgollasanmekhalābhāsvaraśroṇiśobhājitasvarṇabhūbhṛttale candrikāśītale // 2 //"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "vikasitanavakiṃśukātāmradivyāṃśukacchannacārūruśobhāparābhūtasindūraśoṇāyamānendramātaṅgahastārgale vaibhavānargale śyāmale /"
        },
        {
          "tag": "l",
          "attributes": {},
          "text": "komalasnigdhanīlopalotpāditānaṅgatūṇīraśaṅkākarodārajaṅghālate cārulīlāgate /"
        },
        {
          "tag": "l",
          "attributes": {},
          "text": "namradikpālasīmantinīkuntalasnigdhanīlaprabhāpuñjasaṃjātadūrvāṅkurāśaṅkasāraṅgasaṃyogariṅkhannakhendūjjvale projjvale nirmale /"
        },
        {
          "tag": "l",
          "attributes": {},
          "text": "prahvadeveśalakṣmīśabhūteśatoyeśavāṇīśakīnāśadaityeśayakṣeśavāyvagnikoṭīramāṇikyasaṃghṛṣṭabālātapoddāmalākṣārasāruṇyatāruṇyalakṣmīgṛhītāṅghripadme supadme ume // 3 //"
        }
      ]
    },
    {
      "tag": "p",
      "attributes": {},
      "text": "suruciranavaratnapīṭhasthite susthite /\nratnapadmāsane ratnasiṃhāsane śaṅkhapadmadvayopāśrite /\ntatra vighneśadurgābaṭukṣetrapālairyute /\nmattamātaṅgakanyāsamūhānvite mañjulāmenakādyaṅganāmānite bhairavairaṣṭabhirveṣṭite /\ndevi vāmādibhiḥ śaktibhiḥ sevite /\ndhātrilakṣmyādiśaktyaṣṭakaiḥ saṃyute /\nmātṛkāmaṇḍalairmaṇḍite /\nyakṣagandharvasiddhāṅganāmaṇḍalairarcite /\npañcabāṇātmike /\npañcabāṇena ratyā na saṃbhāvite /\nprītibhājā vasantena cānandite /\nbhaktibhājaṃ paraṃ śreyase kalpase /\nyogināṃ mānase dyotase /",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "chandasāmojasā bhrājase /"
            },
            {
              "tag": "l",
              "attributes": {},
              "text": "gītavidyāvinodātitṛṣṇena kṛṣṇena saṃpūjyase /"
            },
            {
              "tag": "l",
              "attributes": {},
              "text": "bhaktimaccetasā vedhasā stūyase /"
            },
            {
              "tag": "l",
              "attributes": {},
              "text": "viśvahṛdyena vādyena vidyādharairgīyase // 4 //"
            }
          ]
        }
      ]
    },
    {
      "tag": "p",
      "attributes": {},
      "text": "śravaṇaharaṇadakṣiṇakvāṇayā vīṇayā kiṃnarairgīyase /\nyakṣagandharvasiddhaṅganāmaṇḍalairarcyase /\nsarvasaubhāgyavāñchāvatībhirvadhūbhiḥ surāṇāṃ samārādhyase /\nsarvavidyāviśeṣātmakaṃ cāṭugāthāsamuccāraṇaṃ kaṇṭhamūlollasadvarṇarājitrayaṃ komalaśyāmalodārapakṣadvayaṃ tuṇḍaśobhātidūrībhavatkiṃśukaṃ taṃ śukaṃ lālayantī parikrīḍase /\npāṇipadmadvayenākṣamālāmapi sphāṭikīṃ jñānasārātmakaṃ pustakaṃ cāṅkuśaṃ pāśamābibhratī yena saṃcintyase tasya vaktrāntarādgadyapadyātmikā bhāratī niḥsaret /\nyena vā yāvakābhākṛtirbhāvyase tasya vaśyā bhavanti striyaḥ pūruṣāḥ /",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "yena vā śātakumbhadyutirbhāvyase so 'pi lakṣmīsahasraiḥ parikrīḍate /"
            },
            {
              "tag": "l",
              "attributes": {},
              "text": "kiṃ na siddhyedvapuḥ śyāmalaṃ komalaṃ candracūḍānvitaṃ tāvakaṃ dhyāyataḥ /"
            },
            {
              "tag": "l",
              "attributes": {},
              "text": "tasya līlāsaro vāridhistasya kelīvanaṃ candanaṃ tasya bhadrāsanaṃ bhūtalaṃ tasya gīrdevatā kiṃkarī tasya cājñākarī śrīḥ svayam /"
            },
            {
              "tag": "l",
              "attributes": {},
              "text": "sarvatīrthātmike sarvamantrātmike sarvatantrātmike sarvayantrātmike sarvaśaktyātmike sarvapīṭhātmike sarvatattvātmike sarvavidyātmike sarvayogātmike sarvanādātmike sarvaśabdātmike sarvaviśvātmike sarvadīkṣātmike sarvasarvātmike sarvage pāhi māṃ pāhi māṃ pāhi māṃ devi tubhyaṃ namo devi tubhyaṃ namo devi tubhyaṃ namaḥ // 5 //"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "mātā marakataśyāmā mātaṅgī madaśālinī /"
        },
        {
          "tag": "l",
          "attributes": {},
          "text": "kaṭākṣayatu kalyāṇī kadambavanavāsinī //"
        }
      ]
    },
    {
      "tag": "p",
      "attributes": {},
      "text": "iti mahākaviśrīkālidāsakṛtaṃ śyāmalādaṇḍakaṃ samāptam /"
    }
  ]
}