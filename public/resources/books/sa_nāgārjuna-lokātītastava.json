{
  "title": "sa_nāgārjuna-lokātītastava",
  "body": "<body xmlns='http://www.tei-c.org/ns/1.0'>\n\n<lg>\n<l>lokātīta namas tubhyaṃ viviktajñānavedine |</l>\n<l>yas tvaṃ jagaddhitāyaiva khinnaḥ karuṇayā ciram || NagLok_01</l>\n</lg>\n\n<lg>\n<l>skandhamātravinirmukto na sattvo 'stīti te matam |</l>\n<l>sattvārthaṃ ca paraṃ khedam agamas tvaṃ mahāmune || NagLok_02</l>\n</lg>\n\n<lg>\n<l>te 'pi skandhās tvayā dhīman dhīmadbhyaḥ saṃprakāśitāḥ |</l>\n<l>māyāmarīcigandharvanagarasvapnasaṃnibhāḥ || NagLok_03</l>\n</lg>\n\n<lg>\n<l>hetutaḥ saṃbhavo yeṣāṃ tadabhāvān na santi ye |</l>\n<l>kathaṃ nāma na te spaṣṭaṃ pratibimbasamā matāḥ || NagLok_04</l>\n</lg>\n\n<lg>\n<l>bhūtāny acakṣurgrāhyāṇi tanmayaṃ cākṣuṣaṃ katham |</l>\n<l>rūpaṃ tvayaivaṃ bruvatā rūpagrāho nivāritaḥ || NagLok_05</l>\n</lg>\n\n<lg>\n<l>vedanīyaṃ vinā nāsti vedanāto nirātmikā |</l>\n<l>tac ca vedyaṃ svabhāvena nāstīty abhimataṃ tava || NagLok_06</l>\n</lg>\n\n<lg>\n<l>saṃjñārthayor ananyatve mukhaṃ dahyeta vahninā |</l>\n<l>anyatve 'dhigamābhāvas tvayoktaṃ bhūtavādinā || NagLok_07</l>\n</lg>\n\n<lg>\n<l>kartā svatantraḥ karmāpi tvayoktaṃ vyavahārataḥ |</l>\n<l>parasparāpekṣikī tu siddhis te 'bhimatānayoḥ || NagLok_08</l>\n</lg>\n\n<lg>\n<l>na kartāsti na bhoktāsti puṇyāpuṇyaṃ pratītyajam |</l>\n<l>yat pratītya na taj jātaṃ proktaṃ vācaspate tvayā || NagLok_09</l>\n</lg>\n\n<lg>\n<l>ajñāyamānaṃ na jñeyaṃ vijñānaṃ tad vinā na ca |</l>\n<l>tasmāt svabhāvato na sto jñānajñeye tvam ūcivān || NagLok_10</l>\n</lg>\n\n<lg>\n<l>lakṣyāl lakṣaṇam anyac cet syāt tal lakṣyam alakṣaṇam |</l>\n<l>tayor abhāvo 'nanyatve vispaṣṭaṃ kathitaṃ tvayā || NagLok_11</l>\n</lg>\n\n<lg>\n<l>lakṣyalakṣaṇanirmuktaṃ vāgudāhāravarjitam |</l>\n<l>śāntaṃ jagad idaṃ dṛṣṭaṃ bhavatā jñānacakṣuṣā || NagLok_12</l>\n</lg>\n\n<lg>\n<l>na sann utpadyate bhāvo nāpy asan sadasan na ca |</l>\n<l>na svato nāpi parato na dvābhyāṃ jāyate katham || NagLok_13</l>\n</lg>\n\n<lg>\n<l>na sataḥ sthitiyuktasya vināśa upapadyate |</l>\n<l>nāsato 'śvaviṣāṇena samasya śamatā katham || NagLok_14</l>\n</lg>\n\n<lg>\n<l>bhāvān nārthāntaraṃ nāśo nāpy anarthāntaraṃ matam |</l>\n<l>arthāntare bhaven nityo nāpy anarthāntare bhavet || NagLok_15</l>\n</lg>\n\n<lg>\n<l>ekatve na hi bhāvasya vināśa upapadyate |</l>\n<l>pṛthaktve na hi bhāvasya vināśa upapadyate || NagLok_16</l>\n</lg>\n<lg>\n<l>vinaṣṭāt kāraṇāt tāvat kāryotpattir na yujyate |</l>\n<l>na cāvinaṣṭāt svapnena tulyotpattir matā tava || NagLok_17</l>\n</lg>\n\n<lg>\n<l>na niruddhān nāniruddhād bījād aṅkurasaṃbhavaḥ |</l>\n<l>māyotpādavad utpādaḥ sarva eva tvayocyate || NagLok_18</l>\n</lg>\n\n<lg>\n<l>atas tvayā jagad idaṃ parikalpasamudbhavam |</l>\n<l>parijñātam asadbhūtam anutpannam na naśyati || NagLok_19</l>\n</lg>\n\n<lg>\n<l>nityasya saṃsṛtir nāsti naivānityasya saṃsṛtiḥ |</l>\n<l>svapnavat saṃsṛtiḥ proktā tvayā tattvavidāṃ vara || NagLok_20</l>\n</lg>\n\n<lg>\n<l>svayaṃkṛtaṃ parakṛtaṃ dvābhyāṃ kṛtam ahetukam |</l>\n<l>tārkikair iṣyate duḥkhaṃ tvayā tūktaṃ pratītyajam || NagLok_21</l>\n</lg>\n\n<lg>\n<l>yaḥ pratītyasamutpādaḥ śūnyatā saiva te matā |</l>\n<l>bhāvaḥ svatantro nāstīti siṃhanādas tavātulaḥ || NagLok_22</l>\n</lg>\n\n<lg>\n<l>sarvasaṃkalpanāśāya śūnyatāmṛtadeśanā |</l>\n<l>yasya tasyām api grāhas tvayāsāv avasāditaḥ || NagLok_23</l>\n</lg>\n\n<lg>\n<l>nirīhā vaśikāḥ śūnyā māyāvat pratyayodbhavāḥ |</l>\n<l>sarvadharmās tvayā nātha niḥsvabhāvāḥ prakāśitāḥ || NagLok_24</l>\n</lg>\n\n<lg>\n<l>na tvayotpāditaṃ kiṃ cin na ca kiṃ cin nirodhitam |</l>\n<l>yathā pūrvaṃ tathā paścāt tathatāṃ buddhavān asi || NagLok_25</l>\n</lg>\n\n<lg>\n<l>āryair nisevitām enām anāgamya hi bhāvanām |</l>\n<l>nānimittam hi vijñānaṃ bhavatīha kathaṃ cana || NagLok_26</l>\n</lg>\n\n<lg>\n<l>animittam anāgamya mokṣo nāsti tvam uktavān |</l>\n<l>atas tvayā mahāyāne tat sākalyena deśitam || NagLok_27</l>\n</lg>\n\n<lg>\n<l>yad avāptaṃ mayā puṇyaṃ stutvā tvāṃ stutibhājanam |</l>\n<l>nimittabandhanāpetaṃ bhūyāt tenākhilaṃ yagat || NagLok_28</l>\n</lg>\n\n<p>|| iti lokātītastavaḥ samāptaḥ ||</p>\n\n<p>%%%%%%%%%%%%%%%%%%%%%%%%%%%%%%%%%%%%%%%%%%%%%%</p>\n\n<p>Copyright (C) 2003 by Chr. Lindtner - Denmark</p>\n\n<p>%%%%%%%%%%%%%%%%%%%%%%%%%%%%%%%%%%%%%%%%%%%%%%</p>\n\n  </body>\n\n"
}