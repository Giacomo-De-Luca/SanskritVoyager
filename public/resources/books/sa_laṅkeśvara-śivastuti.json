{
  "title": "sa_laṅkeśvara-śivastuti",
  "body": "<body xmlns='http://www.tei-c.org/ns/1.0'>\n\n<p>śrīlaṅkeśvaraviracitā śivastutiḥ /</p>\n\n<lg>\n<l>gale kalitakālima prakaṭitendu bhālasthale vināṭitajaṭotkaraṃ rucirapāṇipāthoruhe /</l>\n<l>udañcitakapālakaṃ jaghanasīmni saṃdarśitadvipājinamanukṣaṇaṃ kimapi dhāma vandāmahe // LSiv_1 //</l>\n</lg>\n\n<lg>\n<l>vṛṣopariparisphuraddhavaladhāma dhāmaśriyākuberagirigaurimaprabhavagarvanirvāsi tat /</l>\n<l>rucirapunarumākucopacitakuṅkumai rañjitaṃ gajājinavirājitaṃ vṛjinabhaṅgabījaṃ bhaje // LSiv_2 //</l>\n</lg>\n\n<lg>\n<l>uditvaravilocanatrayavisṛtvarajyotiṣā kalākarakalākaravyatikareṇa cāharniśam /</l>\n<l>vikāsitajaṭāṭavīviharaṇotsavaprollasattarāmarataraṅgiṇītaralacūḍamīḍe mṛḍam // LSiv_3 //</l>\n</lg>\n\n<lg>\n<l>vihāya kamalālayāvilasitāni vidyunnaṭīviḍambanapaṭūni me viharaṇaṃ vidhattāṃ manaḥ /</l>\n<l>kapardini kumudvatīramaṇakhaṇḍacūḍāmaṇau kaṭītaṭapaṭībhavatkaraṭicarmaṇi brahmaṇi // LSiv_4 //</l>\n</lg>\n\n<lg>\n<l>bhavadbhavanadehalīvikaṭātuṇḍadaṇḍāhatitruṭanmukuṭakoṭibhirmaghavadādibhirbhūyate /</l>\n<l>vrajema bhavadantikaṃ prakṛtimetya paiśācikīṃ kimityamarasaṃpadaḥ pramathanātha nāthāma he // LSiv_5 //</l>\n</lg>\n\n<lg>\n<l>tvadarcanaparāyaṇapramathakanyakāluṇṭhitaprasūnasaphaladrumaṃ kamapi śailamāśāsmahe /</l>\n<l>alaṃ taṭavitardikāśayitasiddhasīmantinīprakīrṇasumanomanoranameruṇā meruṇā // LSiv_6 //</l>\n</lg>\n\n<lg>\n<l>na jātu hara yātu me viṣayadurvilāsaṃ mano manobhavakathāstu me na ca manorathātithyabhūḥ /</l>\n<l>sphuratsurataraṅgiṇītaṭakuṭīrakoṭau vasannaye śiva devāniśaṃ tava bhavāni pūjāparaḥ // LSiv_7 //</l>\n</lg>\n\n<lg>\n<l>vibhūṣaṇasurāpagāśucitarālavālāvalīvaladbahalasīkaraprakarasekasaṃvardhitā /</l>\n<l>maheśvarasuradrumasphuritasajjaṭāmañjarī namajjanaphalapradā mama nu hanta bhūyādiyam // LSiv_8 //</l>\n</lg>\n\n<lg>\n<l>bahirviṣayasaṃgatipratinivartitākṣāvaleḥ samādhikalitātmanaḥ paśupateraśeṣātmanaḥ /</l>\n<l>śiraḥsurasarittaṭīkuṭilakalpakalpadrumaṃ niśākarakalāmahaṃ vaṭuvimṛṣyamāṇāṃ bhaje // LSiv_9 //</l>\n</lg>\n\n<lg>\n<l>tvadīyasuravāhinīvimalavāridhārāvalajjaṭāgahanagāhinī matiriyaṃ mamākrāmatu /</l>\n<l>upottamasarittaṭīviṭapitāṭavīprollasattapasvipariṣattulāmamalamallikābha prabho // LSiv_10 //</l>\n</lg>\n\n<p>iti śrīlaṅkeśvaraviracitā śivastutiḥ samāptā /</p>\n\n  </body>\n\n"
}