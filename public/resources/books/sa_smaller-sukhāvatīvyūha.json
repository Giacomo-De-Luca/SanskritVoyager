{
  "file_title": "smaller-sukhāvatīvyūha",
  "file_title_normal": "smaller-sukhavativyuha",
  "metadata": {
    "original_title": "Smaller Sukhāvatīvyūha",
    "contributors": [
      {
        "role": "data entry",
        "name": "Yoshimichi Fujita",
        "when": "May 15 2000"
      },
      {
        "role": "contribution to GRETIL",
        "name": "Yoshimichi Fujita",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31"
  },
  "body": [
    {
      "tag": "p",
      "attributes": {},
      "text": "// namaḥ sarvajñāya //"
    },
    {
      "tag": "p",
      "attributes": {},
      "text": "evaṃ mayā śrutaṃ / ekasmin samaye bhagavāñ śrāvastyāṃ viharati\nsma jetavane 'nāthapiṃḍadasyārāme mahatā bhikṣusaṃghena sārdham\nardhatrayodaśabhir\nbhikṣuśatair abhijñānābhijñātaiḥ sthavirair mahāśrāvakaiḥ sarvair arhadbhiḥ /\ntadyathā sthavireṇa ca śāriputreṇa mahāmaudgalyāyanena ca mahākāśyapena\nca mahākapphiṇena ca mahākātyāyanena ca mahākauṣṭhilena\nca revatena ca śuddhipaṃthakena ca naṃdena cānaṃdena ca rāhulena ca\ngavāṃpatinā ca bharadvājena ca kālodayinā ca vakkulena cāniruddhena\nca / etaiś cānyaiś ca saṃbahulair mahāśrāvakaiḥ saṃbahulaiś ca bodhisattvair\nmahāsattvaiḥ / tadyathā maṃjuśriyā ca kumārabhūtenājitena ca\nbodhisattvena gaṃdhahastinā ca bodhisattvena nityodyuktena ca\nbodhisattvenānikṣiptadhureṇa\nca bodhisattvena / etaiś cānyaiś ca saṃbahulair bodhisattvair\nmahāsattvaiḥ / śakreṇa ca devānām iṃdreṇa brahmaṇā ca sahāṃpatinā /",
      "children": [
        {
          "tag": "l",
          "attributes": {},
          "text": "etaiś cānyaiś ca saṃbahulair devaputranayutaśatasahasraiḥ //1//"
        }
      ]
    },
    {
      "tag": "p",
      "attributes": {},
      "text": "P--O.93:J.196\n  tatra khalu bhagavān āyuṣmaṃtaṃ śāriputram āmaṃtrayati sma / asti\nśāriputra paścime digbhāga ito buddhakṣetraṃ koṭiśatasahasraṃ buddhakṣetrāṇām\natikramya sukhāvatī nāma lokadhātuḥ / tatrāmitāyurnāma tathāgato\n'rhan samyaksaṃbuddha etarhi tiṣṭhati dhriyate yāpayati dharmaṃ ca\ndeśayati / tat kiṃ manyase śāriputra kena kāraṇena sā lokadhātuḥ\nsukhāvatīty ucyate / tatra khalu punaḥ śāriputra sukhāvatyāṃ lokadhātau",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "nāsti sattvānāṃ kāyaduḥkhaṃ na cittaduḥkhaṃ apramāṇāny eva sukhakāraṇāni /"
            },
            {
              "tag": "l",
              "attributes": {},
              "text": "tena kāraṇena sā lokadhātuḥ sukhāvatīty ucyate //2//"
            }
          ]
        }
      ]
    },
    {
      "tag": "p",
      "attributes": {},
      "text": "punar aparaṃ śāriputra sukhāvatī lokadhātuḥ saptabhir vedikābhiḥ\nsaptabhis tālapaṃktibhiḥ kiṃkiṇījālaiś ca samalaṃkṛtā samaṃtato 'nuparikṣiptā\ncitrā darśanīyā caturṇāṃ ratnānāṃ / tadyathā suvarṇasya\nrūpyasya vaiḍūryasya sphaṭikasya / evaṃrūpaiḥ śāriputra buddhakṣetraguṇavyūhaiḥ",
      "children": [
        {
          "tag": "l",
          "attributes": {},
          "text": "samalaṃkṛtaṃ tadbuddhakṣetraṃ //3//"
        }
      ]
    },
    {
      "tag": "p",
      "attributes": {},
      "text": "punar aparaṃ śāriputra sukhāvatyāṃ lokadhātau saptaratnamayyaḥ puṣkariṇyaḥ /\ntadyathā suvarṇasya rūpyasya vaiḍūryasya sphaṭikasya lohita-\nmuktasyāśmagarbhasya musāragalvasya saptamasya ratnasya / aṣṭāṃgopetavāri-\nparipūrṇāḥ samatīrthakāḥ kākapeyā(1) suvarṇavālukāsaṃstṛtāḥ /\ntāsu ca puṣkariṇīṣu samaṃtāc caturdiśaṃ catvāri sopānāni citrāṇi\ndarśanīyāni caturṇāṃ ratnānāṃ / tadyathā suvarṇasya rūpyasya vaiḍūryasya\nsphaṭikasya / tāsāṃ ca puṣkariṇīnāṃ samaṃtād ratnavṛkṣā jātāś citrā\ndarśanīyā saptānāṃ ratnānāṃ / tadyathā suvarṇasya rūpyasya vaiḍūryasya\nsphaṭikasya lohitamuktasyāśmagarbhasya musāragalvasya saptamasya\nP--O.94:J.198\nratnasya / tāsu ca puṣkariṇīṣu saṃti padmāni jātāni nīlāni\nnīlavarṇāni nīlanirbhāsāni nīlanidarśanāni / pītāni\npītavarṇāni pītanirbhāsāni pītanidarśanāni / lohitāni\nlohitavarṇāni lohitanirbhāsāni lohitanidarśanāni / avadātāny\navadātavarṇāny avadātanirbhāsāny avadātanidarśanāni / citrāni\ncitravarṇāni citranirbhāsāni citranidarśanāni śakaṭacakra-\npramāṇapariṇāhāni / evaṃrūpaiḥ śāriputra buddhakṣetraguṇavyūhaiḥ samalaṃkṛtaṃ",
      "children": [
        {
          "tag": "l",
          "attributes": {},
          "text": "tadbuddhakṣetraṃ //4//"
        }
      ]
    },
    {
      "tag": "p",
      "attributes": {},
      "text": "punar aparaṃ śāriputra tatra buddhakṣetre nityapravāditāni divyāni\ntūryāṇi suvarṇavarṇā ca mahāpṛthivī ramaṇīyā / tatra ca buddhakṣetre\ntriṣkṛtvo rātrau triṣkṛtvo divasasya puṣpavarṣaṃ pravarṣati divyānāṃ\nmāṃdāravapuṣpāṇāṃ / tatra ye sattvā upapannās ta ekena purobhaktena\nkoṭiśatasahasraṃ buddhānāṃ vaṃdaṃty anyāṃl lokadhātūn gatvā / ekaikaṃ ca\ntathāgataṃ koṭiśatasahasrābhiḥ puṣpavṛṣṭibhir abhyavakīrya punar api\ntām eva lokadhātum āgacchaṃti divāvihārāya / evaṃrūpaiḥ śāriputra",
      "children": [
        {
          "tag": "l",
          "attributes": {},
          "text": "buddhakṣetraguṇavyūhaiḥ samalaṃkṛtaṃ tadbuddhakṣetraṃ //5//"
        }
      ]
    },
    {
      "tag": "p",
      "attributes": {},
      "text": "punar aparaṃ śāriputra tatra buddhakṣetre saṃti haṃsāḥ kraiṃcā mayūrāś ca /\nte triṣkṛtvo rātrau triṣkṛtvo divasasya saṃnipatya saṃgītiṃ kurvaṃti\nsma svakasvakāni ca rutāni pravyāharaṃti / teṣāṃ pravyāharatām\niṃdriyabalabodhyaṃgaśabdo niścarati / tatra teṣāṃ manuṣyāṇāṃ taṃ śabdaṃ\nśrutvā buddhamanasikāra utpadyate dharmamanasikāra utpadyate saṃghamanasikāra\nutpadyate // tat kiṃ manyase śāriputra tiryagyonigatās te\nP--O.95:J.200\nsattvāḥ / na punar evaṃ draṣṭavyaṃ / tat kasmād dhetoḥ / nāmāpi śāriputra\ntatra buddhakṣetre nirayāṇāṃ nāsti tiryagyonīnāṃ yamalokasya\nnāsti / te punaḥ pakṣisaṃghās tenāmitāyuṣā tathāgatena nirmitā\ndharmaśabdaṃ niścārayaṃti / evaṃrūpaiḥ śāriputra buddhakṣetraguṇavyūhaiḥ",
      "children": [
        {
          "tag": "l",
          "attributes": {},
          "text": "samalaṃkṛtaṃ tadbuddhakṣetraṃ //6//"
        }
      ]
    },
    {
      "tag": "p",
      "attributes": {},
      "text": "punar aparaṃ śāriputra tatra buddhakṣetre tāsāṃ ca tālapaṃktīnāṃ teṣāṃ ca\nkiṃkiṇījālānāṃ vāteritānāṃ valgur manojñaḥ śabdo niścarati /\ntadyathāpi nāma śāriputra koṭiśatasahasrāṃgikasya divyasya tūryasya\ncāryaiḥ(2) saṃpravāditasya valgur manojñaḥ śabdo niścarati evam eva\nśāriputra tāsāṃ ca tālapaṃktīnāṃ teṣāṃ ca kiṃkiṇījālānāṃ\nvāteritānāṃ valgur manojñaḥ śabdo niścarati / tatra teṣāṃ manuṣyāṇāṃ\ntaṃ śabdaṃ śrutvā buddhānusmṛtiḥ kāye saṃtiṣṭhati dharmānusmṛtiḥ kāye\nsaṃtiṣṭhati saṃghānusmṛtiḥ kāye saṃtiṣṭhati / evaṃrūpaiḥ śāriputra",
      "children": [
        {
          "tag": "l",
          "attributes": {},
          "text": "buddhakṣetraguṇavyūhaiḥ samalaṃkṛtaṃ tadbuddhakṣetraṃ //7//"
        }
      ]
    },
    {
      "tag": "p",
      "attributes": {},
      "text": "tat kiṃ manyase śāriputra kena kāraṇena sa tathāgato 'mitāyur nāmocyate /\ntasya khalu punaḥ śāriputra tathāgatasya teṣāṃ ca manuṣyāṇām(3)\naparimitam āyuḥpramāṇaṃ / tena kāraṇena sa tathāgato 'mitāyur nāmocyate /\ntasya ca śāriputra tathāgatasya daśa kalpā anuttarāṃ",
      "children": [
        {
          "tag": "l",
          "attributes": {},
          "text": "samyaksaṃbodhim abhisaṃbuddhasya //8//"
        }
      ]
    },
    {
      "tag": "p",
      "attributes": {},
      "text": "tat kiṃ manyase śāriputra kena kāraṇena sa tathāgato 'mitābho\nnāmocyate / tasya khalu punaḥ śāriputra tathāgatasyābhāpratihatā\nsarvabuddhakṣetreṣu / tena kāraṇena sa tathāgato 'mitābho nāmocyate //"
    },
    {
      "tag": "p",
      "attributes": {},
      "text": "P--O.96:J.202\ntasya ca śāriputra tathāgatasyāprameyaḥ śrāvakasaṃgho yeṣāṃ na sukaraṃ\npramāṇam ākhyātuṃ śuddhānām arhatāṃ / evaṃrūpaiḥ śāriputra\nbuddhakṣetraguṇavyūhaiḥ",
      "children": [
        {
          "tag": "l",
          "attributes": {},
          "text": "samalaṃkṛtaṃ tadbuddhakṣetraṃ //9//"
        }
      ]
    },
    {
      "tag": "p",
      "attributes": {},
      "text": "punar aparaṃ śāriputra ye 'mitāyuṣas tathāgatasya buddhakṣetre sattvā\nupapannāḥ śuddhā bodhisattvā avinivartanīyā ekajātipratibaddhās",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "teṣāṃ śāriputra bodhisattvānāṃ na sukaraṃ pramāṇam ākhyātum"
            },
            {
              "tag": "l",
              "attributes": {},
              "text": "anyatrāprameyāsaṃkhyeyā"
            },
            {
              "tag": "l",
              "attributes": {},
              "text": "iti saṃkhyāṃ gacchaṃti // tatra khalu punaḥ śāriputra"
            }
          ]
        },
        {
          "tag": "text",
          "text": "buddhakṣetre sattvaiḥ praṇidhānaṃ kartavyaṃ / tat kasmād dhetoḥ / yatra hi nāma\ntathārūpaiḥ satpuruṣaiḥ saha samavadhānaṃ bhavati / nāvaramātrakeṇa\nśāriputra kuśalamūlenāmitāyuṣas tathāgatasya buddhakṣetre sattvā upapadyaṃte /\nyaḥ kaścic chāriputra kulaputro vā kuladuhitā vā tasya\nbhagavato 'mitāyuṣas tathāgatasya nāmadheyaṃ śroṣyati śrutvā ca manasikariṣyati\nekarātraṃ vā dvirātraṃ vā trirātraṃ vā catūrātraṃ vā\npaṃcarātraṃ vā ṣaḍrātraṃ vā saptarātraṃ vāvikṣiptacitto manasikariṣyati\nyadā sa kulaputro vā kuladuhitā vā kālaṃ kariṣyati tasya kālaṃ\nkurvataḥ so 'mitāyus tathāgataḥ śrāvakasaṃghaparivṛto bodhisattvagaṇapuraskṛtaḥ\npurataḥ sthāsyati so 'viparyastacittaḥ kālaṃ kariṣyati ca(4) /\nsa kālaṃ krtvā tasyaivāmitāyuṣas tathāgatasya buddhakṣetre sukhāvatyāṃ\nlokadhātāv upapatsyate / tasmāt tarhi śāriputra idam arthavaśam saṃpaśyamāna\nevaṃ vadāmi satkṛtya kulaputreṇa vā kuladuhitrā vā tatra buddhakṣetre"
        },
        {
          "tag": "l",
          "attributes": {},
          "text": "cittapraṇidhānaṃ kartavyaṃ //10//"
        }
      ]
    },
    {
      "tag": "p",
      "attributes": {},
      "text": "tadyathāpi nāma śāriputra aham etarhi tāṃ parikīrtayāmi evam eva\nP--O.97:J.204\nśāriputra pūrvasyāṃ diśy akṣobhyo nāma tathāgato merudhvajo nāma\ntathāgato mahāmerur nāma tathāgato meruprabhāso nāma tathāgato\nmaṃjudhvajo nāma tathāgata evaṃpramukhāḥ śāriputra pūrvasyāṃ diśi\ngaṃgānadīvālukopamā buddhā bhagavaṃtaḥ svakasvakāni buddhakṣetrāṇi\njihveṃdriyeṇa saṃcchādayitvā nirveṭhanaṃ kurvaṃti / pratīyatha yūyam idam\naciṃtyaguṇa-",
      "children": [
        {
          "tag": "l",
          "attributes": {},
          "text": "parikīrtanaṃ sarvabuddhaparigrahaṃ nāma dharmaparyāyaṃ //11//"
        }
      ]
    },
    {
      "tag": "p",
      "attributes": {},
      "text": "evaṃ dakṣiṇasyāṃ diśi caṃdrasūryapradīpo nāma tathāgato yaśaḥprabho\nnāma tathāgato mahārciskaṃdho nāma tathāgato merupradīpo nāma\ntathāgato 'naṃtavīryo nāma tathāgata evaṃpramukhāḥ śāriputra dakṣiṇasyāṃ\ndiśi gaṃgānadīvālukopamā buddhā bhagavaṃtaḥ svakasvakāni\nbuddhakṣetrāṇi jihveṃdriyeṇa saṃcchādayitvā nirveṭhanaṃ kurvaṃti / pratīyatha\nyūyam idam aciṃtyaguṇaparikīrtanaṃ sarvabuddhaparigrahaṃ nāma dharmaparyāyaṃ\n//12//"
    },
    {
      "tag": "p",
      "attributes": {},
      "text": "evaṃ paścimāyāṃ diśy amitāyur nāma tathāgato 'mitaskaṃdho nāma\ntathāgato 'mitadhvajo nāma tathāgato mahāprabho nāma tathāgato\nmahāratnaketur nāma tathāgataḥ śuddharaśmiprabho nāma tathāgata evaṃpramukhāḥ\nśāriputra paścimāyāṃ diśi gaṃgānadīvālukopamā buddhā\nbhagavaṃtaḥ svakasvakāni buddhakṣetrāṇi jihveṃdriyeṇa saṃcchādayitvā\nnirveṭhanaṃ kurvaṃti / pratīyatha yūyam idam aciṃtyaguṇaparikīrtanaṃ\nsarvabuddhaparigrahaṃ",
      "children": [
        {
          "tag": "l",
          "attributes": {},
          "text": "nāma dharmaparyāyaṃ //13//"
        }
      ]
    },
    {
      "tag": "p",
      "attributes": {},
      "text": "evam uttarāyāṃ diśi mahārciskaṃdho nāma tathāgato vaiśvānaranirghoṣo\nnāma tathāgato duṃdubhisvaranirghoṣo nāma tathāgato\nP--O.98:J.206\nduṣpradharṣo nāma tathāgata ādityasaṃbhavo nāma tathāgato jaleniprabho\nnāma tathāgataḥ prabhākaro nāma tathāgata evaṃpramukhā(5) śāriputrottarāyāṃ",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "diśi gaṃgānadīvālukopamā buddhā bhagavaṃtaḥ svakasvakāni"
            },
            {
              "tag": "l",
              "attributes": {},
              "text": "buddhakṣetrāṇi jihveṃdriyeṇa saṃcchādayitvā nirveṭhanaṃ kurvaṃti /"
            },
            {
              "tag": "l",
              "attributes": {},
              "text": "pratīyatha yūyam idam aciṃtyaguṇaparikīrtanaṃ sarvabuddhaparigrahaṃ nāma"
            },
            {
              "tag": "l",
              "attributes": {},
              "text": "dharmaparyāyaṃ //14//"
            }
          ]
        }
      ]
    },
    {
      "tag": "p",
      "attributes": {},
      "text": "evam adhastāyāṃ diśi siṃho nāma tathāgato yaśo nāma tathāgato\nyaśaḥprabhāso nāma tathāgato dharmo nama tathāgato dharmadharo\nnāma tathāgato dharmadhvajo nāma tathāgata evaṃpramukhāḥ śāriputrādhastāyāṃ",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "diśi gaṃgānadīvālukopamā buddhā bhagavaṃtaḥ svakasvakāni"
            },
            {
              "tag": "l",
              "attributes": {},
              "text": "buddhakṣetrāṇi jihveṃdriyeṇa saṃcchādayitvā nirveṭhanaṃ kurvaṃti /"
            },
            {
              "tag": "l",
              "attributes": {},
              "text": "pratīyatha yūyam idam aciṃtyaguṇaparikīrtanaṃ sarvabuddhaparigrahaṃ nāma"
            },
            {
              "tag": "l",
              "attributes": {},
              "text": "dharmaparyāyaṃ //15//"
            }
          ]
        }
      ]
    },
    {
      "tag": "p",
      "attributes": {},
      "text": "evam upariṣṭhāyāṃ diśi brahmaghoṣo nāma tathāgato nakṣatrarājo\nnāma tathāgata iṃdraketudhvajarājo nāma tathāgato gaṃdhottamo nama\ntathāgato gaṃdhaprabhāso nāma tathāgato mahārciskaṃdho nāma tathāgato\nratnakusumasaṃpuṣpitagātro nāma tathāgataḥ sāleṃdrarājo nāma\ntathāgato ratnotpalaśrīr nāma tathāgataḥ sarvārthadarśo nāma tathāgataḥ\nsumerukalpo nāma tathāgata evaṃpramukhāḥ śāriputropariṣṭhāyāṃ diśi\ngaṃgānadīvālukopamā buddhā bhagavaṃtaḥ svakasvakāni buddhakṣetrāṇi\njihveṃdriyeṇa saṃcchādayitvā nirveṭhanaṃ kurvaṃti / pratīyatha yūyam idam",
      "children": [
        {
          "tag": "l",
          "attributes": {},
          "text": "aciṃtyaguṇaparikīrtanaṃ sarvabuddhaparigrahaṃ nāma dharmaparyāyaṃ //16//"
        }
      ]
    },
    {
      "tag": "p",
      "attributes": {},
      "text": "P--O.99:J.208\n  tat kiṃ manyase śāriputra kena kāraṇenāyaṃ dharmaparyāyaḥ sarvabuddhaparigraho\nnāmocyate / ye kecic chāriputra kulaputrā vā kuladuhitaro\nvāsya dharmaparyāyasya nāmadheyaṃ śroṣyaṃti teṣāṃ ca buddhānāṃ bhagavatāṃ\nnāmadheyaṃ dhārayiṣyaṃti sarve te buddhaparigṛhītā bhaviṣyaṃty avinivartanīyāś\nca bhaviṣyaṃty anuttarāyāṃ samyaksaṃbodhau(6) / tasmāt tarhi śāriputra\nśraddadhādhvaṃ pratīyatha mākāṃkṣayatha mama ca teṣāṃ ca buddhānāṃ bhagavatāṃ\n/\nye kecic chāriputra kulaputrā vā kuladuhitaro vā tasya\nbhagavato 'mitāyuṣas tathāgatasya buddhakṣetre cittapraṇidhānaṃ kariṣyaṃti\nkṛtaṃ vā kurvaṃti vā sarve te 'vinivartanīyā bhaviṣyaṃty anuttarāyāṃ\nsamyaksaṃbodhau(6) tatra ca buddhakṣetra upapatsyaṃty upapannā vopapadyaṃti vā\n/\ntasmāt tarhi śāriputra śrāddhaiḥ kulaputraiḥ kuladuhitṛbhiś ca tatra buddhakṣetre",
      "children": [
        {
          "tag": "l",
          "attributes": {},
          "text": "cittapraṇidhir utpādayitavyaḥ //17//"
        }
      ]
    },
    {
      "tag": "p",
      "attributes": {},
      "text": "tadyathāpi nāma śāriputrāham etarhi teṣāṃ buddhānāṃ bhagavatām\nevamaciṃtyaguṇān\nparikīrtayāmi evam eva śāriputra mamāpi te buddhā\n bhagavaṃta evamaciṃtyaguṇān parikīrtayaṃti / suduṣkaraṃ bhagavatā śākyamuninā\nśākyādhirājena kṛtaṃ / sahāyāṃ lokadhātāv anuttarāṃ\nsamyaksaṃbodhim abhisaṃbudhya sarvalokavipratyayanīyo dharmo deśitaḥ",
      "children": [
        {
          "tag": "l",
          "attributes": {},
          "text": "kalpakaṣāye sattvakaṣāye dṛṣṭikaṣāya āyuṣkaṣāye kleśakaṣāye //18//"
        }
      ]
    },
    {
      "tag": "p",
      "attributes": {},
      "text": "tan mamāpi śāriputra paramaduṣkaraṃ yan mayā sahāyāṃ lokadhātāv\nanuttarāṃ samyaksaṃbodhim abhisaṃbudhya sarvalokavipratyayanīyo dharmo\ndeśitaḥ sattvakaṣāye dṛṣṭikaṣāye kleśakaṣāya āyuṣkaṣāye kalpakaṣāye\n//19//"
    },
    {
      "tag": "p",
      "attributes": {},
      "text": "P--O.100:J.210",
      "children": [
        {
          "tag": "l",
          "attributes": {},
          "text": "idam avocad bhagavān āttamanāḥ /(7) āyuṣmāñ śāriputras te ca bhikṣavas"
        },
        {
          "tag": "text",
          "text": "te ca bodhisattvāḥ sadevamānuṣāsuragaṃdharvaś ca loko bhagavato"
        },
        {
          "tag": "l",
          "attributes": {},
          "text": "bhāsitam abhyanaṃdan //20//"
        }
      ]
    },
    {
      "tag": "p",
      "attributes": {},
      "text": "// sukhāvatīvyūho nāma mahāyānasūtraṃ //"
    }
  ]
}