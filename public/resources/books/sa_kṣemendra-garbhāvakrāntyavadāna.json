{
  "file_title": "kṣemendra-garbhāvakrāntyavadāna",
  "file_title_normal": "ksemendra-garbhavakrantyavadana",
  "metadata": {
    "original_title": "Garbhāvakrāntyavadāna",
    "author": "Kṣemendra",
    "contributors": [
      {
        "role": "data entry",
        "name": "Klaus Wille",
        "when": ""
      },
      {
        "role": "contribution to GRETIL",
        "name": "Klaus Wille",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Michael Hahn: \"Kṣemendras Garbhāvakrāntyavadāna (Sanskrittexte aus dem tibetischen Tanjur II)\", Journal of the European Ayurvedic Society 5 (1997), pp. 82-112. = KAvk_10"
  },
  "body": [
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "campopānte vimalanalinītīraparyantavasī"
        },
        {
          "tag": "l",
          "attributes": {},
          "text": "śāstā pūrvaṃ sakalabhuvanānugrahāya pravṛttah /"
        },
        {
          "tag": "l",
          "attributes": {},
          "text": "pṛṣṭaḥ sparśāvagatirucinā (?) bhikṣuṇānandanāmnā"
        },
        {
          "tag": "l",
          "attributes": {},
          "text": "garbhārambhāt prabhṛti janatājanmavṛttiṃ jagāda // KAvk_10.1 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "śuklaiḥ kṛṣṇaiḥ śabalarucibhir dehināṃ karmasūtraiś"
        },
        {
          "tag": "l",
          "attributes": {},
          "text": "citraṃ loke bahutaradaśaṃ dṛśyate janmavastram /"
        },
        {
          "tag": "l",
          "attributes": {},
          "text": "jīrṇasyāpi vyasanamalinasnehalīnaḥ prayatnair"
        },
        {
          "tag": "l",
          "attributes": {},
          "text": "yasyātyantaṃ cirapariṇater naiva niryāti rāgaḥ // KAvk_10.2 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "puṃsaḥ śukraṃ vigalitadhṛter ārtavaṃ yoṣitaś ca"
        },
        {
          "tag": "l",
          "attributes": {},
          "text": "sparśāveśavyatikarajuṣoḥ saṃgame saṃnipātāt /"
        },
        {
          "tag": "l",
          "attributes": {},
          "text": "ekībhūtaṃ vrajati niyamāt kasya cid bījabhāvaṃ"
        },
        {
          "tag": "l",
          "attributes": {},
          "text": "yo 'ntas tasmin bhavati sahasā saṃnikāṣe yathāgniḥ // KAvk_10.3 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "rāgodgāraḥ sphaṭikaśakalaṃ megham ambhodhipāthaḥ"
        },
        {
          "tag": "l",
          "attributes": {},
          "text": "puṣpāmodas tilaṃ iva śanaiḥ kāñcanaṃ vāgnitāpaḥ /"
        },
        {
          "tag": "l",
          "attributes": {},
          "text": "so 'yaṃ garbhaṃ viśati niyatair apy asaṃlakṣyavṛttir"
        },
        {
          "tag": "l",
          "attributes": {},
          "text": "vāyur gandhair iva bahuvidhaiḥ karmabhir vāsyamānaḥ // KAvk_10.4 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tasmin sūkṣmakramapariṇatir mīnaparyuṣṭake (?) 'sau"
        },
        {
          "tag": "l",
          "attributes": {},
          "text": "nānākārapracuraracanācitrarūpo 'py alakṣyaḥ /"
        },
        {
          "tag": "l",
          "attributes": {},
          "text": "kaṃ cit kālaṃ vahati vikṛtiṃ nirvikārāyamāno"
        },
        {
          "tag": "l",
          "attributes": {},
          "text": "māyūrāṇḍe jalamaya iva vyaktabhaktir mayūraḥ // KAvk_10.5 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tatrādhānād ghanakalalatāśalyapeśyādyavasthās"
        },
        {
          "tag": "l",
          "attributes": {},
          "text": "tyaktvā tās tā jaṭharajanitenoṣmaṇā pacyamānaḥ /"
        },
        {
          "tag": "l",
          "attributes": {},
          "text": "pūrṇair māsair navabhir athavāvartakarmakramo 'sau"
        },
        {
          "tag": "l",
          "attributes": {},
          "text": "kleśaṃ bhuṅkte kim api viṣamaṃ duḥkhasaṃjñāprapannaḥ // KAvk_10.6 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kāle vṛntāt svayaṃ iva phalaṃ vicyutaṃ karmapākāt"
        },
        {
          "tag": "l",
          "attributes": {},
          "text": "tatkālotthair avihatajavaiḥ preritaḥ pūtivātaiḥ /"
        },
        {
          "tag": "l",
          "attributes": {},
          "text": "lakṣyābhyāsāyatanasacivair ācitaḥ karmabandhair"
        },
        {
          "tag": "l",
          "attributes": {},
          "text": "niryāty antaḥ śara iva dhanuryantraṇair yantramuktaḥ // KAvk_10.7 //"
        }
      ]
    },
    {
      "tag": "p",
      "attributes": {},
      "text": "uttānāsyaḥ saralarasanaś cūcukāgraṃ lihānaḥ\nstanyaṃ mātuḥ pibati yad asau naiva karṇena nākṣṇā / janmābhyāsavyasanayatanāyāsasaṃvāsalinā",
      "children": [
        {
          "tag": "l",
          "attributes": {},
          "text": "sā tasyāgre sakalakalanādeśini vāsanaiva // KAvk_10.8 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "syūtair antar vividhaviṣayasvādasaṃpādabhedair"
        },
        {
          "tag": "l",
          "attributes": {},
          "text": "vyāptaḥ sūtair (?) bisalava iva vyaktatantupratānaiḥ /"
        },
        {
          "tag": "l",
          "attributes": {},
          "text": "mūdhaḥ so 'tha prakṛtisacivair indriyair dattasamjñaḥ"
        },
        {
          "tag": "l",
          "attributes": {},
          "text": "stanyālāpākṛtiparimalasparśanair vetti dhātrīm // KAvk_10.9 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "hastākarṣaiḥ śayanavasanāgharṣaṇaiḥ pīḍyamānaḥ"
        },
        {
          "tag": "l",
          "attributes": {},
          "text": "sthāne sthāne taralitatanuḥ kīṭakair bhakṣyamāṇaḥ /"
        },
        {
          "tag": "l",
          "attributes": {},
          "text": "nityākrandī vacanavirahāt kāyikīṃ kleśaśailīṃ"
        },
        {
          "tag": "l",
          "attributes": {},
          "text": "kaṃ bobrūte viṣamavipadām āspadatvaṃ prayātaḥ // KAvk_10.10 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pīḍodvāntaiś churitavadanaḥ procchalatkṣīrapūrair"
        },
        {
          "tag": "l",
          "attributes": {},
          "text": "uttānorastalanipatitair ukṣito lakṣyate 'sau /"
        },
        {
          "tag": "l",
          "attributes": {},
          "text": "māyāvadhvāḥ smaraṇaharaṇaprauḍhakelīvilāse"
        },
        {
          "tag": "l",
          "attributes": {},
          "text": "hāseneva sphuritarucinā nirbharavyāptakāyaḥ // KAvk_10.11 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "so 'tha prāpte lipiparicaye helayā dattahaste"
        },
        {
          "tag": "l",
          "attributes": {},
          "text": "saṃsāre 'sminn avicalitayā bandhalekhyakriyāsu /"
        },
        {
          "tag": "l",
          "attributes": {},
          "text": "janmāvartaṃ nijaṃ iva likhan dīrghaṃ oṃkāram ādau"
        },
        {
          "tag": "l",
          "attributes": {},
          "text": "varge varge vitarati matiṃ bhogasarge niviṣṭaḥ // KAvk_10.12 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "prāptaprajñaḥ katham api galadbālabhāvapramohaḥ"
        },
        {
          "tag": "l",
          "attributes": {},
          "text": "kāmautsukyāt punar api pare yauvane naṣṭasaṃjñaḥ /"
        },
        {
          "tag": "l",
          "attributes": {},
          "text": "niḥsāreṣu vyasanavilasadmeghasaudāminīnāṃ"
        },
        {
          "tag": "l",
          "attributes": {},
          "text": "badhnāty āsthāṃ sthirataradhiyā yoṣitāṃ vibhrameṣu // KAvk_10.13 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "vāci śrotraṃ vapur api calāliṅganeṣv aṅganānāṃ"
        },
        {
          "tag": "l",
          "attributes": {},
          "text": "ghrāṇaṃ vaktrāsavaparimale svādanaṃ tadrase ca /"
        },
        {
          "tag": "l",
          "attributes": {},
          "text": "pātre kurvan dṛśam api mukhe suptasarvakriyo 'sau"
        },
        {
          "tag": "l",
          "attributes": {},
          "text": "dhatte mātraṃ tanupariṇatāṃnīva sarvendriyāṇi // KAvk_10.14 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dveṣṭi snigdhaṃ paricitaparidveṣaśīlaḥ sa kāmī"
        },
        {
          "tag": "l",
          "attributes": {},
          "text": "vāñchaty anyāṃ navanavarasaḥ saprayatno 'nyakāmām /"
        },
        {
          "tag": "l",
          "attributes": {},
          "text": "ity anyonyānucitacaritālakṣyavailakṣyasākṣī"
        },
        {
          "tag": "l",
          "attributes": {},
          "text": "hāsyāyaiva prakṛtivirasaś citratantro 'sya kāmaḥ // KAvk_10.15 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "alpādhāre viṣayajaladhau majjataḥ sajjataś ca"
        },
        {
          "tag": "l",
          "attributes": {},
          "text": "bhraṣṭasyāsya pratihatagateḥ kuñjarasyeva paṅke /"
        },
        {
          "tag": "l",
          "attributes": {},
          "text": "kiṃkartavyāvagatirahitā jāyate mohamūrcchā"
        },
        {
          "tag": "l",
          "attributes": {},
          "text": "nītasyāndhyaṃ katipayadinasthāyinā yauvanena // KAvk_10.16 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yāvatkālaṃ bhramati calati prīyate jṛmbhate 'sau"
        },
        {
          "tag": "l",
          "attributes": {},
          "text": "smeraṃ smeraṃ vadati madanāliṅgitair aṅgabhaṅgaiḥ /"
        },
        {
          "tag": "l",
          "attributes": {},
          "text": "tāvat tasyopari paripatary eva kālapramuktā"
        },
        {
          "tag": "l",
          "attributes": {},
          "text": "prāleyālīdhavalapalitacchadmanā vadhyamālā // KAvk_10.17 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kāle kāle kṣaṇakalanayā mohanidrāvaśena"
        },
        {
          "tag": "l",
          "attributes": {},
          "text": "prāptaṃ nāsmin vapuṣi sukṛtaṃ naiva dattaṃ na bhuktaṃ /"
        },
        {
          "tag": "l",
          "attributes": {},
          "text": "itthaṃ caurair iva sa muṣitaś cintayaty eva duḥkhāt"
        },
        {
          "tag": "l",
          "attributes": {},
          "text": "saṃmūḍhānāṃ anuśayaphalaḥ so 'vasādapramādaḥ // KAvk_10.18 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tasmin yāte lalitavanitāpuṣpavallīvasante"
        },
        {
          "tag": "l",
          "attributes": {},
          "text": "duṣkarmāptadraviṇatulayā yauvane svapnakalpe /"
        },
        {
          "tag": "l",
          "attributes": {},
          "text": "naṣṭāśeṣaprakṛtir akhilaiḥ kheditāṅgair viraktair"
        },
        {
          "tag": "l",
          "attributes": {},
          "text": "rājyabhraṃśe nṛpa iva sukhaṃ so 'tha śocaty atītaṃ // KAvk_10.19 //"
        }
      ]
    },
    {
      "tag": "p",
      "attributes": {},
      "text": "āyur nītaṃ na ca samucitaṃ yācakāyopanītaṃ",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "nāpy unnītaṃ diśi diśi yaśaḥ satpathaṃ na pratītaṃ"
            },
            {
              "tag": "l",
              "attributes": {},
              "text": "pītaṃ yācñāviṣam adhigataṃ sphītasaṃtāpaśītaṃ"
            },
            {
              "tag": "l",
              "attributes": {},
              "text": "bhītaṃ pāpāt kim api na mayā yat tad eva praṇītaṃ // KAvk_10.20 //"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kvāsau hemadrumaruciharā hāriṇī yauvanaśrīḥ"
        },
        {
          "tag": "l",
          "attributes": {},
          "text": "kāyaḥ kvāyaṃ kṛmihatataruprāyavicchāyapākaḥ /"
        },
        {
          "tag": "l",
          "attributes": {},
          "text": "dūrād etāḥ parihṛtadṛśāḥ koṇalīnaṃ taruṇyaḥ"
        },
        {
          "tag": "l",
          "attributes": {},
          "text": "śuṣkaṃ śītaṃ tarum iva vane vānaraṃ māṃ vadanti // KAvk_10.21 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "so 'yaṃ kāyaḥ śrayati vilayaṃ naiva māyānikāyaḥ"
        },
        {
          "tag": "l",
          "attributes": {},
          "text": "srastāḥ sarve daśanamaṇayas te ca keśāḥ na doṣāḥ /"
        },
        {
          "tag": "l",
          "attributes": {},
          "text": "gātrotsāhe praharati marun naiva mohaprarohe"
        },
        {
          "tag": "l",
          "attributes": {},
          "text": "kṣīṇasyeyaṃ śayanaśaraṇasyāpi tṛṣṇākṣayā me // KAvk_10.22 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "saṃcintyeti prasṛtaviṣamaśvāsahikkārdito (?) 'sau"
        },
        {
          "tag": "l",
          "attributes": {},
          "text": "sadyas tyaktuṃ ciraparicitām udyato lokayātrām /"
        },
        {
          "tag": "l",
          "attributes": {},
          "text": "mūkibhūtaḥ svajanavirahaṃ dhyāyati dhvastadhairyaḥ"
        },
        {
          "tag": "l",
          "attributes": {},
          "text": "śakticchedād ṛṇaṃ iva mahat prāptakālo daridraḥ // KAvk_10.23 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bhūmiṃ gehaṃ vasu parijanaṃ putradārādi cānyat"
        },
        {
          "tag": "l",
          "attributes": {},
          "text": "tāvat tāvat kalayati dhiyā prāṇaparyantakāle /"
        },
        {
          "tag": "l",
          "attributes": {},
          "text": "yāvaj janmany api punar asau snehamohānubandhais"
        },
        {
          "tag": "l",
          "attributes": {},
          "text": "tais tair antaḥ kṛtaparicayas tanmayībhāvam eti // KAvk_10.24 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "duḥkhaṃ duḥsahapāpakarmajanitaṃ kumbhīsahasrāntare"
        },
        {
          "tag": "l",
          "attributes": {},
          "text": "bhuktvā rauravakālasūtranarakeṣv āvartate yoniṣu /"
        },
        {
          "tag": "l",
          "attributes": {},
          "text": "yad vā puṇyakalārjitaṃ sukhapadaṃ tat saṃkṣaye duḥkhadaṃ"
        },
        {
          "tag": "l",
          "attributes": {},
          "text": "sānāgāmiphalāptaye vimaladhīs tasmāt samādhīyatāṃ // KAvk_10.25 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "iti bhīmabhavāmbhodhisaṃtāraṇakṛtavrataḥ /"
        },
        {
          "tag": "l",
          "attributes": {},
          "text": "samādideśa bhagavān sattvānāṃ kuśalāptaye // KAvk_10.26 //"
        }
      ]
    },
    {
      "tag": "p",
      "attributes": {},
      "text": "/ iti kṣemendraviracitāyāṃ bodhisattvāvadānakalpalatāyāṃ garbhāvakrāntinirdeśo nāma daśamaḥ pallavaḥ /"
    }
  ]
}