{
  "title": "sa_kṣemendra-garbhāvakrāntyavadāna",
  "body": "<body xmlns='http://www.tei-c.org/ns/1.0'>\n\n<lg>\n<l>campopānte vimalanalinītīraparyantavasī</l>\n<l>śāstā pūrvaṃ sakalabhuvanānugrahāya pravṛttah /</l>\n<l>pṛṣṭaḥ sparśāvagatirucinā (?) bhikṣuṇānandanāmnā</l>\n<l>garbhārambhāt prabhṛti janatājanmavṛttiṃ jagāda // KAvk_10.1 //</l>\n</lg>\n\n<lg>\n<l>śuklaiḥ kṛṣṇaiḥ śabalarucibhir dehināṃ karmasūtraiś</l>\n<l>citraṃ loke bahutaradaśaṃ dṛśyate janmavastram /</l>\n<l>jīrṇasyāpi vyasanamalinasnehalīnaḥ prayatnair</l>\n<l>yasyātyantaṃ cirapariṇater naiva niryāti rāgaḥ // KAvk_10.2 //</l>\n</lg>\n\n<lg>\n<l>puṃsaḥ śukraṃ vigalitadhṛter ārtavaṃ yoṣitaś ca</l>\n<l>sparśāveśavyatikarajuṣoḥ saṃgame saṃnipātāt /</l>\n<l>ekībhūtaṃ vrajati niyamāt kasya cid bījabhāvaṃ</l>\n<l>yo 'ntas tasmin bhavati sahasā saṃnikāṣe yathāgniḥ // KAvk_10.3 //</l>\n</lg>\n\n<lg>\n<l>rāgodgāraḥ sphaṭikaśakalaṃ megham ambhodhipāthaḥ</l>\n<l>puṣpāmodas tilaṃ iva śanaiḥ kāñcanaṃ vāgnitāpaḥ /</l>\n<l>so 'yaṃ garbhaṃ viśati niyatair apy asaṃlakṣyavṛttir</l>\n<l>vāyur gandhair iva bahuvidhaiḥ karmabhir vāsyamānaḥ // KAvk_10.4 //</l>\n</lg>\n\n<lg>\n<l>tasmin sūkṣmakramapariṇatir mīnaparyuṣṭake (?) 'sau</l>\n<l>nānākārapracuraracanācitrarūpo 'py alakṣyaḥ /</l>\n<l>kaṃ cit kālaṃ vahati vikṛtiṃ nirvikārāyamāno</l>\n<l>māyūrāṇḍe jalamaya iva vyaktabhaktir mayūraḥ // KAvk_10.5 //</l>\n</lg>\n\n<lg>\n<l>tatrādhānād ghanakalalatāśalyapeśyādyavasthās</l>\n<l>tyaktvā tās tā jaṭharajanitenoṣmaṇā pacyamānaḥ /</l>\n<l>pūrṇair māsair navabhir athavāvartakarmakramo 'sau</l>\n<l>kleśaṃ bhuṅkte kim api viṣamaṃ duḥkhasaṃjñāprapannaḥ // KAvk_10.6 //</l>\n</lg>\n\n<lg>\n<l>kāle vṛntāt svayaṃ iva phalaṃ vicyutaṃ karmapākāt</l>\n<l>tatkālotthair avihatajavaiḥ preritaḥ pūtivātaiḥ /</l>\n<l>lakṣyābhyāsāyatanasacivair ācitaḥ karmabandhair</l>\n<l>niryāty antaḥ śara iva dhanuryantraṇair yantramuktaḥ // KAvk_10.7 //</l>\n</lg>\n\n<p>uttānāsyaḥ saralarasanaś cūcukāgraṃ lihānaḥ\nstanyaṃ mātuḥ pibati yad asau naiva karṇena nākṣṇā / janmābhyāsavyasanayatanāyāsasaṃvāsalinā\n<l>sā tasyāgre sakalakalanādeśini vāsanaiva // KAvk_10.8 //</l></p>\n\n<lg>\n<l>syūtair antar vividhaviṣayasvādasaṃpādabhedair</l>\n<l>vyāptaḥ sūtair (?) bisalava iva vyaktatantupratānaiḥ /</l>\n<l>mūdhaḥ so 'tha prakṛtisacivair indriyair dattasamjñaḥ</l>\n<l>stanyālāpākṛtiparimalasparśanair vetti dhātrīm // KAvk_10.9 //</l>\n</lg>\n\n<lg>\n<l>hastākarṣaiḥ śayanavasanāgharṣaṇaiḥ pīḍyamānaḥ</l>\n<l>sthāne sthāne taralitatanuḥ kīṭakair bhakṣyamāṇaḥ /</l>\n<l>nityākrandī vacanavirahāt kāyikīṃ kleśaśailīṃ</l>\n<l>kaṃ bobrūte viṣamavipadām āspadatvaṃ prayātaḥ // KAvk_10.10 //</l>\n</lg>\n\n<lg>\n<l>pīḍodvāntaiś churitavadanaḥ procchalatkṣīrapūrair</l>\n<l>uttānorastalanipatitair ukṣito lakṣyate 'sau /</l>\n<l>māyāvadhvāḥ smaraṇaharaṇaprauḍhakelīvilāse</l>\n<l>hāseneva sphuritarucinā nirbharavyāptakāyaḥ // KAvk_10.11 //</l>\n</lg>\n\n<lg>\n<l>so 'tha prāpte lipiparicaye helayā dattahaste</l>\n<l>saṃsāre 'sminn avicalitayā bandhalekhyakriyāsu /</l>\n<l>janmāvartaṃ nijaṃ iva likhan dīrghaṃ oṃkāram ādau</l>\n<l>varge varge vitarati matiṃ bhogasarge niviṣṭaḥ // KAvk_10.12 //</l>\n</lg>\n\n<lg>\n<l>prāptaprajñaḥ katham api galadbālabhāvapramohaḥ</l>\n<l>kāmautsukyāt punar api pare yauvane naṣṭasaṃjñaḥ /</l>\n<l>niḥsāreṣu vyasanavilasadmeghasaudāminīnāṃ</l>\n<l>badhnāty āsthāṃ sthirataradhiyā yoṣitāṃ vibhrameṣu // KAvk_10.13 //</l>\n</lg>\n\n<lg>\n<l>vāci śrotraṃ vapur api calāliṅganeṣv aṅganānāṃ</l>\n<l>ghrāṇaṃ vaktrāsavaparimale svādanaṃ tadrase ca /</l>\n<l>pātre kurvan dṛśam api mukhe suptasarvakriyo 'sau</l>\n<l>dhatte mātraṃ tanupariṇatāṃnīva sarvendriyāṇi // KAvk_10.14 //</l>\n</lg>\n\n<lg>\n<l>dveṣṭi snigdhaṃ paricitaparidveṣaśīlaḥ sa kāmī</l>\n<l>vāñchaty anyāṃ navanavarasaḥ saprayatno 'nyakāmām /</l>\n<l>ity anyonyānucitacaritālakṣyavailakṣyasākṣī</l>\n<l>hāsyāyaiva prakṛtivirasaś citratantro 'sya kāmaḥ // KAvk_10.15 //</l>\n</lg>\n\n<lg>\n<l>alpādhāre viṣayajaladhau majjataḥ sajjataś ca</l>\n<l>bhraṣṭasyāsya pratihatagateḥ kuñjarasyeva paṅke /</l>\n<l>kiṃkartavyāvagatirahitā jāyate mohamūrcchā</l>\n<l>nītasyāndhyaṃ katipayadinasthāyinā yauvanena // KAvk_10.16 //</l>\n</lg>\n\n<lg>\n<l>yāvatkālaṃ bhramati calati prīyate jṛmbhate 'sau</l>\n<l>smeraṃ smeraṃ vadati madanāliṅgitair aṅgabhaṅgaiḥ /</l>\n<l>tāvat tasyopari paripatary eva kālapramuktā</l>\n<l>prāleyālīdhavalapalitacchadmanā vadhyamālā // KAvk_10.17 //</l>\n</lg>\n\n<lg>\n<l>kāle kāle kṣaṇakalanayā mohanidrāvaśena</l>\n<l>prāptaṃ nāsmin vapuṣi sukṛtaṃ naiva dattaṃ na bhuktaṃ /</l>\n<l>itthaṃ caurair iva sa muṣitaś cintayaty eva duḥkhāt</l>\n<l>saṃmūḍhānāṃ anuśayaphalaḥ so 'vasādapramādaḥ // KAvk_10.18 //</l>\n</lg>\n\n<lg>\n<l>tasmin yāte lalitavanitāpuṣpavallīvasante</l>\n<l>duṣkarmāptadraviṇatulayā yauvane svapnakalpe /</l>\n<l>naṣṭāśeṣaprakṛtir akhilaiḥ kheditāṅgair viraktair</l>\n<l>rājyabhraṃśe nṛpa iva sukhaṃ so 'tha śocaty atītaṃ // KAvk_10.19 //</l>\n</lg>\n\n<p>āyur nītaṃ na ca samucitaṃ yācakāyopanītaṃ\n<lg>\n<l>nāpy unnītaṃ diśi diśi yaśaḥ satpathaṃ na pratītaṃ</l>\n<l>pītaṃ yācñāviṣam adhigataṃ sphītasaṃtāpaśītaṃ</l>\n<l>bhītaṃ pāpāt kim api na mayā yat tad eva praṇītaṃ // KAvk_10.20 //</l>\n</lg></p>\n\n<lg>\n<l>kvāsau hemadrumaruciharā hāriṇī yauvanaśrīḥ</l>\n<l>kāyaḥ kvāyaṃ kṛmihatataruprāyavicchāyapākaḥ /</l>\n<l>dūrād etāḥ parihṛtadṛśāḥ koṇalīnaṃ taruṇyaḥ</l>\n<l>śuṣkaṃ śītaṃ tarum iva vane vānaraṃ māṃ vadanti // KAvk_10.21 //</l>\n</lg>\n\n<lg>\n<l>so 'yaṃ kāyaḥ śrayati vilayaṃ naiva māyānikāyaḥ</l>\n<l>srastāḥ sarve daśanamaṇayas te ca keśāḥ na doṣāḥ /</l>\n<l>gātrotsāhe praharati marun naiva mohaprarohe</l>\n<l>kṣīṇasyeyaṃ śayanaśaraṇasyāpi tṛṣṇākṣayā me // KAvk_10.22 //</l>\n</lg>\n\n<lg>\n<l>saṃcintyeti prasṛtaviṣamaśvāsahikkārdito (?) 'sau</l>\n<l>sadyas tyaktuṃ ciraparicitām udyato lokayātrām /</l>\n<l>mūkibhūtaḥ svajanavirahaṃ dhyāyati dhvastadhairyaḥ</l>\n<l>śakticchedād ṛṇaṃ iva mahat prāptakālo daridraḥ // KAvk_10.23 //</l>\n</lg>\n\n<lg>\n<l>bhūmiṃ gehaṃ vasu parijanaṃ putradārādi cānyat</l>\n<l>tāvat tāvat kalayati dhiyā prāṇaparyantakāle /</l>\n<l>yāvaj janmany api punar asau snehamohānubandhais</l>\n<l>tais tair antaḥ kṛtaparicayas tanmayībhāvam eti // KAvk_10.24 //</l>\n</lg>\n\n<lg>\n<l>duḥkhaṃ duḥsahapāpakarmajanitaṃ kumbhīsahasrāntare</l>\n<l>bhuktvā rauravakālasūtranarakeṣv āvartate yoniṣu /</l>\n<l>yad vā puṇyakalārjitaṃ sukhapadaṃ tat saṃkṣaye duḥkhadaṃ</l>\n<l>sānāgāmiphalāptaye vimaladhīs tasmāt samādhīyatāṃ // KAvk_10.25 //</l>\n</lg>\n\n<lg>\n<l>iti bhīmabhavāmbhodhisaṃtāraṇakṛtavrataḥ /</l>\n<l>samādideśa bhagavān sattvānāṃ kuśalāptaye // KAvk_10.26 //</l>\n</lg>\n\n<p>/ iti kṣemendraviracitāyāṃ bodhisattvāvadānakalpalatāyāṃ garbhāvakrāntinirdeśo nāma daśamaḥ pallavaḥ /</p>\n\n  </body>\n\n"
}