{
  "file_title": "rāghavacaitanya-mahāgaṇapatistotra-comm",
  "file_title_normal": "raghavacaitanya-mahaganapatistotra-comm",
  "metadata": {
    "original_title": "Mahāgaṇapatistotra with a commentary “by his disciple”",
    "author": "Rāghavacaitanya",
    "contributors": [
      {
        "role": "data entry",
        "name": "Dhaval Patel",
        "when": ""
      },
      {
        "role": "contribution to GRETIL",
        "name": "Dhaval Patel",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Pdt. Durgaprasad and Kasinath Pandurang Parab, Kavyamala [old, cumulative series], vol. 1, 1886 (3rd ed., 1929), pp. 1-6."
  },
  "body": [
    {
      "tag": "p",
      "attributes": {},
      "text": "śrīrāghavacaitanyaviracitaṃ mahāgaṇapatistotram |\ntacchiṣyakṛtayā ṭippaṇyā sametam |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yogaṃ yogavidāṃ vidhūtavividhavyāsaṅgaśuddhāśayaprādurbhūtasudhārasaprasṛmaradhyānāspadādhyāsinām /"
        },
        {
          "tag": "l",
          "attributes": {},
          "text": "ānandaplavamānabodhamadhurāmodacchaṭāmeduraṃ taṃ bhūmānamupāsmahe pariṇataṃ dantāvalasyātmanā // RMgan_1 //"
        }
      ]
    },
    {
      "tag": "p",
      "attributes": {},
      "text": "dantāvalo gajastasyevāsyaṃ mukhaṃ yasya sa gajānanastadātmanā tadrūpeṇa pariṇataṃ taṃ bhūmānaṃ paraṃ brahmopāsmahe |\nkīdṛśaṃ tam |\nānando brahmānandastena plavamānaḥ |\nlakṣaṇayā pūrṇānandābhinna ityarthaḥ |\nīdṛśo yo bodhastena cidānandamayaṃ svarūpamuktam |\ntadvivartarūpaḥ prapañca eva madhurāmodacchaṭātvena rūpitastena meduram |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "punaḥ kīdṛśam |"
            },
            {
              "tag": "l",
              "attributes": {},
              "text": "yogavidāṃ yogam |"
            },
            {
              "tag": "l",
              "attributes": {},
              "text": "kīdṛśāṃ yogavidām |"
            },
            {
              "tag": "l",
              "attributes": {},
              "text": "vidhūto vividho vyāsaṅgo yairata eva śuddho ya āśayastasminprādurbhūtaḥ sudhārasaḥ śāntisukhaṃ yeṣāṃ te ca te prasṛmaraṃ prasāri dhyānaṃ yasminnīdṛśaṃ yadāspadaṃ kaṃdarādi tadadhyāsinaśca teṣām ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tāraśrīparaśaktikāmavasudhārūpānugāṃ yaṃ vidustasmai stātpraṇatirgaṇādhipataye yo rāgiṇābhyarthyate /"
        },
        {
          "tag": "l",
          "attributes": {},
          "text": "āmantrya prathamaṃ vareti varadetyārtena sarvaṃ janaṃ svāminme vaśamānayeti satataṃ svāhādibhiḥ pūjitaḥ // RMgan_2 //"
        }
      ]
    },
    {
      "tag": "p",
      "attributes": {},
      "text": "mahāgaṇapatimantramuddharati - tāraḥ praṇavaḥ, śrīrlakṣmībījam, paraśaktirmāyābījam, kāmaḥ kāmabījam, vasudhā bhūmibījam, iti pañcarūpāṇāṃ bījānāmanu gamityakṣarametādṛśaṃ yaṃ sādhakā vidustasmai gaṇādhipataye praṇatiḥ stāditi yojanā |\nyaḥ satataṃ svāhāsvadhādibhiḥ śaktibhiḥ pūjitaḥ |\nārtena rāgiṇā prathamaṃ vareti tato varadetyāmantryābhyarthyate |\nabhyarthanāmevāha - sarvaṃ janaṃ svāminme vaśamānayeti |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "svāhādibhirityanena svāhānto mantraḥ |"
            },
            {
              "tag": "l",
              "attributes": {},
              "text": "atrādhipadaṃ sarvamiti ca padaṃ chandonurodhāduktam |"
            },
            {
              "tag": "l",
              "attributes": {},
              "text": "mantre tu gaṇapataye tathā sarvajanamityekameva padam |"
            },
            {
              "tag": "l",
              "attributes": {},
              "text": "svāminniti ca mantrādbahirbhūtam ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kallolāñcalacumbitāmbudatatāvikṣudravāmbhonidhau dvīpe ratnamaye suradrumavanāmodaikamedasvini /"
        },
        {
          "tag": "l",
          "attributes": {},
          "text": "mūle kalpatarormahāmaṇimaye pīṭhe 'kṣarāmbhoruhe ṣaṭkoṇākalitatrikoṇaracanasatkarṇike 'muṃ bhaje // RMgan_3 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kallolānāṃ mahormīṇāmañcalāḥ prāntāstairāśliṣṭā meghatatiryenaitādṛśa ikṣurasasamudre suradrumāṇāṃ pārijātādīnāṃ vanaṃ tadāmodena paripuṣṭe |"
        },
        {
          "tag": "l",
          "attributes": {},
          "text": "ratnamayaṃ dvīpaṃ vārimadhyasthalaṃ tadgatasya kalpatarormūle mahāmaṇimayaṃ pīṭhaṃ tatra ṣaṭkoṇayuktatrikoṇakarṇīkāyukte 'kṣarāmbhoruhe tantraprasiddhe mātṛkākamale 'muṃ mahāgaṇapatiṃ bhaje ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "cakraprāsarasālakārmukagadāsadbījapūradvijavrīhyagrotpalapāśapaṅkajakaraṃ śuṇḍāgrajāgradghaṭam /"
        },
        {
          "tag": "l",
          "attributes": {},
          "text": "āśliṣṭaṃ priyayā sarojakarayā ratnasphuradbhūṣayā māṇikyapratimaṃ mahāgaṇapatiṃ viśveśamāśāsmahe // RMgan_4 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "cakraṃ prasiddham, prāsastriśūlaḥ, rasālakārmukamikṣudhanuḥ, gadā prasiddhā, bījapūro mātuliṅgam, dvijaḥ svakīyo dantaḥ, vrīhyagraṃ śālimañjarī, utpalaṃ prasiddham, pāśapaṅkaje ca prasiddhe, evaṃ daśāyudhāni kareṣu yasya |"
        },
        {
          "tag": "l",
          "attributes": {},
          "text": "śuṇḍāgre puṣkare jāgratsthito ghaṭo ratnapūrṇo hemakumbho yasya |"
        },
        {
          "tag": "l",
          "attributes": {},
          "text": "kamalahastayā priyayā dakṣiṇahastenāliṅgitaṃ māṇikyapratimaṃ śoṇacchaviṃ sarveśvaraṃ mahāgaṇapatimāśāsmahe ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dānāmbhaḥparimeduraprasṛmaravyālambirolambabhṛtsindūrāruṇagaṇḍamaṇḍalayugavyājātpraśastidvayam /"
        },
        {
          "tag": "l",
          "attributes": {},
          "text": "trailokyeṣṭāvidhānavarṇasubhagaṃ yaḥ padmarāgopamaṃ dhatte sa śriyamātanotu satataṃ devo gaṇānāṃ patiḥ // RMgan_5 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dānāmbhasā madāmbunā parimeduraṃ vyāptaṃ prasṛmarānvyālambino rolambānbhramarānbibhartīti prasṛmaravyālambirolambabhṛt |"
        },
        {
          "tag": "l",
          "attributes": {},
          "text": "sindūreṇāruṇametādṛśaṃ kumbhapradeśadvayaṃ tasya miṣāttrailokyeṣṭavidhānvarṇasubhagaṃ tribhuvanaśubhavidhyakṣaramanojñam |"
        },
        {
          "tag": "l",
          "attributes": {},
          "text": "padmarāgopamaṃ padmarāgo lohitakastadupamaṃ praśastidvayaṃ yo dhatte sa gaṇānāṃ patirdevaḥ satataṃ śriyamātanotu |"
        },
        {
          "tag": "l",
          "attributes": {},
          "text": "yathā mṛdambulipte dāruphalake raktacūrṇaṃ dattvākṣarāṇi, tathā dānāmbulipte sindūravati kumbhasthale bhramarā ityuktaṃ bhavati ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bhrāmyanmandaraghūrṇanāparavaśakṣīrābdhivīcicchaṭāsacchāyāścalacāmaravyatikaraśrīgarvasarvaṃkṛṣāḥ /"
        },
        {
          "tag": "l",
          "attributes": {},
          "text": "dikkāntāghanasāracandanarasāsārāḥ śrayantāṃ manaḥ svacchandaprasarapraliptaviyato herambadantatviṣaḥ // RMgan_6 //"
        }
      ]
    },
    {
      "tag": "p",
      "attributes": {},
      "text": "herambadantatviṣo manaḥ śrayantām |\nkiṃbhūtāḥ |\nbhrāmyato mandarasya ghūrṇanāvṛttayastadāyattasya kṣīrābdhervīcayo laharyastāsāṃ chaṭā agrabhāgāstaiḥ sadṛśāḥ |\npunaḥ kīdṛśāḥ |\ncalacāmaravyatikaraśrīgarvasarvaṃkakṛṣāḥ |\nvyatikaro vyatiṣaṅgaḥ |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "dikkāntetyādirūpakam |"
            },
            {
              "tag": "l",
              "attributes": {},
              "text": "ghanasāraḥ karpūraḥ |"
            },
            {
              "tag": "l",
              "attributes": {},
              "text": "tathā svacchandaprasarapraliptaviyato 'nalpasaṃcārākīrṇākāśāḥ |"
            },
            {
              "tag": "l",
              "attributes": {},
              "text": "etena tviṣāṃ bahutvaṃ vyajyate ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "muktājālakarambitapravikasanmāṇikyapuñjacchaṭākāntāḥ kambukadambacumbitaghanābhogapravālopamāḥ /"
        },
        {
          "tag": "l",
          "attributes": {},
          "text": "jyotsnāpūrataraṅgamantharataratsaṃdhyāvayasyāściraṃ herambasya jayanti dantakiraṇākīrṇāḥ śarīratviṣaḥ // RMgan_7 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "mauktikasamūhamiśritapradīptamāṇikyasamūhacchaṭāvatkāntā manoharāḥ |"
        },
        {
          "tag": "l",
          "attributes": {},
          "text": "śaṅkhasamūhasaṃgatavistīrṇavidrumasamāḥ |"
        },
        {
          "tag": "l",
          "attributes": {},
          "text": "jyotsnāpūrataraṅge mantharaṃ tarantī cāsau saṃdhyā ca tasyā vayasyāḥ sāmyātsakhyaḥ |"
        },
        {
          "tag": "l",
          "attributes": {},
          "text": "etādṛśā herambasya dantakiraṇairvyāptāḥ śarīratviṣaściraṃ jayanti ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "śuṇḍāgrākalitena hemakalaśenāvarjitena kṣarannānāratnacayena sādhakajanānsaṃbhāvayankoṭiśaḥ /"
        },
        {
          "tag": "l",
          "attributes": {},
          "text": "dānāmodavinodalubdhamadhupaprotsāraṇāvirbhavatkarṇāndolanakhelano vijayate devo gaṇagrāmaṇīḥ // RMgan_8 //"
        }
      ]
    },
    {
      "tag": "p",
      "attributes": {},
      "text": "śuṇḍāpradhṛtasuvarṇakalaśasaṃgṛhītena kṣaratā bahutvādbahirapi nirgacchatā muktāmāṇikyādiratnasamūhena koṭiśaḥ sādhakajanānsaṃbhāvayannasaṃkhyātānupāsakānsaṃpadā vardhayan /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dānetyādi |"
        },
        {
          "tag": "l",
          "attributes": {},
          "text": "āmodo gandhaharṣayoḥ |"
        },
        {
          "tag": "l",
          "attributes": {},
          "text": "protsāraṇamuccāṭanaṃ tadarthamāvirbhavatkarṇāndolanakrīḍaḥ |"
        },
        {
          "tag": "l",
          "attributes": {},
          "text": "gaṇānāmīśvaro devo vijayate ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "herambaṃ praṇamāmi yasya purataḥ śāṇḍilyamūle śriyā bibhratyāmburuhe samaṃ madhuripuste śaṅkhacakre vahan /"
        },
        {
          "tag": "l",
          "attributes": {},
          "text": "nyagrodhasya tale sahādrisutayā śaṃbhustayā dakṣiṇe bibhrāṇaḥ paraśuṃ triśūlamitayā pāśāṅkuśābhyāṃ śubham // RMgan_9 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "śāṇḍilyamūle bilvavṛkṣasyādho yasya mahāgaṇapateḥ purato 'grabhāge padme bibhratyā śriyā samaṃ te prasiddhe śaṅkhacakre vahanmadhuripurviṣṇurasti |"
        },
        {
          "tag": "l",
          "attributes": {},
          "text": "tathā yasya dakṣiṇe nyagrodhasya tale vaṭavṛkṣādhaḥ pāśāṅkuśābhyāmitayā sahitayādrisutayā pārvatyā saha paraśuṃ triśūlaṃ ca bibhrāṇaḥ śaṃbhuḥ śivo 'sti ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "paścātpippalamāśrito ratipatirdevasya ratyotpale bibhratyā samamaikṣavaṃ dhanuriṣūnpauṣpānvahanpañca ca /"
        },
        {
          "tag": "l",
          "attributes": {},
          "text": "vāme cakragadādharaḥ sa bhagavānkroḍaḥ priyaṃgostale hastodyacchukaśālimañjarikayā devyā dharaṇyā saha // RMgan_10 //"
        }
      ]
    },
    {
      "tag": "p",
      "attributes": {},
      "text": "devasya paścime pippalavṛkṣasyādha utpale bibhratyā ratyā samamaikṣavaṃ dhanuḥ pañca pauṣpāniṣūṃśca vahan ratipatiḥ kāmadevo 'sti /"
    },
    {
      "tag": "p",
      "attributes": {},
      "text": "asya ca vāme priyaṃguvṛkṣādho hastodyacchukaśālimañjarikayaikasminkare kīramanyatra kalamakaṇiśaṃ bibhratyā dharaṇyā saha sa prasiddho bhagavānkroḍo varāho 'sti taṃ herambaṃ praṇamāmīti pūrveṇānvayaḥ ||"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ṣaṭkoṇāśriṣu ṣaṭsu ṣaḍ gajamukhāḥ pāśāṅkuśābhīvarānbibhrāṇāḥ pramadāsakhāḥ pṛthumahāśoṇāśmapuñjatviṣaḥ /"
        },
        {
          "tag": "l",
          "attributes": {},
          "text": "āmodaḥ purataḥ pramodasumukhau taṃ cābhito durmukhaḥ paścātpārśvagato 'sya vighna iti yo vighnakarteti ca // RMgan_11 //"
        }
      ]
    },
    {
      "tag": "p",
      "attributes": {},
      "text": "ṣaṭkoṇasya pīṭhasya ṣaṭsvaśriṣu pālīṣu ṣaḍ gajamukhā dhyeyāḥ |\nkīdṛśāste |\npāśāṅkuśābhayavarānhasteṣu bibhrāṇāḥ |\npramadānāṃ sakhāya iti pramadāsakhāḥ |\nbhāryāsahitā ityarthaḥ |\npṛthuścāsau mahāśoṇāśmanāṃ padmarāgāṇāṃ puñjastadvattviṭ kāntiryeṣāṃ te |\nyadi 'pṛthumahāḥ'; iti visargāntaḥ pāṭhastadā bhinnaṃ padam |\npṛthurmaho yeṣāṃ te |\nakārānto 'pi mahaśabdo 'sti |\nteṣāṃ nāmānyāha - purato 'grakoṇa āmodaḥ |\ntaṃ cāmodamabhitaḥ pramodasumukhau |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "puraḥ kalpitapūrvadigapekṣayāgnikoṇe pramodaḥ, evamīśānakoṇe sumukha ityarthaḥ |"
            },
            {
              "tag": "l",
              "attributes": {},
              "text": "paścātpaścimakoṇe durmukhaḥ |"
            },
            {
              "tag": "l",
              "attributes": {},
              "text": "asya durmukhasya vighna iti yasya nāma sa ekasminpārśve vighnakarteti yasya nāma sa dvitīyapārśve 'sti |"
            },
            {
              "tag": "l",
              "attributes": {},
              "text": "arthādeko nairṛtyakoṇe, aparo vāyavye vartate ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "āmodādigaṇeśvarapriyatamāstatraiva nityaṃ sthitāḥ kāntāśleṣarasajñamantharadṛśaḥ siddhiḥ samṛddhistataḥ /"
        },
        {
          "tag": "l",
          "attributes": {},
          "text": "kāntiryā madanāvatītyapi tathā kalpeṣu yā gīyate sānyā yāpi madadravā tadaparā drāviṇyamūḥ pūjitāḥ // RMgan_12 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kāntasya svasvabharturāliṅganarasaṃ jānantyata eva mantharā rāgiṇī dṛgyāsāṃ tāḥ |"
        },
        {
          "tag": "l",
          "attributes": {},
          "text": "āmodādīnāṃ pūrvaślokoktānāṃ ṣaṇṇāṃ bhāryāsteṣāṃ samīpe sthitā dhyeyāḥ |"
        },
        {
          "tag": "l",
          "attributes": {},
          "text": "tāsāṃ nāmāni ca - siddhiḥ, samṛddhiḥ, kāntiḥ, madanāvatī, madadravā, drāviṇī ceti ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "āśliṣṭau vasudhetyatho vasumatī tābhyāṃ sitālohitau varṣantau vasu pārśvayorvilasatastau śaṅkhapadmau nidhī /"
        },
        {
          "tag": "l",
          "attributes": {},
          "text": "aṅgānyanvatha mātaraśca paritaḥ śakrādayo 'bjāśrayāstadbāhye kuliśādayaḥ paripatatkālānalajyotiṣaḥ // RMgan_13 //"
        }
      ]
    },
    {
      "tag": "p",
      "attributes": {},
      "text": "vasudhayā vasumatyā ca krameṇāliṅgitau śuklaraktavarṇau dhanaṃ varṣantau tau śaṅkhapadmasaṃjñau prasiddhau nidhī ṣaṭkoṇapārśvayorvilasataḥ /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tayordhyānaṃ kuryādityarthaha |"
        },
        {
          "tag": "l",
          "attributes": {},
          "text": "anu nidhidhyānānantaraṃ hṛdayāni ṣaḍaṅgāni dhyāyet |"
        },
        {
          "tag": "l",
          "attributes": {},
          "text": "parito brāhmyādyā aṣṭa mātaro dhyeyāḥ |"
        },
        {
          "tag": "l",
          "attributes": {},
          "text": "ṣaṭkoṇādbahiḥsthite 'ṣṭadalakamala indrādayo dikpālāstadbāhye teṣāṃ samīpa eva paripatatkālānalajyotiṣaḥ pradīptasvarūpā indrādīnāṃ hetayo vajrādyā dhyeyāḥ ||"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ithaṃ viṣṇuśivāditattvatanave śrīvakratuṇḍāya huṃkārākṣiptasamastadaityapṛtanāvrātāya dīptatviṣe /"
        },
        {
          "tag": "l",
          "attributes": {},
          "text": "ānandaikarasāvabodhalaharīvidhvastasarvormaye sarvatra prathamānamugdhamahase tasmai parasmai namaḥ // RMgan_14 //"
        }
      ]
    },
    {
      "tag": "p",
      "attributes": {},
      "text": "'herambaṃ praṇamāmi'; (9/10) iti ślokābhyāṃ viṣṇuśivādisvarūpaistanurmūrtiryasya sa tasmai |\nādipadātsmarakroḍau |\nhuṃkāramātreṇa nirastasamastāsurasainyasamūhāya dīptakāntaye |\nānandeti |\nniratiśayasukhasphuraṇataraṅgairdūrīkṛtasaṃpūrṇormaye |\nūrmayaḥ ṣaḍbhāvavikārāḥ |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "te ca - jāyate, asti, vardhate, vipariṇamate, apakṣīyate, naśyatīti ca |"
            },
            {
              "tag": "l",
              "attributes": {},
              "text": "ānandaikarasāvayodhalaharībhirvidhvastāḥ sarveṣāṃ sādhakānāmūrmayaḥ ṣaḍindriyajanyā vṛttayo yasmādityeke |"
            },
            {
              "tag": "l",
              "attributes": {},
              "text": "ūrmiśabdenāvidyādayo yogaśāstraprasiddhāḥ kleśāḥ |"
            },
            {
              "tag": "l",
              "attributes": {},
              "text": "sarvatra prathamānaṃ mugdhaṃ sundaraṃ maho yasya tasmai parasmai jagato 'nyasmai namaḥ ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sevāhevākidevāsuranaranikarasphārakoṭīrakoṭīkoṭivyāṭīkamānadyumaṇisamamaṇiśreṇibhāveṇikānām /"
        },
        {
          "tag": "l",
          "attributes": {},
          "text": "rājannīrājanaśrīsakhacaraṇanakhadyotavidyotamānaḥ śreyaḥ stheyaḥ sa deyānmama vimaladṛśo bandhuraṃ sindhurāsyaḥ // RMgan_15 //"
        }
      ]
    },
    {
      "tag": "p",
      "attributes": {},
      "text": "sevāyāṃ hevāko 'bhilāṣo yeṣām |\nahamagre 'hamagre bhavāmītīcchā |\nahaṃpūrviketi yāvat |\nte ca te devāsuranarāṇāṃ samūhāsteṣāṃ dedīpyamānamukuṭāgrāṇāṃ yā koṭiḥ saṃkhyāviśeṣastatra vyāṭīkamānāḥ susaṃgatāḥ sūryatulyaratnapaṅktikāntipravāhāsteṣām |\nrājantī nīrājanaśrīrārātrikaśobhā tasyāḥ sakhāyaste ca te caraṇanakhāśca teṣāṃ dyotena prakāśena vidyotamānaḥ sa prasiddhaḥ sindhurāsyo gajamukhaḥ |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "he vimaladṛśaḥ paṇḍitāḥ |"
            },
            {
              "tag": "l",
              "attributes": {},
              "text": "mama bandhuraṃ ramyaṃ stheyaḥ sthirataraṃ śreyaḥ kalyāṇaṃ deyāt |"
            },
            {
              "tag": "l",
              "attributes": {},
              "text": "mametyasya vā vimaladṛśa iti viśeṣaṇam |"
            },
            {
              "tag": "l",
              "attributes": {},
              "text": "'vimaladṛśā'; iti pāṭhe tu saumyāvalokanena śreyo dadyādityarthaḥ ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "etena prakaṭarahasyamantramālāgarbheṇa sphuṭatarasaṃvidā stavena /"
        },
        {
          "tag": "l",
          "attributes": {},
          "text": "yaḥ stauti pracurataraṃ mahāgaṇeśaṃ tasyeyaṃ bhavati vaśaṃvadā trilokī // RMgan_16 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sphuṭatarasaṃvidetyanena stotre prasādaguṇaḥ sūcitaḥ |"
        },
        {
          "tag": "l",
          "attributes": {},
          "text": "pracurataraḥ muhurmuhuḥ |"
        },
        {
          "tag": "l",
          "attributes": {},
          "text": "anyatspaṣṭam ||"
        }
      ]
    },
    {
      "tag": "p",
      "attributes": {},
      "text": "|| iti śrīmatparamahaṃsaparivrājakācāryavaryaśrīrāghavacaitanyaviracitaṃ mahāgaṇapatistotraṃ tacchiṣyakṛtayā ṭippaṇyā sametaṃ samāptam ||"
    }
  ]
}