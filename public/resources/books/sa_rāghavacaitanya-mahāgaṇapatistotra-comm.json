{
  "title": "sa_rāghavacaitanya-mahāgaṇapatistotra-comm",
  "body": "<body xmlns='http://www.tei-c.org/ns/1.0'>\n\n<p>śrīrāghavacaitanyaviracitaṃ mahāgaṇapatistotram |\ntacchiṣyakṛtayā ṭippaṇyā sametam |</p>\n\n<lg>\n<l>  yogaṃ yogavidāṃ vidhūtavividhavyāsaṅgaśuddhāśayaprādurbhūtasudhārasaprasṛmaradhyānāspadādhyāsinām /</l>\n<l>  ānandaplavamānabodhamadhurāmodacchaṭāmeduraṃ taṃ bhūmānamupāsmahe pariṇataṃ dantāvalasyātmanā // RMgan_1 //</l>\n</lg>\n\n<p>dantāvalo gajastasyevāsyaṃ mukhaṃ yasya sa gajānanastadātmanā tadrūpeṇa pariṇataṃ taṃ bhūmānaṃ paraṃ brahmopāsmahe |\nkīdṛśaṃ tam |\nānando brahmānandastena plavamānaḥ |\nlakṣaṇayā pūrṇānandābhinna ityarthaḥ |\nīdṛśo yo bodhastena cidānandamayaṃ svarūpamuktam |\ntadvivartarūpaḥ prapañca eva madhurāmodacchaṭātvena rūpitastena meduram |\n<lg>\n<l>punaḥ kīdṛśam |</l>\n<l>yogavidāṃ yogam |</l>\n<l>kīdṛśāṃ yogavidām |</l>\n<l>vidhūto vividho vyāsaṅgo yairata eva śuddho ya āśayastasminprādurbhūtaḥ sudhārasaḥ śāntisukhaṃ yeṣāṃ te ca te prasṛmaraṃ prasāri dhyānaṃ yasminnīdṛśaṃ yadāspadaṃ kaṃdarādi tadadhyāsinaśca teṣām ||</l>\n</lg></p>\n\n<lg>\n<l>  tāraśrīparaśaktikāmavasudhārūpānugāṃ yaṃ vidustasmai stātpraṇatirgaṇādhipataye yo rāgiṇābhyarthyate /</l>\n<l>  āmantrya prathamaṃ vareti varadetyārtena sarvaṃ janaṃ svāminme vaśamānayeti satataṃ svāhādibhiḥ pūjitaḥ // RMgan_2 //</l>\n</lg>\n\n<p>mahāgaṇapatimantramuddharati - tāraḥ praṇavaḥ, śrīrlakṣmībījam, paraśaktirmāyābījam, kāmaḥ kāmabījam, vasudhā bhūmibījam, iti pañcarūpāṇāṃ bījānāmanu gamityakṣarametādṛśaṃ yaṃ sādhakā vidustasmai gaṇādhipataye praṇatiḥ stāditi yojanā |\nyaḥ satataṃ svāhāsvadhādibhiḥ śaktibhiḥ pūjitaḥ |\nārtena rāgiṇā prathamaṃ vareti tato varadetyāmantryābhyarthyate |\nabhyarthanāmevāha - sarvaṃ janaṃ svāminme vaśamānayeti |\n<lg>\n<l>svāhādibhirityanena svāhānto mantraḥ |</l>\n<l>atrādhipadaṃ sarvamiti ca padaṃ chandonurodhāduktam |</l>\n<l>mantre tu gaṇapataye tathā sarvajanamityekameva padam |</l>\n<l>svāminniti ca mantrādbahirbhūtam ||</l>\n</lg></p>\n\n<lg>\n<l>  kallolāñcalacumbitāmbudatatāvikṣudravāmbhonidhau dvīpe ratnamaye suradrumavanāmodaikamedasvini /</l>\n<l>  mūle kalpatarormahāmaṇimaye pīṭhe 'kṣarāmbhoruhe ṣaṭkoṇākalitatrikoṇaracanasatkarṇike 'muṃ bhaje // RMgan_3 //</l>\n</lg>\n\n<lg>\n<l>kallolānāṃ mahormīṇāmañcalāḥ prāntāstairāśliṣṭā meghatatiryenaitādṛśa ikṣurasasamudre suradrumāṇāṃ pārijātādīnāṃ vanaṃ tadāmodena paripuṣṭe |</l>\n<l>ratnamayaṃ dvīpaṃ vārimadhyasthalaṃ tadgatasya kalpatarormūle mahāmaṇimayaṃ pīṭhaṃ tatra ṣaṭkoṇayuktatrikoṇakarṇīkāyukte 'kṣarāmbhoruhe tantraprasiddhe mātṛkākamale 'muṃ mahāgaṇapatiṃ bhaje ||</l>\n</lg>\n\n<lg>\n<l>  cakraprāsarasālakārmukagadāsadbījapūradvijavrīhyagrotpalapāśapaṅkajakaraṃ śuṇḍāgrajāgradghaṭam /</l>\n<l>  āśliṣṭaṃ priyayā sarojakarayā ratnasphuradbhūṣayā māṇikyapratimaṃ mahāgaṇapatiṃ viśveśamāśāsmahe // RMgan_4 //</l>\n</lg>\n\n<lg>\n<l>cakraṃ prasiddham, prāsastriśūlaḥ, rasālakārmukamikṣudhanuḥ, gadā prasiddhā, bījapūro mātuliṅgam, dvijaḥ svakīyo dantaḥ, vrīhyagraṃ śālimañjarī, utpalaṃ prasiddham, pāśapaṅkaje ca prasiddhe, evaṃ daśāyudhāni kareṣu yasya |</l>\n<l>śuṇḍāgre puṣkare jāgratsthito ghaṭo ratnapūrṇo hemakumbho yasya |</l>\n<l>kamalahastayā priyayā dakṣiṇahastenāliṅgitaṃ māṇikyapratimaṃ śoṇacchaviṃ sarveśvaraṃ mahāgaṇapatimāśāsmahe ||</l>\n</lg>\n\n<lg>\n<l>  dānāmbhaḥparimeduraprasṛmaravyālambirolambabhṛtsindūrāruṇagaṇḍamaṇḍalayugavyājātpraśastidvayam /</l>\n<l>  trailokyeṣṭāvidhānavarṇasubhagaṃ yaḥ padmarāgopamaṃ dhatte sa śriyamātanotu satataṃ devo gaṇānāṃ patiḥ // RMgan_5 //</l>\n</lg>\n\n<lg>\n<l>dānāmbhasā madāmbunā parimeduraṃ vyāptaṃ prasṛmarānvyālambino rolambānbhramarānbibhartīti prasṛmaravyālambirolambabhṛt |</l>\n<l>sindūreṇāruṇametādṛśaṃ kumbhapradeśadvayaṃ tasya miṣāttrailokyeṣṭavidhānvarṇasubhagaṃ tribhuvanaśubhavidhyakṣaramanojñam |</l>\n<l>padmarāgopamaṃ padmarāgo lohitakastadupamaṃ praśastidvayaṃ yo dhatte sa gaṇānāṃ patirdevaḥ satataṃ śriyamātanotu |</l>\n<l>yathā mṛdambulipte dāruphalake raktacūrṇaṃ dattvākṣarāṇi, tathā dānāmbulipte sindūravati kumbhasthale bhramarā ityuktaṃ bhavati ||</l>\n</lg>\n\n<lg>\n<l>  bhrāmyanmandaraghūrṇanāparavaśakṣīrābdhivīcicchaṭāsacchāyāścalacāmaravyatikaraśrīgarvasarvaṃkṛṣāḥ /</l>\n<l>  dikkāntāghanasāracandanarasāsārāḥ śrayantāṃ manaḥ svacchandaprasarapraliptaviyato herambadantatviṣaḥ // RMgan_6 //</l>\n</lg>\n\n<p>herambadantatviṣo manaḥ śrayantām |\nkiṃbhūtāḥ |\nbhrāmyato mandarasya ghūrṇanāvṛttayastadāyattasya kṣīrābdhervīcayo laharyastāsāṃ chaṭā agrabhāgāstaiḥ sadṛśāḥ |\npunaḥ kīdṛśāḥ |\ncalacāmaravyatikaraśrīgarvasarvaṃkakṛṣāḥ |\nvyatikaro vyatiṣaṅgaḥ |\n<lg>\n<l>dikkāntetyādirūpakam |</l>\n<l>ghanasāraḥ karpūraḥ |</l>\n<l>tathā svacchandaprasarapraliptaviyato 'nalpasaṃcārākīrṇākāśāḥ |</l>\n<l>etena tviṣāṃ bahutvaṃ vyajyate ||</l>\n</lg></p>\n\n<lg>\n<l>  muktājālakarambitapravikasanmāṇikyapuñjacchaṭākāntāḥ kambukadambacumbitaghanābhogapravālopamāḥ /</l>\n<l>  jyotsnāpūrataraṅgamantharataratsaṃdhyāvayasyāściraṃ herambasya jayanti dantakiraṇākīrṇāḥ śarīratviṣaḥ // RMgan_7 //</l>\n</lg>\n\n<lg>\n<l>mauktikasamūhamiśritapradīptamāṇikyasamūhacchaṭāvatkāntā manoharāḥ |</l>\n<l>śaṅkhasamūhasaṃgatavistīrṇavidrumasamāḥ |</l>\n<l>jyotsnāpūrataraṅge mantharaṃ tarantī cāsau saṃdhyā ca tasyā vayasyāḥ sāmyātsakhyaḥ |</l>\n<l>etādṛśā herambasya dantakiraṇairvyāptāḥ śarīratviṣaściraṃ jayanti ||</l>\n</lg>\n\n<lg>\n<l>  śuṇḍāgrākalitena hemakalaśenāvarjitena kṣarannānāratnacayena sādhakajanānsaṃbhāvayankoṭiśaḥ /</l>\n<l>  dānāmodavinodalubdhamadhupaprotsāraṇāvirbhavatkarṇāndolanakhelano vijayate devo gaṇagrāmaṇīḥ // RMgan_8 //</l>\n</lg>\n\n<p>  śuṇḍāpradhṛtasuvarṇakalaśasaṃgṛhītena kṣaratā bahutvādbahirapi nirgacchatā muktāmāṇikyādiratnasamūhena koṭiśaḥ sādhakajanānsaṃbhāvayannasaṃkhyātānupāsakānsaṃpadā vardhayan /</p>\n\n<lg>\n<l>dānetyādi |</l>\n<l>āmodo gandhaharṣayoḥ |</l>\n<l>protsāraṇamuccāṭanaṃ tadarthamāvirbhavatkarṇāndolanakrīḍaḥ |</l>\n<l>gaṇānāmīśvaro devo vijayate ||</l>\n</lg>\n\n<lg>\n<l>  herambaṃ praṇamāmi yasya purataḥ śāṇḍilyamūle śriyā bibhratyāmburuhe samaṃ madhuripuste śaṅkhacakre vahan /</l>\n<l>  nyagrodhasya tale sahādrisutayā śaṃbhustayā dakṣiṇe bibhrāṇaḥ paraśuṃ triśūlamitayā pāśāṅkuśābhyāṃ śubham // RMgan_9 //</l>\n</lg>\n\n<lg>\n<l>śāṇḍilyamūle bilvavṛkṣasyādho yasya mahāgaṇapateḥ purato 'grabhāge padme bibhratyā śriyā samaṃ te prasiddhe śaṅkhacakre vahanmadhuripurviṣṇurasti |</l>\n<l>tathā yasya dakṣiṇe nyagrodhasya tale vaṭavṛkṣādhaḥ pāśāṅkuśābhyāmitayā sahitayādrisutayā pārvatyā saha paraśuṃ triśūlaṃ ca bibhrāṇaḥ śaṃbhuḥ śivo 'sti ||</l>\n</lg>\n\n<lg>\n<l>  paścātpippalamāśrito ratipatirdevasya ratyotpale bibhratyā samamaikṣavaṃ dhanuriṣūnpauṣpānvahanpañca ca /</l>\n<l>  vāme cakragadādharaḥ sa bhagavānkroḍaḥ priyaṃgostale hastodyacchukaśālimañjarikayā devyā dharaṇyā saha // RMgan_10 //</l>\n</lg>\n\n<p>  devasya paścime pippalavṛkṣasyādha utpale bibhratyā ratyā samamaikṣavaṃ dhanuḥ pañca pauṣpāniṣūṃśca vahan ratipatiḥ kāmadevo 'sti /</p>\n\n<p>asya ca vāme priyaṃguvṛkṣādho hastodyacchukaśālimañjarikayaikasminkare kīramanyatra kalamakaṇiśaṃ bibhratyā dharaṇyā saha sa prasiddho bhagavānkroḍo varāho 'sti taṃ herambaṃ praṇamāmīti pūrveṇānvayaḥ ||</p>\n\n<lg>\n<l>  ṣaṭkoṇāśriṣu ṣaṭsu ṣaḍ gajamukhāḥ pāśāṅkuśābhīvarānbibhrāṇāḥ pramadāsakhāḥ pṛthumahāśoṇāśmapuñjatviṣaḥ /</l>\n<l>  āmodaḥ purataḥ pramodasumukhau taṃ cābhito durmukhaḥ paścātpārśvagato 'sya vighna iti yo vighnakarteti ca // RMgan_11 //</l>\n</lg>\n\n<p>ṣaṭkoṇasya pīṭhasya ṣaṭsvaśriṣu pālīṣu ṣaḍ gajamukhā dhyeyāḥ |\nkīdṛśāste |\npāśāṅkuśābhayavarānhasteṣu bibhrāṇāḥ |\npramadānāṃ sakhāya iti pramadāsakhāḥ |\nbhāryāsahitā ityarthaḥ |\npṛthuścāsau mahāśoṇāśmanāṃ padmarāgāṇāṃ puñjastadvattviṭ kāntiryeṣāṃ te |\nyadi 'pṛthumahāḥ'; iti visargāntaḥ pāṭhastadā bhinnaṃ padam |\npṛthurmaho yeṣāṃ te |\nakārānto 'pi mahaśabdo 'sti |\nteṣāṃ nāmānyāha - purato 'grakoṇa āmodaḥ |\ntaṃ cāmodamabhitaḥ pramodasumukhau |\n<lg>\n<l>puraḥ kalpitapūrvadigapekṣayāgnikoṇe pramodaḥ, evamīśānakoṇe sumukha ityarthaḥ |</l>\n<l>paścātpaścimakoṇe durmukhaḥ |</l>\n<l>asya durmukhasya vighna iti yasya nāma sa ekasminpārśve vighnakarteti yasya nāma sa dvitīyapārśve 'sti |</l>\n<l>arthādeko nairṛtyakoṇe, aparo vāyavye vartate ||</l>\n</lg></p>\n\n<lg>\n<l>  āmodādigaṇeśvarapriyatamāstatraiva nityaṃ sthitāḥ kāntāśleṣarasajñamantharadṛśaḥ siddhiḥ samṛddhistataḥ /</l>\n<l>  kāntiryā madanāvatītyapi tathā kalpeṣu yā gīyate sānyā yāpi madadravā tadaparā drāviṇyamūḥ pūjitāḥ // RMgan_12 //</l>\n</lg>\n\n<lg>\n<l>kāntasya svasvabharturāliṅganarasaṃ jānantyata eva mantharā rāgiṇī dṛgyāsāṃ tāḥ |</l>\n<l>āmodādīnāṃ pūrvaślokoktānāṃ ṣaṇṇāṃ bhāryāsteṣāṃ samīpe sthitā dhyeyāḥ |</l>\n<l>tāsāṃ nāmāni ca - siddhiḥ, samṛddhiḥ, kāntiḥ, madanāvatī, madadravā, drāviṇī ceti ||</l>\n</lg>\n\n<lg>\n<l>  āśliṣṭau vasudhetyatho vasumatī tābhyāṃ sitālohitau varṣantau vasu pārśvayorvilasatastau śaṅkhapadmau nidhī /</l>\n<l>  aṅgānyanvatha mātaraśca paritaḥ śakrādayo 'bjāśrayāstadbāhye kuliśādayaḥ paripatatkālānalajyotiṣaḥ // RMgan_13 //</l>\n</lg>\n\n<p>  vasudhayā vasumatyā ca krameṇāliṅgitau śuklaraktavarṇau dhanaṃ varṣantau tau śaṅkhapadmasaṃjñau prasiddhau nidhī ṣaṭkoṇapārśvayorvilasataḥ /</p>\n\n<lg>\n<l>tayordhyānaṃ kuryādityarthaha |</l>\n<l>anu nidhidhyānānantaraṃ hṛdayāni ṣaḍaṅgāni dhyāyet |</l>\n<l>parito brāhmyādyā aṣṭa mātaro dhyeyāḥ |</l>\n<l>ṣaṭkoṇādbahiḥsthite 'ṣṭadalakamala indrādayo dikpālāstadbāhye teṣāṃ samīpa eva paripatatkālānalajyotiṣaḥ pradīptasvarūpā indrādīnāṃ hetayo vajrādyā dhyeyāḥ ||</l>\n</lg>\n\n<lg>\n<l>  ithaṃ viṣṇuśivāditattvatanave śrīvakratuṇḍāya huṃkārākṣiptasamastadaityapṛtanāvrātāya dīptatviṣe /</l>\n<l>  ānandaikarasāvabodhalaharīvidhvastasarvormaye sarvatra prathamānamugdhamahase tasmai parasmai namaḥ // RMgan_14 //</l>\n</lg>\n\n<p>'herambaṃ praṇamāmi'; (9/10) iti ślokābhyāṃ viṣṇuśivādisvarūpaistanurmūrtiryasya sa tasmai |\nādipadātsmarakroḍau |\nhuṃkāramātreṇa nirastasamastāsurasainyasamūhāya dīptakāntaye |\nānandeti |\nniratiśayasukhasphuraṇataraṅgairdūrīkṛtasaṃpūrṇormaye |\nūrmayaḥ ṣaḍbhāvavikārāḥ |\n<lg>\n<l>te ca - jāyate, asti, vardhate, vipariṇamate, apakṣīyate, naśyatīti ca |</l>\n<l>ānandaikarasāvayodhalaharībhirvidhvastāḥ sarveṣāṃ sādhakānāmūrmayaḥ ṣaḍindriyajanyā vṛttayo yasmādityeke |</l>\n<l>ūrmiśabdenāvidyādayo yogaśāstraprasiddhāḥ kleśāḥ |</l>\n<l>sarvatra prathamānaṃ mugdhaṃ sundaraṃ maho yasya tasmai parasmai jagato 'nyasmai namaḥ ||</l>\n</lg></p>\n\n<lg>\n<l>  sevāhevākidevāsuranaranikarasphārakoṭīrakoṭīkoṭivyāṭīkamānadyumaṇisamamaṇiśreṇibhāveṇikānām /</l>\n<l>  rājannīrājanaśrīsakhacaraṇanakhadyotavidyotamānaḥ śreyaḥ stheyaḥ sa deyānmama vimaladṛśo bandhuraṃ sindhurāsyaḥ // RMgan_15 //</l>\n</lg>\n\n<p>sevāyāṃ hevāko 'bhilāṣo yeṣām |\nahamagre 'hamagre bhavāmītīcchā |\nahaṃpūrviketi yāvat |\nte ca te devāsuranarāṇāṃ samūhāsteṣāṃ dedīpyamānamukuṭāgrāṇāṃ yā koṭiḥ saṃkhyāviśeṣastatra vyāṭīkamānāḥ susaṃgatāḥ sūryatulyaratnapaṅktikāntipravāhāsteṣām |\nrājantī nīrājanaśrīrārātrikaśobhā tasyāḥ sakhāyaste ca te caraṇanakhāśca teṣāṃ dyotena prakāśena vidyotamānaḥ sa prasiddhaḥ sindhurāsyo gajamukhaḥ |\n<lg>\n<l>he vimaladṛśaḥ paṇḍitāḥ |</l>\n<l>mama bandhuraṃ ramyaṃ stheyaḥ sthirataraṃ śreyaḥ kalyāṇaṃ deyāt |</l>\n<l>mametyasya vā vimaladṛśa iti viśeṣaṇam |</l>\n<l>'vimaladṛśā'; iti pāṭhe tu saumyāvalokanena śreyo dadyādityarthaḥ ||</l>\n</lg></p>\n\n<lg>\n<l>  etena prakaṭarahasyamantramālāgarbheṇa sphuṭatarasaṃvidā stavena /</l>\n<l>  yaḥ stauti pracurataraṃ mahāgaṇeśaṃ tasyeyaṃ bhavati vaśaṃvadā trilokī // RMgan_16 //</l>\n</lg>\n\n<lg>\n<l>sphuṭatarasaṃvidetyanena stotre prasādaguṇaḥ sūcitaḥ |</l>\n<l>pracurataraḥ muhurmuhuḥ |</l>\n<l>anyatspaṣṭam ||</l>\n</lg>\n\n<p>|| iti śrīmatparamahaṃsaparivrājakācāryavaryaśrīrāghavacaitanyaviracitaṃ mahāgaṇapatistotraṃ tacchiṣyakṛtayā ṭippaṇyā sametaṃ samāptam ||</p>\n\n  </body>\n\n"
}