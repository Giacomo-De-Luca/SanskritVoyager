{
  "title": "sa_kālidāsa-raghuvaṃśa-kashm1-6",
  "body": "<body xmlns='http://www.tei-c.org/ns/1.0'>\n\n<p>Kālidāsa: Raghuvaṃśa</p>\n\n<lg>\n<l>vāgarthāviva sampṛktau vāgarthapratipattaye /</l>\n<l>jagataḥ pitarau vande pārvatīparameśvarau // Ragh(K)_1.1 //</l>\n</lg>\n\n<lg>\n<l>kva sūryaprabhavo vaṃśaḥ kva cālpaviṣayā matiḥ /</l>\n<l>titīrṣurdustaraṃ mohāduḍupenāsmi sāgaram // Ragh(K)_1.2 //</l>\n</lg>\n\n<lg>\n<l>mandaḥ kaviyaśaḥprārthī gamiṣyāmyavahāsyatām /</l>\n<l>prāṃśulabhye phale lobhādudbāhuriva vāmanaḥ // Ragh(K)_1.3 //</l>\n</lg>\n\n<lg>\n<l>athavā kṛtavāgdvāre vaṃśe 'sminpūrvasūribhiḥ /</l>\n<l>maṇau vajrasamutkīrṇe sūtrasyevāsti me gatiḥ // Ragh(K)_1.4 //</l>\n</lg>\n\n<lg>\n<l>so 'hamājanmaśuddhānāmāphalodayakarmaṇām /</l>\n<l>āsamudrakṣitīśānāmānākarathavartmanām // Ragh(K)_1.5 //</l>\n</lg>\n\n<lg>\n<l>yathāvidhihutāgnīnāṃ yathākāmārcitārthinām /</l>\n<l>yathāparādhadaṇḍānāṃ yathākālaprabodhinām // Ragh(K)_1.6 //</l>\n</lg>\n\n<lg>\n<l>tyāgāya sambhṛtārthānāṃ satyāya mitabhāṣiṇām /</l>\n<l>yaśase vijigīṣūṇāṃ prajāyai gṛhamedhinām // Ragh(K)_1.7 //</l>\n</lg>\n\n<lg>\n<l>śaiśave 'bhyastavidyānāṃ yauvane viṣayaiṣiṇām /</l>\n<l>vārddhake munivṛttīnāṃ yogenānte tanutyajām // Ragh(K)_1.8 //</l>\n</lg>\n\n<lg>\n<l>raghūṇāmanvayaṃ vakṣye tanuvāgvibhavo 'pi san /</l>\n<l>tadguṇaiḥ karṇamāgatya cāpalāya pratāritaḥ // Ragh(K)_1.9 //</l>\n</lg>\n\n<lg>\n<l>taṃ santaḥ śrotumarhanti sadasadvyaktihetavaḥ /</l>\n<l>hemnaḥ saṃlakṣyate hyagnau viśuddhiḥ śyāmikāpi vā // Ragh(K)_1.10 //</l>\n</lg>\n\n<lg>\n<l>vaivasvato manurnāma mānanīyo manīṣiṇām /</l>\n<l>āsīnmahīkṣitāmādyaḥ praṇavaśchandasāmiva // Ragh(K)_1.11 //</l>\n</lg>\n\n<lg>\n<l>tadanvaye śuddhimati prasūtaḥ śuddhimattaraḥ /</l>\n<l>dilīpa iti rājendurinduḥ kṣīranidhāviva // Ragh(K)_1.12 //</l>\n</lg>\n\n<lg>\n<l>vyūḍhorasko vṛṣaskandhaḥ sālaprāṃśurmahābhujaḥ /</l>\n<l>ātmakarmakṣamaṃ dehaṃ kṣātro dharma ivāśritaḥ // Ragh(K)_1.13 //</l>\n</lg>\n\n<lg>\n<l>sarvātiriktasāreṇa sarvatejobhibhāvinā /</l>\n<l>sthitaḥ sarvonnatenorvīṃ krāntvā merurivātmanā // Ragh(K)_1.14 //</l>\n</lg>\n\n<lg>\n<l>ākārasadṛśaprajñaḥ prajñayā sadṛśāgamaḥ /</l>\n<l>āgamaiḥ sadṛśārambhaḥ prārambhasadṛśodayaḥ // Ragh(K)_1.15 //</l>\n</lg>\n\n<lg>\n<l>bhīmakāntairnṛpaguṇaiḥ sa babhūvopajīvinām /</l>\n<l>adhṛṣyaścābhigamyaśca yādoratnairivārṇavaḥ // Ragh(K)_1.16 //</l>\n</lg>\n\n<lg>\n<l>rekhāmātramapi kṣuṇṇādātmano vartmanaḥ param /</l>\n<l>na vyatīyuḥ prajāstasya niyanturnemivṛttayaḥ // Ragh(K)_1.17 //</l>\n</lg>\n\n<lg>\n<l>prajānāmeva bhūtyarthaṃ sa tābhyo balimagrahīt /</l>\n<l>sahasraguṇamutsraṣṭumādatte hi rasaṃ raviḥ // Ragh(K)_1.18 //</l>\n</lg>\n\n<lg>\n<l>senā paricchadastasya dvayamevārthasādhanam /</l>\n<l>śāstre ca vyāpṛtā buddhirmaurvī dhanuṣi cātatā // Ragh(K)_1.19 //</l>\n</lg>\n\n<lg>\n<l>tasya saṃvṛtamantrasya gūḍhākāreṅgitasya ca /</l>\n<l>phalānumeyāḥ prārambhāḥ saṃskārāḥ prāktanā iva // Ragh(K)_1.20 //</l>\n</lg>\n\n<lg>\n<l>jugopātmānamatrasto bheje dharmamanāturaḥ /</l>\n<l>agṛdhnurādade so 'rthānasaktaḥ sukhamanvabhūt // Ragh(K)_1.21 //</l>\n</lg>\n\n<lg>\n<l>jñāne maunaṃ kṣamā śaktau tyāge ślāghāviparyayaḥ /</l>\n<l>guṇā guṇānubandhitvāttasya saprasavā iva // Ragh(K)_1.22 //</l>\n</lg>\n\n<lg>\n<l>anākṛṣṭasya viṣayairvidyānāṃ pāradṛśvanaḥ /</l>\n<l>tasya dharmaraterāsīdvṛddhatvaṃ jarasā vinā // Ragh(K)_1.23 //</l>\n</lg>\n\n<lg>\n<l>prajānāṃ vinayādhānādrakṣaṇādbharaṇādapi /</l>\n<l>sa pitā pitarastāsāṃ kevalaṃ janmahetavaḥ // Ragh(K)_1.24 //</l>\n</lg>\n\n<lg>\n<l>sthityai daṇḍayato daṇḍyānpariṇetuḥ prasūtaye /</l>\n<l>apyarthakāmau tasyāstāṃ dharma eva manīṣiṇaḥ // Ragh(K)_1.25 //</l>\n</lg>\n\n<lg>\n<l>dudoha gāṃ sa yajñāya sasyāya maghavā divam /</l>\n<l>sampadvinimayenobhau dadhaturbhuvanadvayam // Ragh(K)_1.26 //</l>\n</lg>\n\n<lg>\n<l>na kilānuyayustasya rājāno rakṣituryaśaḥ /</l>\n<l>vyāvṛttā yatparasvebhyaḥ śrutau taskaratā sthitā // Ragh(K)_1.27 //</l>\n</lg>\n\n<lg>\n<l>dveṣyo 'pi sammataḥ śiṣṭastasyārtasya yathauṣadham /</l>\n<l>tyājyo duṣṭaḥ priyo 'pyāsīddaṣṭo 'ṅguṣṭha ivāhinā // Ragh(K)_1.28 //</l>\n</lg>\n\n<lg>\n<l>taṃ vedhā vidadhe nūnaṃ mahābhūtasamādhinā /</l>\n<l>tathā hi sarve tasyāsanparārthaikaphalā guṇāḥ // Ragh(K)_1.29 //</l>\n</lg>\n\n<lg>\n<l>sa velāvapravalayāṃ parikhīkṛtasāgarām /</l>\n<l>ananyaśāsanāmurvīṃ śaśāsaikapurīmiva // Ragh(K)_1.30 //</l>\n</lg>\n\n<lg>\n<l>tasya dākṣiṇyarūḍhena nāmnā māgadhavaṃśajā /</l>\n<l>patnī sudakṣiṇetyāsīdadhvarasyeva dakṣiṇā // Ragh(K)_1.31 //</l>\n</lg>\n\n<lg>\n<l>kalatravantamātmānamavarodhe mahatyapi /</l>\n<l>tayā mene manasvinyā lakṣmyā ca vasudhādhipaḥ // Ragh(K)_1.32 //</l>\n</lg>\n\n<lg>\n<l>tasyāmātmānurūpāyāmātmajanmasamutsukaḥ /</l>\n<l>vilambitaphalaiḥ kālaṃ sa nināya manorathaiḥ // Ragh(K)_1.33 //</l>\n</lg>\n\n<lg>\n<l>gaṅgāṃ bhagīratheneva pūrveṣāṃ pāvanakṣamām /</l>\n<l>īpsatā santatiṃ nyastā tena mantriṣu kosalā // Ragh(K)_1.34 //</l>\n</lg>\n\n<lg>\n<l>athābhyarcya vidhātāraṃ prayatau putrakāmyayā /</l>\n<l>tau dampatī vasiṣṭhasya gurorjagmaturāśramam // Ragh(K)_1.35 //</l>\n</lg>\n\n<lg>\n<l>snigdhagambhīranirghoṣamekaṃ syandanamāśritau /</l>\n<l>prāvṛṣeṇyaṃ payovāhaṃ vidyudairāvatāviva // Ragh(K)_1.36 //</l>\n</lg>\n\n<lg>\n<l>mā bhūdāśramapīḍeti parimeyapuraḥsarau /</l>\n<l>vaśānāgau sagandhālpakalabhānugatāviva // Ragh(K)_1.37 //</l>\n</lg>\n\n<lg>\n<l>sevyamānau sukhasparśaiḥ sālaniryāsagandhibhiḥ /</l>\n<l>puṣpareṇūtkirairvātairādhūtavanarājibhiḥ // Ragh(K)_1.38 //</l>\n</lg>\n\n<lg>\n<l>pavanasyānukūlatvātprārthanāsiddhiśaṃsinaḥ /</l>\n<l>rajobhisturagotkīrṇairaspṛṣṭālakaveṣṭanau // Ragh(K)_1.39 //</l>\n</lg>\n\n<lg>\n<l>haiyaṅgavīnamādāya ghoṣavṛddhānupāgatān /</l>\n<l>nāmadheyāni pṛcchantau vanyānāṃ mārgaśākhinām // Ragh(K)_1.40 //</l>\n</lg>\n\n<lg>\n<l>sarasīṣvaravindānāṃ vīcivikṣobhaśītalam /</l>\n<l>āmodamupajighrantau svaniḥśvāsānukāriṇam // Ragh(K)_1.41 //</l>\n</lg>\n\n<lg>\n<l>manobhirāmāḥ śṛṇvantau rathanemisvanonmukhaiḥ /</l>\n<l>ṣaḍjasaṃvādinīḥ kekā dvidhā bhinnāḥ śikhaṇḍibhiḥ // Ragh(K)_1.42 //</l>\n</lg>\n\n<lg>\n<l>parasparākṣisādṛśyamadūrojjhitavartmasu /</l>\n<l>mṛgadvandveṣu paśyantau syandanābaddhadṛṣṭiṣu // Ragh(K)_1.43 //</l>\n</lg>\n\n<lg>\n<l>śreṇibandhādvitanvadbhirastambhāṃ toraṇasrajam /</l>\n<l>sārasaiḥ kalanirhrādaiḥ kvacidunnamitānanau // Ragh(K)_1.44 //</l>\n</lg>\n\n<lg>\n<l>grāmeṣvātmanisṛṣṭeṣu yūpacihneṣu yajvanām /</l>\n<l>amoghāḥ pratigṛhṇantāvarghyānupadamāśiṣaḥ // Ragh(K)_1.45 //</l>\n</lg>\n\n<lg>\n<l>kāpyabhikhyā tayorāsīdvrajatoḥ śuddhaveśayoḥ /</l>\n<l>himanirmuktayoryoge citrācandramasoriva // Ragh(K)_1.46 //</l>\n</lg>\n\n<lg>\n<l>tattadbhūmipatiḥ patnyai darśayanpriyadarśanaḥ /</l>\n<l>api laṅghitamadhvānaṃ bubudhe na budhopamaḥ // Ragh(K)_1.47 //</l>\n</lg>\n\n<lg>\n<l>sa duṣprāpayaśāḥ prāpadāśramaṃ śrāntavāhanaḥ /</l>\n<l>sāyaṃ saṃyaminastasya maharṣermahiṣīsakhaḥ // Ragh(K)_1.48 //</l>\n</lg>\n\n<lg>\n<l>vanāntarādupāvṛttaiḥ skandhāsaktasamitkuśaiḥ /</l>\n<l>agnipratyudgamātpūtaiḥ pūryamāṇaṃ tapasvibhiḥ // Ragh(K)_1.49 //</l>\n</lg>\n\n<lg>\n<l>sekānte munikanyābhirviviktīkṛtavṛkṣakam /</l>\n<l>āśvāsāya vihaṅgānāmālavālāmbupāyinām // Ragh(K)_1.50 //</l>\n</lg>\n\n<lg>\n<l>ātapāpāyasaṅkṣiptanīvārāsu niṣādibhiḥ /</l>\n<l>mṛgairvartitaromanthamuṭajāṅganabhūmiṣu // Ragh(K)_1.51 //</l>\n</lg>\n\n<lg>\n<l>ākīrṇamṛṣipatnīnāmuṭajadvārarodhibhiḥ /</l>\n<l>apatyairiva nīvārabhāgadheyocitairmṛgaiḥ // Ragh(K)_1.52 //</l>\n</lg>\n\n<lg>\n<l>abhyuddhṛtāgnipiśunairatithīnāśramonmukhān /</l>\n<l>punānaṃ pavanoddhūtairdhūmairāhutigandhibhiḥ // Ragh(K)_1.53 //</l>\n</lg>\n\n<lg>\n<l>atha yantāramādiśya dhuryānviśramayeti saḥ /</l>\n<l>tāmavārohayatpatnīṃ rathādavaruroha ca // Ragh(K)_1.54 //</l>\n</lg>\n\n<lg>\n<l>tasmai sabhyāḥ sabhāryāya goptre guptatamendriyāḥ /</l>\n<l>arhaṇāmarhate cakrurmunayo nayacakṣuṣe // Ragh(K)_1.55 //</l>\n</lg>\n\n<lg>\n<l>vidheḥ sāyantanasyānte sa dadarśa taponidhim /</l>\n<l>anvāsitamarundhatyā svāhayeva havirbhujam // Ragh(K)_1.56 //</l>\n</lg>\n\n<lg>\n<l>tayorjagṛhatuḥ pādau rājā rājñī ca māgadhī /</l>\n<l>tau gururgurupatnī ca prītyā pratinanandatuḥ // Ragh(K)_1.57 //</l>\n</lg>\n\n<lg>\n<l>ātitheyastamātithyavinītādhvapariśramam /</l>\n<l>papraccha kuśalaṃ rājye rājyāśramamuniṃ muniḥ // Ragh(K)_1.58 //</l>\n</lg>\n\n<lg>\n<l>athātharvanidhestasya vijitāripuraḥ puraḥ /</l>\n<l>arthyāmarthapatirvācamādade vadatāṃ varaḥ // Ragh(K)_1.59 //</l>\n</lg>\n\n<lg>\n<l>upapannaṃ nanu śivaṃ saptasvaṅgeṣu yasya me /</l>\n<l>daivīnāṃ mānuṣīṇāṃ ca pratikartā tvamāpadām // Ragh(K)_1.60 //</l>\n</lg>\n\n<lg>\n<l>tava mantrakṛto mantrairdūrātsaṃyamitāribhiḥ /</l>\n<l>pratyādiśyanta iva me dṛṣṭalakṣyabhidaḥ śarāḥ // Ragh(K)_1.61 //</l>\n</lg>\n\n<lg>\n<l>havirāvarjitaṃ hotastvayā vidhivadagniṣu /</l>\n<l>vṛṣṭībhavati sasyānāmavagrahaviśoṣiṇām // Ragh(K)_1.62 //</l>\n</lg>\n\n<lg>\n<l>puruṣāyuṣajīvinyo nirātaṅkā nirītayaḥ /</l>\n<l>yanmadīyāḥ prajāstatra hetustvadbrahmavarcasam // Ragh(K)_1.63 //</l>\n</lg>\n\n<lg>\n<l>tadevaṃ cintyamānasya guruṇā brahmayoninā /</l>\n<l>sānubandhāḥ kathaṃ na syuḥ sampado me nirāpadaḥ // Ragh(K)_1.64 //</l>\n</lg>\n\n<lg>\n<l>kiṃ tu vadhvāṃ tavaitasyāmadṛṣṭasadṛśaprajam /</l>\n<l>na māmavati sadvīpā ratnasūrapi medinī // Ragh(K)_1.65 //</l>\n</lg>\n\n<lg>\n<l>matparaṃ durlabhaṃ matvā nūnamāvarjitaṃ mayā /</l>\n<l>payaḥ pūrve svaniḥśvāsakaduṣṇamupabhuñjate // Ragh(K)_1.66 //</l>\n</lg>\n\n<lg>\n<l>so 'hamijyāviśuddhātmā prajālopanimīlitaḥ /</l>\n<l>prakāśaścāndhakāraśca lokāloka ivācalaḥ // Ragh(K)_1.67 //</l>\n</lg>\n\n<lg>\n<l>lokāntarasukhaṃ puṇyaṃ tapodānasamudbhavam /</l>\n<l>santatiḥ śuddhavaṃśyā tu paratreha ca śarmaṇe // Ragh(K)_1.68 //</l>\n</lg>\n\n<lg>\n<l>tayā hīnaṃ vinetā māṃ kathaṃ paśyanna dūyate /</l>\n<l>siktaṃ svayamiva snehādvandhyamāśramavṛkṣakam // Ragh(K)_1.69 //</l>\n</lg>\n\n<lg>\n<l>asahyapīḍaṃ bhagavannṛṇabandhamavaihi me /</l>\n<l>aruntudamivālānaṃ navabaddhasya dantinaḥ // Ragh(K)_1.70 //</l>\n</lg>\n\n<lg>\n<l>tasmādyathā vimucyeyaṃ saṃvidhātuṃ tathārhasi /</l>\n<l>ikṣvākūṇāṃ durāpe 'rthe tvadadhīnā hi siddhayaḥ // Ragh(K)_1.71 //</l>\n</lg>\n\n<lg>\n<l>iti vijñāpito rājñā dhyānastimitalocanaḥ /</l>\n<l>kṣaṇamātramṛṣistasthau suptamīna iva hradaḥ // Ragh(K)_1.72 //</l>\n</lg>\n\n<lg>\n<l>so 'paśyatpraṇidhānena santatistambhakāraṇam /</l>\n<l>bhāvitātmā bhuvo bharturathainaṃ pratyabodhayat // Ragh(K)_1.73 //</l>\n</lg>\n\n<lg>\n<l>purā śakramupasthāya tavorvīṃ pratiyāsyataḥ /</l>\n<l>āsītkalpatarucchāyāsevinī surabhiḥ pathi // Ragh(K)_1.74 //</l>\n</lg>\n\n<lg>\n<l>imāṃ devīmṛtusnātāṃ smṛtvā sapadi satvaraḥ /</l>\n<l>pradakṣiṇakriyātītastasyāḥ kopamajījanaḥ // Ragh(K)_1.75 //</l>\n</lg>\n\n<lg>\n<l>avajānāsi māṃ yasmādataste na bhaviṣyati /</l>\n<l>matprasūtimanārādhya prajeti tvā śaśāpa sā // Ragh(K)_1.76 //</l>\n</lg>\n\n<lg>\n<l>sa śāpo na tvayā rājanna ca sārathinā śrutaḥ /</l>\n<l>nadatyākāśagaṅgāyāḥ srotasyuddāmadiggaje // Ragh(K)_1.77 //</l>\n</lg>\n\n<lg>\n<l>avaimi tadapadhyānādyatnāpekṣaṃ manoratham /</l>\n<l>pratibadhnāti hi śreyaḥ pūjyapūjāvyatikramaḥ // Ragh(K)_1.78 //</l>\n</lg>\n\n<lg>\n<l>haviṣe dīrghasattrasya sā cedānīṃ pracetasaḥ /</l>\n<l>bhujaṅgapihitadvāraṃ pātālamadhitiṣṭhati // Ragh(K)_1.79 //</l>\n</lg>\n\n<lg>\n<l>sa tvamekāntarāṃ tasyā madīyāṃ vatsamātaram /</l>\n<l>ārādhaya sapatnīkaḥ sā vāṃ kāmaṃ pradāsyati // Ragh(K)_1.80 //</l>\n</lg>\n\n<lg>\n<l>iti vādina evāsya hoturāhutisādhanam /</l>\n<l>anindyā nandinī nāma dhenurāvavṛte vanāt // Ragh(K)_1.81 //</l>\n</lg>\n\n<lg>\n<l>tāmrā lalāṭajāṃ rājiṃ bibhratī sāsitetarām /</l>\n<l>sandhyā prātipadeneva vyatibhinnā himāṃśunā // Ragh(K)_1.82 //</l>\n</lg>\n\n<lg>\n<l>bhuvaṃ koṣṇena kuṇḍodhnī medhyenāvabhṛthādapi /</l>\n<l>prasnavenābhivarṣantī vatsālokapravartinā // Ragh(K)_1.83 //</l>\n</lg>\n\n<lg>\n<l>rajaḥkaṇaiḥ khuroddhūtaiḥ spṛśadbhirgātramantikāt /</l>\n<l>tīrthābhiṣekajāṃ śuddhimādadhānā mahīkṣitaḥ // Ragh(K)_1.84 //</l>\n</lg>\n\n<lg>\n<l>tāṃ puṇyadarśanāṃ dṛṣṭvā nimittajñastapodhanaḥ /</l>\n<l>yājyamāśaṃsitāvandhyaprārthanaṃ punarabravīt // Ragh(K)_1.85 //</l>\n</lg>\n\n<lg>\n<l>adūravartinīṃ siddhiṃ rājanvigaṇayātmanaḥ /</l>\n<l>upasthiteyaṃ kalyāṇī nāmni kīrtita eva yat // Ragh(K)_1.86 //</l>\n</lg>\n\n<lg>\n<l>vanyavṛttirimāṃ śaśvadātmānugamanena gām /</l>\n<l>vidyāmabhyasaneneva prasādayitumarhasi // Ragh(K)_1.87 //</l>\n</lg>\n\n<lg>\n<l>prasthitāyāṃ pratiṣṭhethāḥ sthitāyāṃ sthānamācareḥ /</l>\n<l>niṣaṇṇāyāṃ niṣīdāsyāṃ pītāmbhasi piverapaḥ // Ragh(K)_1.88 //</l>\n</lg>\n\n<lg>\n<l>vadhūrbhaktimatī caināmarcitāmā tapovanāt /</l>\n<l>prayātāṃ prātaranvetu sāyaṃ pratyudvrajedapi // Ragh(K)_1.89 //</l>\n</lg>\n\n<lg>\n<l>ityā prasādādasyāstvaṃ paricaryāparo bhava /</l>\n<l>avighnamastu te stheyāḥ piteva dhuri putriṇām // Ragh(K)_1.90 //</l>\n</lg>\n\n<lg>\n<l>tatheti pratijagrāha prītimānsaparigrahaḥ /</l>\n<l>ādeśaṃ deśakālajñaḥ śiṣyaḥ śāsiturānataḥ // Ragh(K)_1.91 //</l>\n</lg>\n\n<lg>\n<l>atha pradoṣe doṣajñaḥ saṃveśāya viśāṃ patim /</l>\n<l>sūnuḥ sūnṛtavāksraṣṭurvisasarjorjitaśriyam // Ragh(K)_1.92 //</l>\n</lg>\n\n<lg>\n<l>satyāmapi tapaḥsiddhau niyamāpekṣayā muniḥ /</l>\n<l>kalpavitkalpayāmāsa vanyāmevāsya saṃvidhām // Ragh(K)_1.93 //</l>\n</lg>\n\n<lg>\n<l>nirdiṣṭāṃ kulapatinā sa parṇaśālāmadhyāsya prayataparigrahadvitīyaḥ /</l>\n<l>tacchiṣyādhyayananiveditāvasānāṃ saṃviṣṭaḥ kuśaśayane niśāṃ nināya // Ragh(K)_1.94 //</l>\n</lg>\n\n<p>|| iti raghuvaṃśe mahākāvye prathamaḥ sargaḥ ||</p>\n\n<lg>\n<l>atha prajānāmadhipaḥ prabhāte jāyāpratigrāhitagandhamālyām /</l>\n<l>vanāya pītapratibaddhavatsāṃ yaśodhano dhenumṛṣermumoca // Ragh(K)_2.1 //</l>\n</lg>\n\n<lg>\n<l>tasyāḥ khuranyāsapavitrapāṃsumapāṃsulānāṃ dhuri kīrtanīyā /</l>\n<l>mārgaṃ manuṣyeśvaradharmapatnī śruterivārthaṃ smṛtiranvagacchat // Ragh(K)_2.2 //</l>\n</lg>\n\n<lg>\n<l>nivartya rājā dayitāṃ dayālustāṃ saurabheyīṃ surabhiryaśobhiḥ /</l>\n<l>payodharībhūtacatuḥsamudrāṃ jugopa gorūpadharāmivorvīm // Ragh(K)_2.3 //</l>\n</lg>\n\n<lg>\n<l>vratāya tenānucareṇa dhenornyaṣedhi śeṣo 'pyanuyāyivargaḥ /</l>\n<l>na cānyatastasya śarīrarakṣā svavīryaguptā hi manoḥ prasūtiḥ // Ragh(K)_2.4 //</l>\n</lg>\n\n<lg>\n<l>āsvādavadbhiḥ kavalaistṛṇānāṃ kaṇḍūyanairdaṃśanivāraṇaiśca /</l>\n<l>avyāhatasvairagataiśca tasyāḥ samrāṭ samārādhanatatparo 'bhūt // Ragh(K)_2.5 //</l>\n</lg>\n\n<lg>\n<l>sthitaḥ sthitāmuccalitaḥ prayātāṃ niṣeduṣīmāsanabandhadhīraḥ /</l>\n<l>jalābhilāṣī jalamādadānāṃ chāyeva tāṃ bhūpatiranvagacchat // Ragh(K)_2.6 //</l>\n</lg>\n\n<lg>\n<l>sa nyastacihnāmapi rājalakṣmīṃ tejoviśeṣānumitāṃ dadhānaḥ /</l>\n<l>āsīdanāviṣkṛtadānarājirantarmadāvastha iva dvipendraḥ // Ragh(K)_2.7 //</l>\n</lg>\n\n<lg>\n<l>latāpratānodgrathitaiḥ sa keśairadhijyadhanvā vicacāra dāvam /</l>\n<l>rakṣāpadeśādguruhomadhenorvanyānvineṣyanniva duṣṭasattvān // Ragh(K)_2.8 //</l>\n</lg>\n\n<lg>\n<l>visṛṣṭapārśvānucarasya tasya pārśvadrumāḥ pāśabhṛtā samasya /</l>\n<l>udīrayāmāsurivonmadānāmālokaśabdaṃ vayasāṃ virāvaiḥ // Ragh(K)_2.9 //</l>\n</lg>\n\n<lg>\n<l>marutprayuktāśca marutsakhābhaṃ tamarcyamārādabhivartamānam /</l>\n<l>avākiranbālalatāḥ prasūnairācāralājairiva paurakanyāḥ // Ragh(K)_2.10 //</l>\n</lg>\n\n<lg>\n<l>dhanurbhṛto 'pyasya dayārdrabhāvamākhyātamantaḥkaraṇairviśaṅkaiḥ /</l>\n<l>vilokayantyo vapurāpurakṣṇāṃ prakāmavistāraphalaṃ hariṇyaḥ // Ragh(K)_2.11 //</l>\n</lg>\n\n<lg>\n<l>sa kīcakairmārutapūrṇarandhraiḥ kūjadbhirāpāditavaṃśakṛtyam /</l>\n<l>śuśrāva kuñjeṣu yaśaḥ svamuccairudgīyamānaṃ vanadevatābhiḥ // Ragh(K)_2.12 //</l>\n</lg>\n\n<lg>\n<l>pṛktastuṣārairvananirjharāṇāmanokahākampanapuṣpagandhī /</l>\n<l>tamātapaklāntamanātapatramācārapūtaṃ pavanaḥ siṣeve // Ragh(K)_2.13 //</l>\n</lg>\n\n<lg>\n<l>śaśāma vṛṣṭyāpi vinā davāgnirāsīdviśeṣātphalapuṣpavṛddhiḥ /</l>\n<l>ūnaṃ na sattveṣvadhiko babādhe tasminvanaṃ goptari gāhamāne // Ragh(K)_2.14 //</l>\n</lg>\n\n<lg>\n<l>sañcārapūtāni digantarāṇi kṛtvā dinānte nilayāya gantum /</l>\n<l>pracakrame pallavarāgatāmrā prabhā pataṅgasya muneśca dhenuḥ // Ragh(K)_2.15 //</l>\n</lg>\n\n<lg>\n<l>tāṃ devatāpitratithikriyārthamanvagyayau madhyamalokapālaḥ /</l>\n<l>babhūva sā tena satāṃ matena śraddheva sākṣādvidhinopapannā // Ragh(K)_2.16 //</l>\n</lg>\n\n<lg>\n<l>sa palvalottīrṇavarāhayūthānyāvāsavṛkṣonmukhabarhiṇāni /</l>\n<l>yayau mṛgādhyāsitaśādvalāni śyāmāyamānāni vanāni paśyan // Ragh(K)_2.17 //</l>\n</lg>\n\n<lg>\n<l>āpīnabhārodvahanaprayatnādgṛṣṭirgurutvāduraso narendraḥ /</l>\n<l>ubhāvalañcakraturañcitābhyāṃ tapovanāvṛttipathaṃ gatābhyām // Ragh(K)_2.18 //</l>\n</lg>\n\n<lg>\n<l>vasiṣṭhadhenoranuyāyinaṃ tamāvartamānaṃ vanitā vanāntāt /</l>\n<l>papau nimeṣālasapakṣmapaṅktirupoṣitābhyāmiva locanābhyām // Ragh(K)_2.19 //</l>\n</lg>\n\n<lg>\n<l>puraskṛtā vartmani pārthivena pratyudgatā pārthivadharmapatnyā /</l>\n<l>tadantare sā virarāja dhenurdinakṣapāmadhyagateva sandhyā // Ragh(K)_2.20 //</l>\n</lg>\n\n<lg>\n<l>pradakṣiṇīkṛtya payasvinīṃ tāṃ sudakṣiṇā sākṣatapātrahastā /</l>\n<l>praṇamya cānarca viśālamasyāḥ śṛṅgāntaraṃ dvāramivātmasiddheḥ // Ragh(K)_2.21 //</l>\n</lg>\n\n<lg>\n<l>vatsotsukāpi stimitā saparyāṃ pratyagrahītseti nanandatustau /</l>\n<l>bhaktyopapanneṣu hi tadvidhānāṃ prasādacihnāni puraḥphalāni // Ragh(K)_2.22 //</l>\n</lg>\n\n<lg>\n<l>guroḥ sadārasya nipīḍya pādau samāpya sāndhyaṃ ca vidhiṃ dilīpaḥ /</l>\n<l>dohāvasāne punareva dogdhrīṃ bheje bhujotsannaripurniṣaṇṇām // Ragh(K)_2.23 //</l>\n</lg>\n\n<lg>\n<l>tāmantikanyastabalipradīpāmanvāsya goptā gṛhiṇīsahāyaḥ /</l>\n<l>krameṇa suptāmanu saṃviveśa suptotthitāṃ prātaranūdatiṣṭhat // Ragh(K)_2.24 //</l>\n</lg>\n\n<lg>\n<l>itthaṃ vrataṃ pālayataḥ prajārthaṃ samaṃ mahiṣyā mahanīyakīrteḥ /</l>\n<l>sapta vyatīyustriguṇāni tasya dinānyamitroddharaṇocitasya // Ragh(K)_2.25 //</l>\n</lg>\n\n<lg>\n<l>anyedyurātmānucarasya bhāvaṃ jijñāsamānā munihomadhenuḥ /</l>\n<l>gaṅgāprapātāntavirūḍhaśaṣpaṃ gaurīgurorgahvaramāviveśa // Ragh(K)_2.26 //</l>\n</lg>\n\n<lg>\n<l>sā duṣpradharṣā manasāpi hiṃsrairityadriśobhāprahitekṣaṇena /</l>\n<l>alakṣitābhyutpatano nṛpeṇa prasahya siṃhaḥ kila tāṃ cakarṣa // Ragh(K)_2.27 //</l>\n</lg>\n\n<lg>\n<l>tadīyamākranditamārtasādhorguhānibaddhapratiśabdadīrgham /</l>\n<l>raśmiṣvivādāya nagendradattāṃ nivartayāmāsa nṛpasya dṛṣṭim // Ragh(K)_2.28 //</l>\n</lg>\n\n<lg>\n<l>sa pāṭalāyāṃ gavi tasthivāṃsaṃ dhanurdharaḥ kesariṇaṃ dadarśa /</l>\n<l>adhityakāyāmiva dhātumayyāṃ rodhradrumaṃ sānumataḥ praphultam // Ragh(K)_2.29 //</l>\n</lg>\n\n<lg>\n<l>tato mṛgendrasya mṛgendragāmī vadhāya vadhyasya śaraṃ śaraṇyaḥ /</l>\n<l>jātābhiṣaṅgo nṛpatirniṣaṅgāduddhartumaicchatprasabhoddhṛtāriḥ // Ragh(K)_2.30 //</l>\n</lg>\n\n<lg>\n<l>vāmetarastasya karaḥ praharturnakhaprabhārūṣitakaṅkapattre /</l>\n<l>saktāṅguliḥ sāyakapuṅkha eva citrārpitārambha ivāvatasthe // Ragh(K)_2.31 //</l>\n</lg>\n\n<lg>\n<l>bāhupratistambhavivṛddhamanyurabhyarṇamāgaskṛtamaspṛśadbhiḥ /</l>\n<l>rājā svatejobhiradahyatāntarbhogīva mantrapratibaddhavīryaḥ // Ragh(K)_2.32 //</l>\n</lg>\n\n<lg>\n<l>tamāryagṛhyaṃ nigṛhītadhenurmanuṣyavācā manuvaṃśaketum /</l>\n<l>vismāpayanvismayamātmasiddhau bhūpālasiṃhaṃ nijagāda siṃhaḥ // Ragh(K)_2.33 //</l>\n</lg>\n\n<lg>\n<l>alaṃ mahīpāla tava śrameṇa prayuktamapyastramito vṛthā syāt /</l>\n<l>na pādaponmūlanaśakti raṃhaḥ śiloccaye mūrchati mārutasya // Ragh(K)_2.34 //</l>\n</lg>\n\n<lg>\n<l>kailāsagauraṃ vṛṣamārurukṣoḥ pādārpaṇānugrahapūtapṛṣṭham /</l>\n<l>avaihi māṃ kiṅkaramaṣṭamūrteḥ kumbhodaraṃ nāma nikumbhamitram // Ragh(K)_2.35 //</l>\n</lg>\n\n<lg>\n<l>amuṃ puraḥ paśyasi devadāruṃ putrīkṛto 'yaṃ vṛṣabhadhvajena /</l>\n<l>yo hemakumbhastananiḥsṛtānāṃ skandasya mātuḥ payasāṃ rasajñaḥ // Ragh(K)_2.36 //</l>\n</lg>\n\n<lg>\n<l>kaṇḍūyamānena kaṭaṃ kadācidvanyadvipenonmathitā tvagasya /</l>\n<l>athainamadrestanayā śuśoca senānyamālīḍhamivāsurāstraiḥ // Ragh(K)_2.37 //</l>\n</lg>\n\n<lg>\n<l>tadā prabhṛtyeva mataṅgajānāṃ trāsārthamasminnahamadrikukṣau /</l>\n<l>vyāpāritaḥ śūlabhṛtā vidhāya siṃhatvamaṅkāgatasattvavṛtti // Ragh(K)_2.38 //</l>\n</lg>\n\n<lg>\n<l>tasyālameṣā kṣudhitasya tṛptyai pradiṣṭakālā parameśvareṇa /</l>\n<l>upasthitā śoṇitapāraṇā me suradviṣaścāndramasī sudheva // Ragh(K)_2.39 //</l>\n</lg>\n\n<lg>\n<l>sa tvaṃ nivartasva vihāya lajjāṃ gurorbhavāndarśitaśiṣyabhaktiḥ /</l>\n<l>śastreṇa rakṣyaṃ yadaśakyarakṣaṃ na tadyaśaḥ śastrabhṛtāṃ kṣiṇoti // Ragh(K)_2.40 //</l>\n</lg>\n\n<lg>\n<l>iti pragalbhaṃ puruṣādhirājo mṛgādhirājasya vaco niśamya /</l>\n<l>pratyāhatāstro giriśaprabhāvādātmanyavajñāṃ śithilīcakāra // Ragh(K)_2.41 //</l>\n</lg>\n\n<lg>\n<l>pratyabravīccainamiṣuprayoge tatpūrvasaṅge vitathaprayatnaḥ /</l>\n<l>jaḍīkṛtastryambakavīkṣitena vajraṃ mumukṣanniva vajrapāṇiḥ // Ragh(K)_2.42 //</l>\n</lg>\n\n<lg>\n<l>saṃruddhaceṣṭasya mṛgendra kāmaṃ hāsyaṃ vacastadyadahaṃ vivakṣuḥ /</l>\n<l>antargataṃ prāṇabhṛtāṃ tu veda sarvaṃ bhavānbhāvamato 'bhidhāsye // Ragh(K)_2.43 //</l>\n</lg>\n\n<lg>\n<l>mānyaḥ sa me sthāvarajaṅgamānāṃ sargasthitipratyavahārahetuḥ /</l>\n<l>gurorapīdaṃ dhanamāhitāgnernaśyatpurastādanupekṣaṇīyam // Ragh(K)_2.44 //</l>\n</lg>\n\n<lg>\n<l>sa tvaṃ madīyena śarīravṛttiṃ dehena nirvartayituṃ prasīda /</l>\n<l>dināvasānotsukabālavatsā vimucyatāṃ dhenuriyaṃ maharṣeḥ // Ragh(K)_2.45 //</l>\n</lg>\n\n<lg>\n<l>athāndhakāraṃ girikandarāṇāṃ daṃṣṭrāmayūkhaiḥ śakalāni kurvan /</l>\n<l>bhūyaḥ sa bhūteśvarapārśvavartī kiñcidvihasyārthapatiṃ babhāṣe // Ragh(K)_2.46 //</l>\n</lg>\n\n<lg>\n<l>ekātapatraṃ jagataḥ prabhutvaṃ navaṃ vayaḥ kāntamidaṃ vapuśca /</l>\n<l>alpasya hetorbahu hātumicchan vicāramugdhaḥ pratibhāsi me tvam // Ragh(K)_2.47 //</l>\n</lg>\n\n<lg>\n<l>bhūtānukampā tava cediyaṃ gaurekā bhavetsvastimatī tvadante /</l>\n<l>jīvanpunaḥ śaśvadupaplavebhyaḥ prajāḥ prajānātha piteva pāsi // Ragh(K)_2.48 //</l>\n</lg>\n\n<lg>\n<l>athaikadhenoraparādhadaṇḍādguroḥ kṛṣāṇupratimādbibheṣi /</l>\n<l>śakyo 'sya manyurbhavatā vinetuṃ gāḥ koṭiśaḥ sparśayatā ghaṭodhnīḥ // Ragh(K)_2.49 //</l>\n</lg>\n\n<lg>\n<l>tadrakṣa kalyāṇaparamparāṇāṃ bhoktāramūrjasvalamātmadeham /</l>\n<l>mahītalasparśanamātrabhinnamṛddhaṃ hi rājyaṃ padamaindramāhuḥ // Ragh(K)_2.50 //</l>\n</lg>\n\n<lg>\n<l>etāvaduktvā virate mṛgendre pratisvanenāsya guhāgatena /</l>\n<l>śiloccayo 'pi kṣitipālamuccaiḥ prītyā tamevārthamabhāṣateva // Ragh(K)_2.51 //</l>\n</lg>\n\n<lg>\n<l>tathā samarthāṃ giramūcivāṃsaṃ pratyāha devānucaraṃ dilīpaḥ /</l>\n<l>dhenvā tadadhyāsanakātarākṣyā nirīkṣyamāṇaḥ sutarāṃ dayāluḥ // Ragh(K)_2.52 //</l>\n</lg>\n\n<lg>\n<l>kṣatātkila trāyata ityudagraḥ kṣattrasya śabdo bhuvaneṣu rūḍhaḥ /</l>\n<l>rājyena kiṃ tadviparītavṛtteḥ prāṇairupākrośamalīmasairvā // Ragh(K)_2.53 //</l>\n</lg>\n\n<lg>\n<l>kathaṃ ca śakyo 'nunayo maharṣerviśrāṇanādanyapayasvinīnām /</l>\n<l>imāmanūnāṃ surabheravaihi rudraujasā tu prahṛtaṃ tvayāsyām // Ragh(K)_2.54 //</l>\n</lg>\n\n<lg>\n<l>seyaṃ svadehārpaṇaniṣkrayeṇa nyāyyaṃ mayā mocayituṃ bhavattaḥ /</l>\n<l>na pāraṇā syādvihatā tavaivaṃ bhavedaluptaśca muneḥ kriyārthaḥ // Ragh(K)_2.55 //</l>\n</lg>\n\n<lg>\n<l>bhavānapīdaṃ paravānavaiti mahānhi yatnastava devadārau /</l>\n<l>sthātuṃ niyokturyadi śakyamagre vināśya rakṣyaṃ svayamakṣatena // Ragh(K)_2.56 //</l>\n</lg>\n\n<lg>\n<l>kimapyahiṃsyastava cenmato 'haṃ yaśaḥśarīre bhava me dayāluḥ /</l>\n<l>ekāntavidhvaṃsiṣu madvidhānāṃ piṇḍeṣvanāsthā khalu bhautikeṣu // Ragh(K)_2.57 //</l>\n</lg>\n\n<lg>\n<l>sambandhamābhāṣaṇapūrvamāhurjātaḥ sa nau saṅgatayorvanānte /</l>\n<l>tadbhūtanāthānuga nārhasi tvaṃ sambandhino me praṇayaṃ vihantum // Ragh(K)_2.58 //</l>\n</lg>\n\n<lg>\n<l>tatheti gāmuktavate dilīpaḥ sadyaḥ pratistambhavimuktabāhuḥ /</l>\n<l>sa nyastaśastraṃ haraye svadehamupānayatpiṇḍamivāmiṣasya // Ragh(K)_2.59 //</l>\n</lg>\n\n<lg>\n<l>tasminkṣaṇe pālayituḥ prajānāmutpaśyataḥ siṃhanipātamugram /</l>\n<l>avāṅmukhasyopari puṣpavṛṣṭiḥ papāta vidyādharahastamuktā // Ragh(K)_2.60 //</l>\n</lg>\n\n<lg>\n<l>uttiṣṭha vatsetyamṛtāyamānaṃ vaco niśamyotthitamutthitaḥ san /</l>\n<l>dadarśa rājā jananīmiva svāṃ gāmagrataḥ prasraviṇīṃ na siṃham // Ragh(K)_2.61 //</l>\n</lg>\n\n<lg>\n<l>taṃ vismitaṃ dhenuruvāca sādho māyāṃ mayodbhāvya parīkṣito 'si /</l>\n<l>ṛṣiprabhāvānmayi nāntako 'pi prabhuḥ prahartuṃ kimutānyahiṃsrāḥ // Ragh(K)_2.62 //</l>\n</lg>\n\n<lg>\n<l>bhaktyā gurau mayyanukampayā ca prītāsmi te putra varaṃ vṛṇīṣva /</l>\n<l>na kevalānāṃ payasāṃ prasūtimavaihi māṃ kāmadughāṃ prasannām // Ragh(K)_2.63 //</l>\n</lg>\n\n<lg>\n<l>tataḥ samānīya sa mānitārthī hastau svahastārjitavīraśabdaḥ /</l>\n<l>vaṃśasya kartāramanantakīrtiṃ sudakṣiṇāyāṃ tanayaṃ yayāce // Ragh(K)_2.64 //</l>\n</lg>\n\n<lg>\n<l>santānakāmāya tatheti kāmaṃ rājñe pratiśrutya payasvinī sā /</l>\n<l>dugdhvā payaḥ pattrapuṭe madīyaṃ putropayuṅkṣveti tamādideśa // Ragh(K)_2.65 //</l>\n</lg>\n\n<lg>\n<l>vatsasya homārthavidheśca śeṣamṛṣeranujñāmadhigamya mātaḥ /</l>\n<l>ūdhasyamicchāmi tavopabhoktuṃ ṣaṣṭhāṃśamurvyā iva rakṣitāyāḥ // Ragh(K)_2.66 //</l>\n</lg>\n\n<lg>\n<l>itthaṃ kṣitīśena vasiṣṭhadhenurvijñāpitā prītatarā babhūva /</l>\n<l>tadanvitā haimavatācca kukṣeḥ pratyāyayāvāśramamaśramaiva // Ragh(K)_2.67 //</l>\n</lg>\n\n<lg>\n<l>tasyāḥ prasannendumukhaḥ prasādaṃ gururnṛpāṇāṃ gurave nivedya /</l>\n<l>mukhaprasādānumitaṃ priyāyai śaśaṃsa vācā punaruktayaiva // Ragh(K)_2.68 //</l>\n</lg>\n\n<lg>\n<l>sa nandinīstanyamaninditātmā sadvatsalo vatsanipītaśeṣam /</l>\n<l>papau vasiṣṭhena kṛtābhyanujñaḥ śuddhaṃ yaśo bhūya ivāvitṛptaḥ // Ragh(K)_2.69 //</l>\n</lg>\n\n<lg>\n<l>prātaryathoktavratapāraṇānte prāsthānikaṃ svastyayanaṃ prayujya /</l>\n<l>tau dampatī svāṃ prati rājadhānīṃ prasthāpayāmāsa vaśī vasiṣṭhaḥ // Ragh(K)_2.70 //</l>\n</lg>\n\n<lg>\n<l>pradakṣiṇīkṛtya hutaṃ hutāśamanantaraṃ bharturarundhatīṃ ca /</l>\n<l>dhenuṃ savatsāṃ ca nṛpaḥ pratasthe sanmaṅgalodagratarānubhāvaḥ // Ragh(K)_2.71 //</l>\n</lg>\n\n<lg>\n<l>śrotrābhirāmadhvaninā rathena sa dharmapatnīsahitaḥ sahiṣṇuḥ /</l>\n<l>yayāvanudghātasukhena mārgaṃ sveneva pūrṇena manorathena // Ragh(K)_2.72 //</l>\n</lg>\n\n<lg>\n<l>tamāhitotkaṇṭhamadarśanena prajāḥ prajārthavratakarṣitāṅgam /</l>\n<l>netraiḥ papustṛptimanāpnuvadbhirnavoditaṃ nāthamivauṣadhīnām // Ragh(K)_2.73 //</l>\n</lg>\n\n<lg>\n<l>purandaraśrīḥ puramutpatākaṃ praviśya paurairabhinandyamānaḥ /</l>\n<l>bhuje bhujaṅgendrasamānasāre bhūyaḥ sa bhūmerdhuramāsasañja // Ragh(K)_2.74 //</l>\n</lg>\n\n<lg>\n<l>atha nayanasamutthaṃ jyotiratreriva dyauḥ surasaridiva tejo vahniniṣṭhyūtamaiśam /</l>\n<l>narapatikulabhūtyai garbhamādhatta rājñī gurubhirabhiniviṣṭaṃ lokapālānubhāvaiḥ // Ragh(K)_2.75 //</l>\n</lg>\n\n<p>|| iti raghuvaṃśe mahākāvye dvitīyaḥ sargaḥ ||</p>\n\n<lg>\n<l>athepsitaṃ bharturupasthitodayaṃ sakhījanodvīkṣaṇakaumudīmukham /</l>\n<l>nidānamikṣvākukulasya santateḥ sudakṣiṇā dauhadalakṣaṇaṃ dadhau // Ragh(K)_3.1 //</l>\n</lg>\n\n<lg>\n<l>mukhena sā ketakapattrapāṇḍunā kṛśāṅgayaṣṭiḥ parimeyabhūṣaṇā /</l>\n<l>sthitālpatārāṃ karuṇendumaṇḍalāṃ vibhātakalpāṃ rajanīṃ vyaḍambayat // Ragh(K)_3.2 //</l>\n</lg>\n\n<lg>\n<l>tadānanaṃ sevitamṛttikālavaṃ nṛpaḥ samāghrāya na tṛptimāyayau /</l>\n<l>karīva siktaṃ pṛṣataiḥ payomucāṃ śucivyapāye vanarājipalvalam // Ragh(K)_3.3 //</l>\n</lg>\n\n<lg>\n<l>divaṃ marutvāniva bhokṣyate mahīṃ digantaviśrāntaratho hi matsutaḥ /</l>\n<l>ato 'bhilāṣe prathamaṃ tathāvidhe mano babandhānyarasānvilaṅghya sā // Ragh(K)_3.4 //</l>\n</lg>\n\n<lg>\n<l>na me hriyā śaṃsati kiñcidīpsitaṃ spṛhāvatī vastuṣu keṣu māgadhī /</l>\n<l>iti sma pṛcchatyativelamādṛtaḥ priyāsakhīruttarakosaleśvaraḥ // Ragh(K)_3.5 //</l>\n</lg>\n\n<lg>\n<l>upetya sā dohadaduḥkhaśīlatāṃ yadeva vavre tadapaśyadāhṛtam /</l>\n<l>na hīṣṭamasyāstridive 'pi bhūpaterbabhūva duṣprāpamadhijyadhanvanaḥ // Ragh(K)_3.6 //</l>\n</lg>\n\n<lg>\n<l>dineṣu gacchatsu madhūkapāṇḍuraṃ tadīyamāśyāmamukhaṃ stanadvayam /</l>\n<l>samudgayorvāraṇadantakośayorbabhāra kāntiṃ gavalāpidhānayoḥ // Ragh(K)_3.7 //</l>\n</lg>\n\n<lg>\n<l>krameṇa nistīrya ca dohadavyathāmupoḍhagātropacayā rarāja sā /</l>\n<l>purāṇapattrāpagamādanantaraṃ lateva sannaddhamanojñapallavā // Ragh(K)_3.8 //</l>\n</lg>\n\n<lg>\n<l>nidhānagarbhāmiva sāgarāmbarāṃ śamīmivābhyantaralīnapāvakām /</l>\n<l>nadīmivāntaḥsalilāṃ sarasvatīṃ nṛpaḥ sagarbhāṃ mahiṣīmamanyata // Ragh(K)_3.9 //</l>\n</lg>\n\n<lg>\n<l>priyānurāgasya manaḥsamunnaterbhujārjitānāṃ ca digantasampadām /</l>\n<l>yathākramaṃ puṃsavanādikāḥ kriyā dhṛteśca dhīraḥ sadṛśīrvyadhatta saḥ // Ragh(K)_3.10 //</l>\n</lg>\n\n<lg>\n<l>surendramātrāśritagarbhagauravāt prayatnamuktāsanayā gṛhāgataḥ /</l>\n<l>tayopacārāñjalikhinnahastayā nananda pāriplavanetrayā nṛpaḥ // Ragh(K)_3.11 //</l>\n</lg>\n\n<lg>\n<l>kumārabhṛtyaiḥ kuśalairadhiṣṭhite bhiṣagbhirāptairatha garbhaveśmani /</l>\n<l>niratyayāya prasavāya tasthuṣī babhau samāsannaphalā kriyeva sā // Ragh(K)_3.12 //</l>\n</lg>\n\n<lg>\n<l>grahaistataḥ pañcabhiruccasaṃśrayairasūryagaiḥ sūcitabhāgyasampadam /</l>\n<l>asūta putraṃ samaye śacīsamā trisādhanā śaktirivārthamakṣatam // Ragh(K)_3.13 //</l>\n</lg>\n\n<lg>\n<l>diśaḥ prasedurmaruto vavuḥ śivāḥ pradakṣiṇārcirhutamagnirādade /</l>\n<l>babhūva sarvaṃ śubhaśaṃsi tatkṣaṇaṃ bhavo hi lokābhyudayāya tādṛśām // Ragh(K)_3.14 //</l>\n</lg>\n\n<lg>\n<l>ariṣṭaśayyāṃ parito visāriṇā sujanmanastasya nijena tejasā /</l>\n<l>niśīthadīpāḥ sahasā hatatviṣo babhūvurālekhyasamarpitā iva // Ragh(K)_3.15 //</l>\n</lg>\n\n<lg>\n<l>janāya śuddhāntacarāya śaṃsate kumārajanmāmṛtasammitākṣaram /</l>\n<l>adeyamāsīttrayameva bhūpateḥ śaśiprabhaṃ chattramubhe ca cāmare // Ragh(K)_3.16 //</l>\n</lg>\n\n<lg>\n<l>sa vīkṣya putrasya cirātpitā mukhaṃ nidhānakumbhasya yuveva durgataḥ /</l>\n<l>mudā śarīre prababhūva nātmanaḥ payodhirindūdayamūrchito yathā // Ragh(K)_3.17 //</l>\n</lg>\n\n<lg>\n<l>sa jātakarmaṇyakhile tapasvinā tapovanādetya purodhasā kṛte /</l>\n<l>dilīpasūnurmaṇirākarodgataḥ prayuktasaṃskāra ivādhikaṃ babhau // Ragh(K)_3.18 //</l>\n</lg>\n\n<lg>\n<l>sukhaśravā maṅgalatūryaniḥsvanāḥ pramodanṛttaiḥ saha vārayoṣitām /</l>\n<l>na kevalaṃ sadmani māgadhīpateḥ pathi vyajṛmbhanta divaukasāmapi // Ragh(K)_3.19 //</l>\n</lg>\n\n<lg>\n<l>na saṃyatastasya babhūva rakṣiturvimocayedyaṃ sutajanmaharṣitaḥ /</l>\n<l>ṛṇābhidhānātsvayameva kevalaṃ tadā pitṚṇāṃ mumuce sa bandhanāt // Ragh(K)_3.20 //</l>\n</lg>\n\n<lg>\n<l>śrutasya yāyādayamantamarbhakastathā pareṣāṃ yudhi ceti pārthivaḥ /</l>\n<l>avekṣya dhātorgamanārthamarthaviccakāra nāmnā raghumātmasambhavam // Ragh(K)_3.21 //</l>\n</lg>\n\n<lg>\n<l>pituḥ prayatnātsa samagrasampadaḥ śubhaiḥ śarīrāvayavairdine dine /</l>\n<l>pupoṣa vṛddhiṃ haridaśvadīdhiteranupraveśādiva bālacandramāḥ // Ragh(K)_3.22 //</l>\n</lg>\n\n<lg>\n<l>umāvṛṣāṅkau śarajanmanā yathā yathā jayantena śacīpurandarau /</l>\n<l>tathā nṛpaḥ sā ca sutena māgadhī nanandatustatsadṛśena tatsamau // Ragh(K)_3.23 //</l>\n</lg>\n\n<lg>\n<l>rathāṅganāmnoriva bhāvabandhanaṃ babhūva yatprema parasparaṃ prati /</l>\n<l>vibhaktamapyekasute na tattayoḥ parasparasyopari paryahīyata // Ragh(K)_3.24 //</l>\n</lg>\n\n<lg>\n<l>yadāha dhātryā prathamoditaṃ vaco yayau tadīyāmavalambya cāṅgulim /</l>\n<l>abhūcca namraḥ praṇipātaśikṣayā piturmudaṃ tena tatāna so 'rbhakaḥ // Ragh(K)_3.25 //</l>\n</lg>\n\n<lg>\n<l>tamaṅkamāropya śarīrayogajaiḥ sukhairniṣiñcantamivāmṛtaṃ tvaci /</l>\n<l>tribhāgasammīlitalocano nṛpaścirātsutasparśarasajñatāṃ yayau // Ragh(K)_3.26 //</l>\n</lg>\n\n<lg>\n<l>amaṃsta cānena parārdhyajanmanā sthiterabhettā sthitimantamanvayam /</l>\n<l>svamūrtibhedena guṇāgryavṛttinā patiḥ prajānāmiva sargamātmanaḥ // Ragh(K)_3.27 //</l>\n</lg>\n\n<lg>\n<l>sa vṛttacūlaścalakākapakṣakairamātyaputraiḥ savayobhiranvitaḥ /</l>\n<l>liperyathāvadgrahaṇena vāṅmayaṃ nadīmukheneva samudramāviśat // Ragh(K)_3.28 //</l>\n</lg>\n\n<lg>\n<l>athopanītaṃ vidhivadvipaścito vininyurenaṃ guravo gurupriyam /</l>\n<l>avandhyayatnāśca babhūvuratra te kriyā hi vastūpahitā prasīdati // Ragh(K)_3.29 //</l>\n</lg>\n\n<lg>\n<l>dhiyaḥ samagraiḥ sa guṇairudāradhīḥ kramāccatasraścaturarṇavopamāḥ /</l>\n<l>tatāra vidyāḥ pavanātipātibhirdiśo haridbhirharitāmiveśvaraḥ // Ragh(K)_3.30 //</l>\n</lg>\n\n<lg>\n<l>tvacaṃ sa medhyāṃ paridhāya rauravīmaśikṣatāstraṃ pitureva mantravat /</l>\n<l>prayogasaṃhārarahasyavittamo babhūva cāstreṣu yathā purandaraḥ // Ragh(K)_3.31//</l>\n</lg>\n\n<lg>\n<l>mahokṣatāṃ vatsataraḥ spṛśanniva dvipendrabhāvaṃ kalabhaḥ śrayanniva /</l>\n<l>raghuḥ kramādyauvanabhinnaśaiśavaḥ pupoṣa gambhīramanoharaṃ vapuḥ // Ragh(K)_3.32 //</l>\n</lg>\n\n<lg>\n<l>athāsya godānavidheranantaraṃ vivāhadīkṣāṃ niravartayatprabhuḥ /</l>\n<l>narendrakanyāstamavāpya satpatiṃ tamopahaṃ dakṣasutā ivābabhuḥ // Ragh(K)_3.33 //</l>\n</lg>\n\n<lg>\n<l>yuvā yugavyāyatabāhuraṃsalaḥ kavāṭavakṣāḥ pariṇaddhakandharaḥ /</l>\n<l>vapuṣprakarṣādajayadguruṃ raghustathāpi nīcairvinayādadṛśyata // Ragh(K)_3.34 //</l>\n</lg>\n\n<lg>\n<l>atha prajānāṃ ciramātmanā dhṛtāṃ nitāntagurvīṃ laghayiṣyatā dhuram /</l>\n<l>vaśīti matvā maticakṣuṣā suto nṛpeṇa cakre yuvarājaśabdabhāk // Ragh(K)_3.35 //</l>\n</lg>\n\n<lg>\n<l>narendramūlāyatanādanantaraṃ tadāspadaṃ śrīryuvarājasaṃjñitam /</l>\n<l>agacchadaṃśena guṇābhilāṣiṇī navāvatāraṃ kamalādivotpalam // Ragh(K)_3.36 //</l>\n</lg>\n\n<lg>\n<l>uṣarbudhaḥ sārathineva vāyunā ghanavyapāyena gabhastimāniva /</l>\n<l>babhūva tenātitarāṃ durutsahaḥ kaṭaprabhedena karīva pārthivaḥ // Ragh(K)_3.37 //</l>\n</lg>\n\n<lg>\n<l>niyujya taṃ medhyaturaṅgarakṣaṇe dhanurdharai rājasutairanudrutam /</l>\n<l>apūrṇamekena śatakratūpamaḥ śataṃ kratūnāmapavighnamāpa saḥ // Ragh(K)_3.38 //</l>\n</lg>\n\n<lg>\n<l>ataḥ paraṃ tena makhāya yajvanā turaṅgamutsṛṣṭamanargalaṃ punaḥ /</l>\n<l>dhanurbhṛtāmagrata eva rakṣiṇāṃ jahāra śakraḥ kila gūḍhavigrahaḥ // Ragh(K)_3.39 //</l>\n</lg>\n\n<lg>\n<l>viṣādaluptapratipatti vismitaṃ kumārasainyaṃ sapadi sthitaṃ ca tat /</l>\n<l>vasiṣṭhadhenuśca yadṛcchayāgatā śrutaprabhāvā dadṛśe 'tha nandinī // Ragh(K)_3.40 //</l>\n</lg>\n\n<lg>\n<l>tadaṅganiḥṣyandalavena locane pramṛjya puṇyena puraskṛtaḥ satām /</l>\n<l>atīndriyeṣvapyupapannadarśano babhūva bhāveṣu dilīpanandanaḥ // Ragh(K)_3.41 //</l>\n</lg>\n\n<lg>\n<l>sa pūrvataḥ parvatapakṣaśātanaṃ dadarśa devaṃ naradevasambhavaḥ /</l>\n<l>punaḥ punaḥ sūtaniṣiddhacāpalaṃ harantamaśvaṃ ratharaśmisaṃyutam // Ragh(K)_3.42 //</l>\n</lg>\n\n<lg>\n<l>śataistamakṣṇāmanimeṣavṛttibhirhariṃ viditvā haribhiśca vājibhiḥ /</l>\n<l>avocadenaṃ gaganaspṛśā raghuḥ svareṇa dhīreṇa nivartayanniva // Ragh(K)_3.43 //</l>\n</lg>\n\n<lg>\n<l>makhāṃśabhājāṃ prathamo manīṣibhistvameva devendra yadā nigadyase /</l>\n<l>ajasradīkṣāprayatasya madguroḥ kriyāvighātāya kathaṃ pravartase // Ragh(K)_3.44 //</l>\n</lg>\n\n<lg>\n<l>trilokanāthena satā makhadviṣastvayā niyāmyā nanu divyacakṣuṣā /</l>\n<l>sa cetsvayaṃ karmasu dharmacāriṇāṃ tvamantarāyībhavasi cyuto vidhiḥ // Ragh(K)_3.45 //</l>\n</lg>\n\n<lg>\n<l>tadaṅgamagryaṃ maghavanmahākratoramuṃ turaṅgaṃ pratimoktumarhasi /</l>\n<l>pathaḥ śucerdarśayitāra īśvarā malīmasāmādadate na paddhatim // Ragh(K)_3.46 //</l>\n</lg>\n\n<lg>\n<l>iti pragalbhaṃ raghuṇā samīritaṃ vaco niśamyādhipatirdivaukasām /</l>\n<l>nivartayāmāsa rathaṃ savismayaḥ pracakrame ca prativaktumuttaram // Ragh(K)_3.47 //</l>\n</lg>\n\n<lg>\n<l>yathāttha rājanyakumāra tattathā yaśastu rakṣyaṃ parito yaśodhanaiḥ /</l>\n<l>jagatprakāśaṃ tadaśeṣamijyayā bhavadgururlaṅghayituṃ mamodyataḥ // Ragh(K)_3.48 //</l>\n</lg>\n\n<lg>\n<l>hariryathaikaḥ puruṣottamaḥ smṛto maheśvarastryambaka eva nāparaḥ /</l>\n<l>tathā vidurmāṃ munayaḥ śatakratuṃ dvitīyagāmī na hi śabda eṣa naḥ // Ragh(K)_3.49 //</l>\n</lg>\n\n<lg>\n<l>ato 'yamaśvaḥ kapilānukāriṇā pitustvadīyasya mayāpahāritaḥ /</l>\n<l>alaṃ prayatnena tavātra mā nidhāḥ padaṃ padavyāṃ sagarasya santateḥ // Ragh(K)_3.50 //</l>\n</lg>\n\n<lg>\n<l>tataḥ prahasyāha punaḥ purandaraṃ vyapetabhīrbhūmipurandarātmajaḥ /</l>\n<l>gṛhāṇa śastraṃ yadi sarga eṣa te na khalvanirjitya raghuṃ kṛtī bhavān // Ragh(K)_3.51 //</l>\n</lg>\n\n<lg>\n<l>sa evamuktvā maghavantamunmukhaḥ kariṣyamāṇaḥ saśaraṃ śarāsanam /</l>\n<l>atiṣṭhadālīḍhaviśeṣaśobhinā vapuṣprakarṣeṇa viḍambiteśvaraḥ // Ragh(K)_3.52 //</l>\n</lg>\n\n<lg>\n<l>raghoravaṣṭambhamayena pattriṇā hṛdi kṣato gotrabhidapyamarṣaṇaḥ /</l>\n<l>navāmbudānīkamuhūrtalāñchane dhanuṣyamoghaṃ samadhatta mārgaṇam // Ragh(K)_3.53 //</l>\n</lg>\n\n<lg>\n<l>narendrasūnoḥ sa bṛhadbhujāntaraṃ praviśya bhīmāsuraśoṇitocitaḥ /</l>\n<l>papāvanāsvāditapūrvamāśugaḥ kutūhaleneva manuṣyaśoṇitam // Ragh(K)_3.54 //</l>\n</lg>\n\n<lg>\n<l>hareḥ kumāro 'pi kumāravikramaḥ suradvipāsphālanakarkaśāṅgulau /</l>\n<l>bhuje śacīpattraviśeṣakāṅkite svanāmacihnaṃ nicakhāna sāyakam // Ragh(K)_3.55 //</l>\n</lg>\n\n<lg>\n<l>jahāra cānyena mayūralāñchanaṃ śareṇa śakrasya mahāśanidhvajam /</l>\n<l>cukopa tasmai sa bhṛśaṃ suraśriyaḥ prasahya keśavyaparopaṇādiva // Ragh(K)_3.56 //</l>\n</lg>\n\n<lg>\n<l>tayorupāntasthitasiddhasainikaṃ garutmadāśīviṣabhīmadarśanaiḥ /</l>\n<l>babhūva yuddhaṃ tumulaṃ jayaiṣiṇoradhomukhairūrdhvamukhaiśca pattribhiḥ // Ragh(K)_3.57 //</l>\n</lg>\n\n<lg>\n<l>atiprabandhaprahitāstravṛṣṭibhistamāśrayaṃ duṣprasahasya tejasaḥ /</l>\n<l>śaśāka nirvāpayituṃ na vāsavaḥ svataścyutaṃ vahnimivādbhirambudaḥ // Ragh(K)_3.58 //</l>\n</lg>\n\n<lg>\n<l>tataḥ prakoṣṭhāddharicandanāṅkitāt pramathyamānārṇavadhīranādinīm /</l>\n<l>raghuḥ śaśāṅkārdhamukhena pattriṇā śarāsanajyāmalunādbiḍaujasaḥ // Ragh(K)_3.59 //</l>\n</lg>\n\n<lg>\n<l>sa cāpamutsṛjya vivṛddhamatsaraḥ pravāsanāya prabalasya vidviṣaḥ /</l>\n<l>mahīdhrapakṣavyaparopaṇoddhataṃ sphuratprabhāmaṇḍalamastramādade // Ragh(K)_3.60 //</l>\n</lg>\n\n<lg>\n<l>raghurbhṛśaṃ vakṣasi tena tāḍitaḥ papāta bhūmau saha sainikāsrubhiḥ /</l>\n<l>nimeṣamātrādavadhūya ca vyathāṃ sahotthitaḥ sainikaharṣaniḥsvanaiḥ // Ragh(K)_3.61 //</l>\n</lg>\n\n<lg>\n<l>tathāpi śastravyavahāraniṣṭhure vipakṣabhāve sthiramasya tasthuṣaḥ /</l>\n<l>tutoṣa vīryātiśayena vṛtrahā padaṃ hi sarvatra guṇairvidhīyate // Ragh(K)_3.62 //</l>\n</lg>\n\n<lg>\n<l>asaṅgamadriṣvapi sāravattayā na me tvadanyena visoḍhamāyudham /</l>\n<l>avaihi māṃ prītamṛte turaṅgamādvaraṃ vṛṇīṣveti tamāha vṛtrahā // Ragh(K)_3.63 //</l>\n</lg>\n\n<lg>\n<l>tato niṣaṅgādasamagramuddhṛtaṃ suvarṇapuṅkhadyutirañjitāṅgulim /</l>\n<l>dilīpasūnuḥ pratisaṃharanniṣuṃ priyaṃ vadaḥ pratyavadatsureśvaram // Ragh(K)_3.64 //</l>\n</lg>\n\n<lg>\n<l>amocyamaśvaṃ yadi manyate prabhustataḥ samāpte vidhineva karmaṇi /</l>\n<l>ajasradīkṣātanuradya me guruḥ kratoraśeṣeṇa phalena yujyatām // Ragh(K)_3.65 //</l>\n</lg>\n\n<lg>\n<l>yathā ca vṛttāntamimaṃ sadogatastrilocanaikāṃśatayā durāsadaḥ /</l>\n<l>tavaiva sandeśaharādviśāṃpatiḥ śṛṇoti nākeśa tathā vidhīyatām // Ragh(K)_3.66 //</l>\n</lg>\n\n<lg>\n<l>tatheti kāmaṃ pratiśuśruvānraghoryathāgataṃ mātalisārathiryayau /</l>\n<l>nṛpasya nātipramanāḥ sadogṛhaṃ sudakṣiṇāsūnurapi nyavartata // Ragh(K)_3.67 //</l>\n</lg>\n\n<lg>\n<l>tamabhyanandatprathamaprabodhitaḥ prajeśvaraḥ śāsanahāriṇā hareḥ /</l>\n<l>parāmṛśanharṣacalena pāṇinā tadīyamaṅgaṃ kuliśavraṇāṅkitam // Ragh(K)_3.68 //</l>\n</lg>\n\n<lg>\n<l>iti kṣitīśo navatiṃ navādhikāṃ mahākratūnāṃ mahanīyaśāsanaḥ /</l>\n<l>samārurukṣurdivamāyuṣaḥ kṣaye tatāna sopānaparamparāmiva // Ragh(K)_3.69 //</l>\n</lg>\n\n<lg>\n<l>atha sa viṣayavyāvṛttātmā yathāvidhi sūnave nṛpatikakudaṃ dattvā yūne sitātapavāraṇam /</l>\n<l>munivanatarucchāyāṃ devyā tayā saha śiśriye galitavayasāmikṣvākūṇāmidaṃ hi kulavratam // Ragh(K)_3.70 //</l>\n</lg>\n\n<p>|| iti raghuvaṃśe mahākāvye tṛtīyaḥ sargaḥ ||</p>\n\n<lg>\n<l>sa rājyaṃ guruṇā dattaṃ pratipadyādhikaṃ babhau /</l>\n<l>dinānte nihitaṃ tejaḥ savitreva hutāśanaḥ // Ragh(K)_4.1 //</l>\n</lg>\n\n<lg>\n<l>nyastaśastraṃ dilīpaṃ ca taṃ ca śuśruvuṣāṃ prabhum /</l>\n<l>rājñāmuddhṛtanārāce hṛdi śūlamivārpitam // Ragh(K)_4.2 //</l>\n</lg>\n\n<lg>\n<l>puruhūtadhvajasyeva tasyonnayanapaṅktayaḥ /</l>\n<l>navābhyutthānadarśinyo nananduḥ saprajāḥ prajāḥ // Ragh(K)_4.3 //</l>\n</lg>\n\n<lg>\n<l>samameva samākrāntaṃ dvayaṃ dviradagāminā /</l>\n<l>tena siṃhāsanaṃ pitryamakhilaṃ cārimaṇḍalam // Ragh(K)_4.4 //</l>\n</lg>\n\n<lg>\n<l>chāyāmaṇḍalalakṣyeṇa tamadṛśyā kila svayam /</l>\n<l>padmā padmātapatreṇa bheje sāmrājyadīkṣitam // Ragh(K)_4.5 //</l>\n</lg>\n\n<lg>\n<l>parikalpitasānnidhyā kāle kāle ca vandiṣu /</l>\n<l>stutyaṃ stutibhirarthyābhirupatasthe sarasvatī // Ragh(K)_4.6 //</l>\n</lg>\n\n<lg>\n<l>manuprabhṛtibhirmānyairbhuktā yadyapi rājabhiḥ /</l>\n<l>tathāpyananyapūrveva tasminnāsīdvasundharā // Ragh(K)_4.7 //</l>\n</lg>\n\n<lg>\n<l>sa hi sarvasya lokasya yuktadaṇḍatayā manaḥ /</l>\n<l>ādade nātiśītoṣṇo nabhasvāniva dakṣiṇaḥ // Ragh(K)_4.8 //</l>\n</lg>\n\n<lg>\n<l>kāmaṃ kamalapattrāṇāṃ netre tasyānukāriṇī /</l>\n<l>cakṣuṣmattā tu śāstreṇa sūkṣmakāryārthadarśinā // Ragh(K)_4.9 //</l>\n</lg>\n\n<lg>\n<l>yathā prahlādanāccandraḥ pratāpāttapano yathā /</l>\n<l>tathaiva so 'bhūdanvartho rājā prakṛtirañjanāt // Ragh(K)_4.10 //</l>\n</lg>\n\n<lg>\n<l>nayavidbhirnave rājñi sadasaccopadarśitam /</l>\n<l>pūrva evābhavatpakṣastasminnābhavaduttaraḥ // Ragh(K)_4.11 //</l>\n</lg>\n\n<lg>\n<l>mandotkaṇṭhāḥ kṛtāstena guṇādhikatayā gurau /</l>\n<l>phalena sahakārasya puṣpodgama iva prajāḥ // Ragh(K)_4.12 //</l>\n</lg>\n\n<lg>\n<l>pañcānāmapi bhūtānāmutkarṣaṃ pupuṣurguṇāḥ /</l>\n<l>nave tasminmahīpāle sarvaṃ navamivābhavat // Ragh(K)_4.13 //</l>\n</lg>\n\n<lg>\n<l>labdhapraśamanasvasthamathainaṃ samupasthitā /</l>\n<l>pārthivaśrīrdvitīyeva śaratpaṅkajalakṣaṇā // Ragh(K)_4.14//</l>\n</lg>\n\n<lg>\n<l>nirvṛṣṭalaghubhirmeghaiḥ savitustasya cobhayoḥ /</l>\n<l>vardhiṣṇavo diśāṃ bhāgāḥ pratāpāyeva recitāḥ // Ragh(K)_4.15 //</l>\n</lg>\n\n<lg>\n<l>adhijyamāyudhaṃ kartuṃ samayo 'yaṃ raghoriti /</l>\n<l>svaṃ dhanuḥ śaṅkiteneva saṃjahre śatamanyunā // Ragh(K)_4.16 //</l>\n</lg>\n\n<lg>\n<l>puṇḍarīkātapatrastaṃ vikasatkāśacāmaraḥ /</l>\n<l>ṛturviḍambayāmāsa na punaḥ prāpa tacchriyam // Ragh(K)_4.17 //</l>\n</lg>\n\n<lg>\n<l>prasādasumukhe tasmiṃścandre ca viṣadaprabhe /</l>\n<l>tadā cakṣuṣmatāṃ prītirāsītsamarasā dvayoḥ // Ragh(K)_4.18 //</l>\n</lg>\n\n<lg>\n<l>haṃsaśreṇiṣu tārāsu kumudvatsu ca vāriṣu /</l>\n<l>vibhūtayastadīyānāṃ paryastā yaśasāmiva // Ragh(K)_4.19 //</l>\n</lg>\n\n<lg>\n<l>ikṣucchāyāniṣādinyastasya gopturguṇodayam /</l>\n<l>ākumārakathodghātaṃ śāligopyo jaguryaśaḥ // Ragh(K)_4.20 //</l>\n</lg>\n\n<lg>\n<l>prasasādodayādambhaḥ kumbhayonermahaujasaḥ /</l>\n<l>raghostvabhibhavāśaṅki cukṣubhe dviṣatāṃ manaḥ // Ragh(K)_4.21 //</l>\n</lg>\n\n<lg>\n<l>madodagrāḥ kakudmantaḥ saritāṃ kūlamudrujāḥ /</l>\n<l>līlākhelamanuprāpurmahokṣāstasya vikramam // Ragh(K)_4.22 //</l>\n</lg>\n\n<lg>\n<l>prasavaiḥ saptaparṇānāṃ madagandhibhirāhatāḥ /</l>\n<l>asūyayeva tannāgāḥ saptadhaiva prasusruvuḥ // Ragh(K)_4.23 //</l>\n</lg>\n\n<lg>\n<l>saritaḥ kurvatī gādhāḥ pathaścāśyānakardamān /</l>\n<l>yātrāyai codayāmāsa taṃ śakteḥ prathamaṃ śarat // Ragh(K)_4.24 //</l>\n</lg>\n\n<lg>\n<l>tasmai samyagghuto vahnirvājinīrājanāvidhau /</l>\n<l>pradakṣiṇārcirvyājena hasteneva jayaṃ dadau // Ragh(K)_4.25 //</l>\n</lg>\n\n<lg>\n<l>sa guptamūlapratyantaḥ śuddhapārṣṇirayānvitaḥ /</l>\n<l>ṣaḍvidhaṃ balamādāya pratasthe digjigīṣayā // Ragh(K)_4.26 //</l>\n</lg>\n\n<lg>\n<l>avākiranvayovṛddhāstaṃ lājaiḥ paurayoṣitaḥ /</l>\n<l>pṛṣatairmandaroddhūtaiḥ kṣīrormaya ivācyutam // Ragh(K)_4.27 //</l>\n</lg>\n\n<lg>\n<l>sa yayau prathamaṃ prācīṃ tulyaḥ prācīnabarhiṣā /</l>\n<l>ahitānaniloddhūtaistarjayanniva ketubhiḥ // Ragh(K)_4.28 //</l>\n</lg>\n\n<lg>\n<l>rajobhiḥ syandanoddhūtairgajaiśca ghanasannibhaiḥ /</l>\n<l>bhuvastalamiva vyoma kurvanvyomeva bhūtalam // Ragh(K)_4.29 //</l>\n</lg>\n\n<lg>\n<l>pratāpo 'gre tataḥ śabdaḥ purogāstadanantaram /</l>\n<l>yayau paścādgajānīkaṃ catuḥskandheva sā camūḥ // Ragh(K)_4.30 //</l>\n</lg>\n\n<lg>\n<l>purogaiḥ kaluṣāstasya sahaprasthāyibhiḥ kṛśāḥ /</l>\n<l>paścātprayāyibhiḥ paṅkaṃ cakrire mārganimnagāḥ // Ragh(K)_4.31 //</l>\n</lg>\n\n<lg>\n<l>marupṛṣṭhānyudambhāṃsi nāvyāḥ supratarā nadīḥ /</l>\n<l>vipināni prakāśāni śaktimattvāccakāra saḥ // Ragh(K)_4.32 //</l>\n</lg>\n\n<lg>\n<l>sa senāṃ mahatīṃ karṣanpūrvasāgaragāminīm /</l>\n<l>babhau harajaṭābhraṣṭāṃ gaṅgāmiva bhagīrathaḥ // Ragh(K)_4.33 //</l>\n</lg>\n\n<lg>\n<l>tyājitaiḥ phalamutkhātairbhagnaiśca bahudhā nṛpaiḥ /</l>\n<l>tasyāsīdulbaṇo mārgaḥ pādapairiva dantinaḥ // Ragh(K)_4.34 //</l>\n</lg>\n\n<lg>\n<l>paurastyānevamākrāmaṃstāṃstāñjanapadāñjitī /</l>\n<l>prāpa tālīvanaśyāmamupakaṇṭhaṃ mahodadheḥ // Ragh(K)_4.35 //</l>\n</lg>\n\n<lg>\n<l>anamrāṇāṃ samuddhartustasmātsindhurayādiva /</l>\n<l>ātmā saṃrakṣitaḥ suhmairvṛttimāśritya vaitasīm // Ragh(K)_4.36 //</l>\n</lg>\n\n<lg>\n<l>vaṅgānutkhāya tarasā netā nausādhanoddhatān /</l>\n<l>nicakhāna jayastambhāngaṅgāsrotontareṣu saḥ // Ragh(K)_4.37 //</l>\n</lg>\n\n<lg>\n<l>āpādapadmapraṇatāḥ kalamā iva te raghum /</l>\n<l>phalaiḥ saṃvardhayāmāsurutkhātapratiropitāḥ // Ragh(K)_4.38 //</l>\n</lg>\n\n<lg>\n<l>sa tīrtvā kayimāṃ sainyairbaddhadviradasetubhiḥ /</l>\n<l>utkalādeśitapathaḥ kaliṅgābhimukho yayau // Ragh(K)_4.39 //</l>\n</lg>\n\n<lg>\n<l>sa pratāpaṃ mahendrasya mūrdhni tīkṣṇaṃ nyaveśayat /</l>\n<l>aṅkuśaṃ dviradasyeva yantā gambhīravedinaḥ // Ragh(K)_4.40 //</l>\n</lg>\n\n<lg>\n<l>pratijagrāha kāliṅgastamastrairgajasādhanaḥ /</l>\n<l>pakṣacchedodyataṃ śakraṃ śilāvarṣīva parvataḥ // Ragh(K)_4.41 //</l>\n</lg>\n\n<lg>\n<l>dviṣāṃ viṣahya kākutsthastatra nārācadurdinam /</l>\n<l>sanmaṅgalasnāta iva pratipede jayaśriyam // Ragh(K)_4.42 //</l>\n</lg>\n\n<lg>\n<l>vāyavyāstravinirdhūtātpakṣāviddhādivodadheḥ /</l>\n<l>gajānīkātsa kāliṅgaṃ tārkṣyaḥ sarpamivādade // Ragh(K)_4.43 //</l>\n</lg>\n\n<lg>\n<l>tāmbūlīnāṃ dalaistasya racitāpānabhūmayaḥ /</l>\n<l>nārikelāsavaṃ yodhāḥ śātravaṃ ca yaśaḥ papuḥ // Ragh(K)_4.44 //</l>\n</lg>\n\n<lg>\n<l>gṛhītapratimuktasya sa dharmavijayī nṛpaḥ /</l>\n<l>hriyaṃ mahendranāthasya jahāra na tu medinīm // Ragh(K)_4.45 //</l>\n</lg>\n\n<lg>\n<l>tato velātaṭenaiva phalavatpūgamālinā /</l>\n<l>agastyacaritāmāśāmanāśāsyajayo yayau // Ragh(K)_4.46 //</l>\n</lg>\n\n<lg>\n<l>sa sainyaparibhogena gajadānasugandhinā /</l>\n<l>kāverīṃ saritāṃ patyuḥ śaṅkanīyāmivākarot // Ragh(K)_4.47 //</l>\n</lg>\n\n<lg>\n<l>bhayotsṛṣṭavibhūṣāṇāṃ tena keralayoṣitām /</l>\n<l>alakeṣu camūreṇuścūrṇapratinidhīkṛtaḥ // Ragh(K)_4.48 //</l>\n</lg>\n\n<lg>\n<l>balairadhyuṣitāstasya vijigīṣorgatādhvanaḥ /</l>\n<l>hārītocchiṣṭamaricā malayādrerupatyakāḥ // Ragh(K)_4.49 //</l>\n</lg>\n\n<lg>\n<l>ājāneyakhurakṣuṇṇapakvailākṣetrasambhavam /</l>\n<l>vyānaśe sapadi vyoma kīṭakośābilaṃ rajaḥ // Ragh(K)_4.50 //</l>\n</lg>\n\n<lg>\n<l>bhogiveṣṭanamārgeṣu candanānāṃ samarpitam /</l>\n<l>nāsraṃsatkariṇāṃ graivaṃ tripadīchedināmapi // Ragh(K)_4.51 //</l>\n</lg>\n\n<lg>\n<l>diśi mandāyate tejo dakṣiṇasyāṃ raverapi /</l>\n<l>tasyāmeva raghoḥ pāṇḍyāḥ pratāpaṃ na viṣehire // Ragh(K)_4.52 //</l>\n</lg>\n\n<lg>\n<l>tāmraparṇīsametasya muktāsāraṃ mahodadheḥ /</l>\n<l>te nipatya dadustasmai yaśaḥ svamiva sañcitam // Ragh(K)_4.53 //</l>\n</lg>\n\n<lg>\n<l>sa nirviśya yathākāmaṃ taṭasvādhīnacandanau /</l>\n<l>stanāviva diśastasyāḥ śailau malayadurdurau // Ragh(K)_4.54 //</l>\n</lg>\n\n<lg>\n<l>asahyavikramaḥ sahyaṃ dūramuktamudanvatā /</l>\n<l>nitambamiva medinyāḥ srastāṃśukamalaṅghayat // Ragh(K)_4.55 //</l>\n</lg>\n\n<lg>\n<l>tasyānīkairvisarpadbhiraparāntajayodyataiḥ /</l>\n<l>rāmeṣūtsārito 'pyāsītsahyalagna ivārṇavaḥ // Ragh(K)_4.56 //</l>\n</lg>\n\n<lg>\n<l>puro yanmārutoddhūtamagamatkaitakaṃ rajaḥ /</l>\n<l>tadyodhavāravāṇānāmayatnapaṭavāsatām // Ragh(K)_4.57 //</l>\n</lg>\n\n<lg>\n<l>abhyabhūyata vāhānāṃ rathānāṃ cāsya śiñjitaiḥ /</l>\n<l>marmaraḥ pavanoddhūtarājatālīvanadhvaniḥ // Ragh(K)_4.58 //</l>\n</lg>\n\n<lg>\n<l>kharjūrīskandhanaddhānāṃ madodgārasugandhiṣu /</l>\n<l>kaṭeṣu kariṇāṃ petuḥ punnāgebhyaḥ śilīmukhāḥ // Ragh(K)_4.59 //</l>\n</lg>\n\n<lg>\n<l>avakāśaṃ kilodanvānrāmāyābhyarthito dadau /</l>\n<l>aparāntamahīpālavyājena raghave karam // Ragh(K)_4.60 //</l>\n</lg>\n\n<lg>\n<l>mahebharadanotkīrṇavyaktavikramalakṣaṇam /</l>\n<l>trikūṭameva tatroccairjayastambhaṃ cakāra saḥ // Ragh(K)_4.61 //</l>\n</lg>\n\n<lg>\n<l>pārasīkāṃstato jetuṃ pratasthe sthalavartmanā /</l>\n<l>indriyākhyāniva ripūṃstattvajñānena saṃyamī // Ragh(K)_4.62 //</l>\n</lg>\n\n<lg>\n<l>yavanīmukhapadmānāṃ sehe madhumadaṃ na saḥ /</l>\n<l>bālātapamivābjānāmakālajaladodayaḥ // Ragh(K)_4.63 //</l>\n</lg>\n\n<lg>\n<l>saṅgrāmastumulastasya pārasīkāśvasādhanaiḥ /</l>\n<l>śārṅgakūjitavijñeyapratiyodho rajasyabhūt // Ragh(K)_4.64 //</l>\n</lg>\n\n<lg>\n<l>bhallāpavarjitaisteṣāṃ śirobhiḥ śmaśrulairmahīm /</l>\n<l>tastāra saraghāvyāptaiḥ sa kṣaudrapaṭalairiva // Ragh(K)_4.65 //</l>\n</lg>\n\n<lg>\n<l>apanītaśirastrāṇāḥ śeṣāstaṃ śaraṇaṃ yayuḥ /</l>\n<l>praṇipātapratīkāraḥ saṃrambho hi mahātmanām // Ragh(K)_4.66 //</l>\n</lg>\n\n<lg>\n<l>vinayante sma tadyodhā madhubhirvijayaśramam /</l>\n<l>āstīrṇājinaratnāsu drākṣāvalayabhūmiṣu // Ragh(K)_4.67 //</l>\n</lg>\n\n<lg>\n<l>tataḥ pratasthe kauberīṃ bhāsvāniva raghurdiśam /</l>\n<l>śarairusrairivodīcyānuddhariṣyanrasāniva // Ragh(K)_4.68 //</l>\n</lg>\n\n<lg>\n<l>jitānajayyastāneva kṛtvā rathapuraḥsarān /</l>\n<l>mahārṇavamivaurvāgniḥ praviveśottarāpatham // Ragh(K)_4.69 //</l>\n</lg>\n\n<lg>\n<l>vinītādhvaśramāstasya vaṅkṣutīraviveṣṭanaiḥ /</l>\n<l>dudhuvurvājinaḥ skandhāṃllagnakuṅkumakesarān // Ragh(K)_4.70 //</l>\n</lg>\n\n<lg>\n<l>tatra hūnāvarodhānāṃ bhartṛṣu vyaktavikramam /</l>\n<l>kapolapāṭanādeśi babhūva raghuceṣṭitam // Ragh(K)_4.71 //</l>\n</lg>\n\n<lg>\n<l>kāmbojāḥ samare vīryaṃ tasya soḍhumanīśvarāḥ /</l>\n<l>gajālānaparikliṣṭairakṣoṭaiḥ sārdhamānatāḥ // Ragh(K)_4.72 //</l>\n</lg>\n\n<lg>\n<l>teṣāṃ sadaśvabhūyiṣṭhāstuṅgā draviṇarāśayaḥ /</l>\n<l>viviśustaṃ viśāṃ nāthamudanvantamivāpagāḥ // Ragh(K)_4.73 //</l>\n</lg>\n\n<lg>\n<l>tato gaurīguruṃ śailamāruroha sasādhanaḥ /</l>\n<l>vardhayanniva tatkūṭānuddhatairdhātureṇubhiḥ // Ragh(K)_4.74 //</l>\n</lg>\n\n<lg>\n<l>praśaṃsaṃstulyasattvānāṃ sainyaghoṣe 'pyasambhramam /</l>\n<l>guhāgatānāṃ siṃhānāṃ parivṛttyāvalokitam // Ragh(K)_4.75 //</l>\n</lg>\n\n<lg>\n<l>bhūrjeṣu marmarībhūtāḥ kīcakadhvanihetavaḥ /</l>\n<l>gaṅgāśīkariṇo mārge marutastaṃ siṣevire // Ragh(K)_4.76 //</l>\n</lg>\n\n<lg>\n<l>viśaśramurnamerūṇāṃ chāyāsvadhyāsya sainikāḥ /</l>\n<l>dṛṣado vāsitotsaṅgā niṣaṇṇamṛganābhibhiḥ // Ragh(K)_4.77 //</l>\n</lg>\n\n<lg>\n<l>saralāsaktamātaṅgagraiveyopacitatviṣaḥ /</l>\n<l>āsannoṣadhayo neturnaktamasnehadīpikāḥ // Ragh(K)_4.78 //</l>\n</lg>\n\n<lg>\n<l>tasyāvāseṣu dānārdrairgaṇḍabhittivighaṭṭanaiḥ /</l>\n<l>gajavarṣma kirātebhyaḥ śaśaṃsurdevadāravaḥ // Ragh(K)_4.79 //</l>\n</lg>\n\n<lg>\n<l>vimardaḥ saha taistatra pārvatīyairabhūdraghoḥ /</l>\n<l>nārācakṣepaṇīyāśmaniṣpeṣotpatitānalaḥ // Ragh(K)_4.80 //</l>\n</lg>\n\n<lg>\n<l>śarairutsavasaṅketānsa kṛtvā karadānkṛtī /</l>\n<l>jayodāharaṇaṃ bāhvorgāpayāmāsa kinnarān // Ragh(K)_4.81 //</l>\n</lg>\n\n<lg>\n<l>parasparasya vijñātasteṣūpāyanapāṇiṣu /</l>\n<l>rājñā himavataḥ sāro rājñaḥ sāro himādriṇā // Ragh(K)_4.82 //</l>\n</lg>\n\n<lg>\n<l>tatrākṣobhyaṃ yaśorāśiṃ niveśyāvaruroha saḥ /</l>\n<l>paulastyatulitasyādrerādadāna iva hriyam // Ragh(K)_4.83 //</l>\n</lg>\n\n<lg>\n<l>cakampe tīrṇalauhitye tasminprāgjyotiṣeśvaraḥ /</l>\n<l>tadgajālānatāṃ prāptaiḥ saha kālāgurudrumaiḥ // Ragh(K)_4.84 //</l>\n</lg>\n\n<lg>\n<l>na prasehe sa ruddhārkamanabhramayadurdinam /</l>\n<l>rathavaṃśarajo 'pyasya kuta eva patākinīm // Ragh(K)_4.85 //</l>\n</lg>\n\n<lg>\n<l>tamīśaḥ kāmarūpāṇāmatyākhaṇḍalavikramam /</l>\n<l>bheje bhinnakaṭairnāgairanyānuparurodha yaiḥ // Ragh(K)_4.86 //</l>\n</lg>\n\n<lg>\n<l>kāmarūpeśvarastasya hemapīṭhādhidevatām /</l>\n<l>ratnapuṣpopahāreṇa cchāyāmānarca pādayoḥ // Ragh(K)_4.87 //</l>\n</lg>\n\n<lg>\n<l>iti jitvā diśo jiṣṇurnyavartata rathoddhatam /</l>\n<l>rajo viśramayanrājñāṃ chattraśūnyeṣu mauliṣu // Ragh(K)_4.88 //</l>\n</lg>\n\n<lg>\n<l>sa viśvajitamājahre kratuṃ sarvasvadakṣiṇam /</l>\n<l>ādānaṃ hi visargāya satāṃ vārimucāmiva // Ragh(K)_4.89 //</l>\n</lg>\n\n<lg>\n<l>sattrānte sacivasakhaḥ puraskriyābhirgurvībhiḥ śamitaparājayavyalīkān /</l>\n<l>kākutsthaściravirahotsukāvarodhān rājanyānsvapuranivṛttaye 'numene // Ragh(K)_4.90 //</l>\n</lg>\n\n<lg>\n<l>te rekhādhvajakalaśātapatracihnaṃ samrājaścaraṇayugaṃ prasādalabhyam /</l>\n<l>prasthānapraṇatibhiraṅgulīṣu cakrurmaulisrakcyutamakarandareṇugauram // Ragh(K)_4.91 //</l>\n</lg>\n\n<p>|| iti raghuvaṃśe mahākāvye caturthaḥ sargaḥ ||</p>\n\n<lg>\n<l>tamadhvare viśvajiti kṣitīśaṃ niḥśeṣaviśrāṇitakośajātam /</l>\n<l>upāttavidyo gurudakṣiṇārthī kautsaḥ prapede varatantuśiṣyaḥ // Ragh(K)_5.1 //</l>\n</lg>\n\n<lg>\n<l>sa mṛṇmaye vītahiraṇmayatvātpātre nidhāyārghyamanarghaśīlaḥ /</l>\n<l>śrutaprakāśaṃ yaśasā prakāśaḥ pratyujjagāmātithimātitheyaḥ // Ragh(K)_5.2 //</l>\n</lg>\n\n<lg>\n<l>tamarcayitvā vidhivadvidhijñastapodhanaṃ mānadhanāgrayāyī /</l>\n<l>kṛtāñjaliḥ kṛtyavicāradakṣo viśāmpatirviṣṭarabhājamāha // Ragh(K)_5.3 //</l>\n</lg>\n\n<lg>\n<l>apyagraṇīrmantrakṛtāmṛṣīṇāṃ kuśāgrabuddhe kuśalī guruste /</l>\n<l>yatastvayā jñānamaśeṣamāptaṃ caitanyamugrādiva dīkṣitena // Ragh(K)_5.4 //</l>\n</lg>\n\n<lg>\n<l>kāyena vācā manasā ca taptaṃ yadvajriṇo dhairyaviparyayāya /</l>\n<l>āpādyate na vyayamantarāyaiḥ kaccinmaharṣestrividhaṃ tapastat // Ragh(K)_5.5 //</l>\n</lg>\n\n<lg>\n<l>ādhārabandhapramukhaiḥ prayatnaiḥ saṃvardhitānāṃ sutanirviśeṣam /</l>\n<l>kaccinna vāyvādirupaplavo vaḥ śramacchidāmāśramapādapānām // Ragh(K)_5.6 //</l>\n</lg>\n\n<lg>\n<l>kriyānimitteṣvapi vatsalatvādabhagnakāmā munibhiḥ kuśeṣu /</l>\n<l>tadaṅkaśayyācyutanābhinālā kaccinmṛgīṇāmanaghā prasūtiḥ // Ragh(K)_5.7 //</l>\n</lg>\n\n<lg>\n<l>nirvartyate yairniyamābhiṣeko yato nivāpāñjalayaḥ pitṚṇām /</l>\n<l>tānyuñchaṣaṣṭhāṅkitasaikatāni śivāni vastīrthajalāni kaccit // Ragh(K)_5.8 //</l>\n</lg>\n\n<lg>\n<l>nīvārapākādi kaḍaṅgarīyairāmṛṣyate jānapadairna kaccit /</l>\n<l>kālopapannātithibhāgadheyaṃ vanyaṃ śarīrasthitisādhanaṃ vaḥ // Ragh(K)_5.9 //</l>\n</lg>\n\n<lg>\n<l>api prasannena maharṣiṇā tvaṃ samyagvinīyānumato gṛhāya /</l>\n<l>kālo hyayaṃ saṅkramituṃ dvitīyaṃ sarvopakārakṣamamāśramaṃ te // Ragh(K)_5.10 //</l>\n</lg>\n\n<lg>\n<l>tavārhato nābhigamena tṛptaṃ mano niyogakriyayotsukaṃ me /</l>\n<l>apyājñayā śāsiturātmanā vā prāpto 'si sambhāvayituṃ vanānmām // Ragh(K)_5.11 //</l>\n</lg>\n\n<lg>\n<l>ityarghyapātrānumitavyayasya raghorudārāmapi gāṃ niśamya /</l>\n<l>svārthopapattiṃ prati durbalāśaḥ pratyāha kautsastamapetakutsam // Ragh(K)_5.12 //</l>\n</lg>\n\n<lg>\n<l>sarvatra no vārttamavaihi rājannāthe kutastvayyaśubhaṃ prajānām /</l>\n<l>sūrye tapatyāvaraṇāya dṛṣṭeḥ kalpeta lokasya kathaṃ tamisrā // Ragh(K)_5.13 //</l>\n</lg>\n\n<lg>\n<l>bhaktiḥ pratīkṣyeṣu kulocitā te pūrvānmahābhāgatayātiśeṣe /</l>\n<l>vyapetakālastvahamabhyupetastvāmarthibhāvāditi me viṣādaḥ // Ragh(K)_5.14 //</l>\n</lg>\n\n<lg>\n<l>śarīramātreṇa narendra tiṣṭhannābhāsi tīrthapratipāditarddhiḥ /</l>\n<l>āraṇyakopāttaphalaprasūtiḥ stambena nīvāra ivāvaśiṣṭaḥ // Ragh(K)_5.15 //</l>\n</lg>\n\n<lg>\n<l>sthāne bhavānekanarādhipaḥ san akiñcanatvaṃ makhajaṃ vyanakti /</l>\n<l>paryāyapītasya surairhimāṃśoḥ kalākṣayaḥ ślāghyataro hi vṛddheḥ // Ragh(K)_5.16 //</l>\n</lg>\n\n<lg>\n<l>tadanyatastāvadananyakāryo gurvarthamāhartumahaṃ yatiṣye /</l>\n<l>svastyastu te nirgalitāmbugarbhaṃ śaradghanaṃ nārdati cātako 'pi // Ragh(K)_5.17 //</l>\n</lg>\n\n<lg>\n<l>etāvaduktvā pratiyātukāmaṃ śiṣyaṃ maharṣernṛpatirniṣidhya /</l>\n<l>kiṃ vastu vidvangurave pradeyaṃ tvayā kiyadveti tamanvayuṅkta // Ragh(K)_5.18 //</l>\n</lg>\n\n<lg>\n<l>tato yathāvadvihitādhvarāya tasmai smayāveśavivarjitāya /</l>\n<l>varṇāśramāṇāṃ gurave sa varṇī vicakṣaṇaḥ prastutamācacakṣe // Ragh(K)_5.19 //</l>\n</lg>\n\n<lg>\n<l>avāptavidyena mayā maharṣirvijñāpito 'bhūdgurudakṣiṇāyai /</l>\n<l>sa me cirādaskhalitopacārāṃ tāṃ bhaktimevāgaṇayatpurastāt // Ragh(K)_5.20 //</l>\n</lg>\n\n<lg>\n<l>nirbandhasañjātaruṣātha kārśyamacintayitvā guruṇāhamuktaḥ /</l>\n<l>vittasya vidyāparisaṅkhyayā me koṭīścatasro daśa cāhareti // Ragh(K)_5.21 //</l>\n</lg>\n\n<lg>\n<l>so 'haṃ saparyāvidhibhājanena matvā bhavantaṃ prabhuśabdaśeṣam /</l>\n<l>abhyutsahe samprati noparoddhumalpetaratvācchrutaniṣkrayasya // Ragh(K)_5.22 //</l>\n</lg>\n\n<lg>\n<l>itthaṃ dvijena dvijarājakāntirāvedito vedavidāṃ vareṇa /</l>\n<l>enonivṛttendriyavṛttirenaṃ jagāda bhūyo jagadekanāthaḥ // Ragh(K)_5.23 //</l>\n</lg>\n\n<lg>\n<l>gurvarthamarthī śrutapāradṛśvā raghoḥ sakāśādanavāptakāmaḥ /</l>\n<l>gato vadanyāntaramityayaṃ me mā bhūtparīvādanavāvatāraḥ // Ragh(K)_5.24 //</l>\n</lg>\n\n<lg>\n<l>sa tvaṃ prayaste mahito madīye vasaṃścaturtho 'gnirivāgnyagāre /</l>\n<l>dvitrāṇyahānyarhasi soḍhumarhanyāvadyate sādhayituṃ tvadartham // Ragh(K)_5.25 //</l>\n</lg>\n\n<lg>\n<l>tatheti tasyāvitathaṃ pratītaḥ pratyagrahītsaṅgaramagryajanmā /</l>\n<l>gāmāttasārāṃ raghurapyavekṣya niṣkraṣṭumarthaṃ cakame kuverāt // Ragh(K)_5.26 //</l>\n</lg>\n\n<lg>\n<l>vasiṣṭhamantrokṣaṇajātprabhāvādudanvadākāśamahīdhareṣu /</l>\n<l>marutsakhasyeva balāhakasya gatirvijaghne na hi tadrathasya // Ragh(K)_5.27 //</l>\n</lg>\n\n<lg>\n<l>athādhiśiśye prayataḥ pradoṣe rathaṃ raghuḥ kalpitamastragarbham /</l>\n<l>sāmantasambhāvanayaiva dhīraḥ kailāsanāthaṃ tarasā jigīṣuḥ // Ragh(K)_5.28 //</l>\n</lg>\n\n<lg>\n<l>prātaḥ prayāṇābhimukhāya tasmai savismayāgantumudo niyuktāḥ /</l>\n<l>hiraṇmayīṃ kośagṛhasya madhye vṛṣṭiṃ śaśaṃsuḥ patitāṃ nabhastaḥ // Ragh(K)_5.29 //</l>\n</lg>\n\n<lg>\n<l>taṃ bhūpatirbhāsvarahemarāśiṃ labdhaṃ kuverādabhiyāsyamānāt /</l>\n<l>dideśa kautsāya samagrameva pādaṃ sumeroriva vajrabhinnam // Ragh(K)_5.30 //</l>\n</lg>\n\n<lg>\n<l>janasya sāketanivāsinastau dvāvapyabhūtāmabhinandyasattvau /</l>\n<l>gurupradeyādhikaniḥspṛho 'rthī nṛpo 'rthikāmādadhikapradaśca // Ragh(K)_5.31 //</l>\n</lg>\n\n<lg>\n<l>athoṣṭravāmīśatahāritārthaṃ prajeśvaraṃ prītamanā manīṣī /</l>\n<l>spṛśankareṇānatapūrvakāyaṃ samprasthito vākyamuvāca kautsaḥ // Ragh(K)_5.32 //</l>\n</lg>\n\n<lg>\n<l>kimatra citraṃ yadi kāmasūrbhūrvṛttasthitasyādhipateḥ prajānām /</l>\n<l>acintanīyastava tu prabhāvo manīṣitaṃ dyaurapi yena dugdhā // Ragh(K)_5.33 //</l>\n</lg>\n\n<lg>\n<l>āśāsyamanyatpunaruktabhūtaṃ śreyāṃsi sarvāṇyadhijagmuṣaste /</l>\n<l>putraṃ labhasvātmaguṇānurūpaṃ bhavantamīḍyo bhavataḥ piteva // Ragh(K)_5.34 //</l>\n</lg>\n\n<lg>\n<l>itthaṃ prayujyāśiṣamagryajanmā rājñe pratīyāya guroḥ sakāśam /</l>\n<l>rājāpi lebhe sutamāśu tasmād ālokamarkādiva jīvalokaḥ // Ragh(K)_5.35 //</l>\n</lg>\n\n<lg>\n<l>brāhme muhūrte kila tasya devī kumārakalpaṃ suṣuve kumāram /</l>\n<l>ataḥ pitā brahmaṇa eva nāmnā tamagryajanmānamajaṃ cakāra // Ragh(K)_5.36 //</l>\n</lg>\n\n<lg>\n<l>rūpaṃ tadojasvi tadeva vīryaṃ tadeva naisargikamunnatatvam /</l>\n<l>na kāraṇātsvādbibhide kumāraḥ pravartito dīpa iva pradīpāt // Ragh(K)_5.37 //</l>\n</lg>\n\n<lg>\n<l>upāttavidyaṃ vidhivadgurubhyastaṃ yauvanodbhedaviśeṣakāntam /</l>\n<l>śrīḥ kāmayānāpi guroranujñāṃ dhīreva kanyā piturācakāṅkṣa // Ragh(K)_5.38 //</l>\n</lg>\n\n<lg>\n<l>atheśvareṇa krathakaiśikānāṃ svayaṃvarārthaṃ svasurindumatyāḥ /</l>\n<l>āptaḥ kumārānayanotsukena bhojena dūto raghave visṛṣṭaḥ // Ragh(K)_5.39 //</l>\n</lg>\n\n<lg>\n<l>taṃ ślāghyasambandhamasau vicintya dārakriyāyogyadaśaṃ ca putram /</l>\n<l>prasthāpayāmāsa sasainyamenamṛddhāṃ vidarbhādhiparājadhānīm // Ragh(K)_5.40 //</l>\n</lg>\n\n<lg>\n<l>tasyopakāryāracitopakārā vandhyetarā jānapadopadhābhiḥ /</l>\n<l>mārge nivāsā manujendrasūnorbabhūvurudyānavihārakalpāḥ // Ragh(K)_5.41 //</l>\n</lg>\n\n<lg>\n<l>sa narmadārodhasi śīkarārdrairmarudbhirānartitaketumāle /</l>\n<l>niveśayāmāsa vilaṅghitādhvā senāṃ śramotphenavanāyujāśvām // Ragh(K)_5.42 //</l>\n</lg>\n\n<lg>\n<l>athopariṣṭādbhramarairbhramadbhiḥ prāksūcitāntaḥsalilapraveśaḥ /</l>\n<l>nirdhautadānāmalagaṇḍabhittirvanyaḥ saritto gaja unmamajja // Ragh(K)_5.43 //</l>\n</lg>\n\n<lg>\n<l>apyaughavikṣālitagairikeṇa vaprakriyāmṛkṣavatastaṭeṣu /</l>\n<l>nīlordhvalekhāśavalena śaṃsandantadvayenāśmavikuṇṭhitena // Ragh(K)_5.44 //</l>\n</lg>\n\n<lg>\n<l>saṃhāravikṣepalaghukriyeṇa hastena tīrābhimukhaḥ saśabdam /</l>\n<l>babhau sa bhindansahasā taraṅgānvāryargalābhaṅga iva pravṛttaḥ // Ragh(K)_5.45 //</l>\n</lg>\n\n<lg>\n<l>kāraṇḍavocchiṣṭamṛdupratānāḥ pulindayoṣāmbuvihārakāñcīḥ /</l>\n<l>karṣansa śevālalatā nadīṣṇaḥ prohāvalagnāstaṭamutsasarpa // Ragh(K)_5.46 //</l>\n</lg>\n\n<lg>\n<l>tasyaikanāgasya kapolabhittyorhradāvagāhakṣaṇamātraśāntā /</l>\n<l>vanyetarānekapadarśanena punardidīpe madadurdinaśrīḥ // Ragh(K)_5.47 //</l>\n</lg>\n\n<lg>\n<l>saptacchadakṣīrakaṭupravāhamasahyamāghrāya madaṃ tadīyam /</l>\n<l>vilaṅghitādhoraṇatīvrayatnāḥ senāgajendrā vimukhā babhūvuḥ // Ragh(K)_5.48 //</l>\n</lg>\n\n<lg>\n<l>sa cchinnabandhadrutayugyaśūnyaṃ bhagnākṣaparyastarathaṃ kṣaṇena /</l>\n<l>rāmāparitrāṇavihastayodhaṃ senāniveśaṃ tumulaṃ cakāra // Ragh(K)_5.49 //</l>\n</lg>\n\n<lg>\n<l>tamāpatantaṃ nṛpateravadhyo vanyaḥ karīti śrutavānkumāraḥ /</l>\n<l>nivartayiṣyanviśikhena kumbhe jaghāna nātyāyatakṛṣṭaśārṅgaḥ // Ragh(K)_5.50 //</l>\n</lg>\n\n<lg>\n<l>sa viddhamātraḥ kila nāgarūpamutsṛjya tadvismitasainyadṛṣṭaḥ /</l>\n<l>sphuratprabhāmaṇḍalamadhyavarti kāntaṃ vapurvyomacaraṃ prapede // Ragh(K)_5.51 //</l>\n</lg>\n\n<lg>\n<l>atha prabhāvopanataiḥ kumāraṃ kalpadrumotthairavakīrya puṣpaiḥ /</l>\n<l>uvāca vāgmī daśanaprabhābhiḥ saṃvardhitoraḥsthalatārahāraḥ // Ragh(K)_5.52 //</l>\n</lg>\n\n<lg>\n<l>mataṅgaśāpādavalepamūlādavāptavānasmi mataṅgajatvam /</l>\n<l>avaihi gandharvapatestanūjaṃ priyaṃvadaṃ māṃ priyadarśanasya // Ragh(K)_5.53 //</l>\n</lg>\n\n<lg>\n<l>sa cānunītaḥ praṇatena paścānmayā maharṣirmṛdutāmagacchat /</l>\n<l>uṣṇatvamagnyātapasamprayogācchaityaṃ hi yatsā prakṛtirjalasya // Ragh(K)_5.54 //</l>\n</lg>\n\n<lg>\n<l>ikṣvākuvaṃśaprabhavo yadā te bhetsyatyajaḥ kumbhamayomukhena /</l>\n<l>saṃyokṣyase svena punarmahimnā tadetyavocatsa taponidhirmām // Ragh(K)_5.55 //</l>\n</lg>\n\n<lg>\n<l>sa mocitaḥ śāpakalestvayāhaṃ gatiṃ prapanno vihitāṃ vidhātrā /</l>\n<l>pratikriyāṃ cedbhavato na kuryāṃ vyarthā hi me syātsvapadopalabdhiḥ // Ragh(K)_5.56 //</l>\n</lg>\n\n<lg>\n<l>gāndharvamastraṃ taditaḥ pratīccha prayogasaṃhāravibhaktamantram /</l>\n<l>prasvāpanaṃ nāma yataḥ praharturna cārihiṃsā vijayaśca haste // Ragh(K)_5.57 //</l>\n</lg>\n\n<lg>\n<l>alaṃ hriyā māṃ prati yanmuhūrtaṃ dayāparo 'bhūḥ praharannapi tvam /</l>\n<l>tasmādupacchandayati prayojyaṃ mayi tvayā na pratiṣedharaukṣyam // Ragh(K)_5.58 //</l>\n</lg>\n\n<lg>\n<l>tathetyupaspṛśya payaḥ pavitraṃ somodbhavāyāḥ sarito nṛsomaḥ /</l>\n<l>udaṅmukhaḥ so 'stravidastramantraṃ jagrāha tasmādvigṛhītaśāsī // Ragh(K)_5.59 //</l>\n</lg>\n\n<lg>\n<l>evaṃ tayoradhvani daivayogādāseduṣoḥ sakhyamacintyahetu /</l>\n<l>eko yayau caitrarathapradeśānsaurājyaramyānaparo vidarbhān // Ragh(K)_5.60 //</l>\n</lg>\n\n<lg>\n<l>taṃ tasthivāṃsaṃ nagaropakaṇṭhe tadāgamārūḍhagurupraharṣaḥ /</l>\n<l>pratyujjagāma krathakaiśikendraścandraṃ pravṛddhormirivormimālī // Ragh(K)_5.61 //</l>\n</lg>\n\n<lg>\n<l>praveśya cainaṃ puramagrayāyī nīcaistathopācaradarpitaśrīḥ /</l>\n<l>mene yathā tatra janaḥ sameto vaidarbhamāgantumajaṃ gṛheśam // Ragh(K)_5.62 //</l>\n</lg>\n\n<lg>\n<l>tasyādhikāripuruṣaiḥ praṇataiḥ pradiṣṭāṃ prāgdvāravediviniveśitahemakumbhām /</l>\n<l>ramyāṃ raghupratinidhiḥ sa navopakāryāṃ bālyātparāmiva daśāṃ madano 'dhitasthau // Ragh(K)_5.63 //</l>\n</lg>\n\n<lg>\n<l>tatra svayaṃvarasamāhṛtarājalokaṃ kanyālalāma kamanīyamajasya lipsoḥ /</l>\n<l>bhāvāvabodhakaluṣā dayiteva rātrau nidrā cireṇa nayanābhimukhī babhūva // Ragh(K)_5.64 //</l>\n</lg>\n\n<lg>\n<l>taṃ karṇabhūṣaṇanipīḍitapīvarāṃsaṃ śayyottaracchadavimardakṛśāṅgarāgam /</l>\n<l>vaitālikā lalitabandhamanoharābhiḥ prābodhayannuṣasi vāgbhiruṣarbudhābham // Ragh(K)_5.65 //</l>\n</lg>\n\n<lg>\n<l>rātrirgatā matimatāṃ vara muñca śayyāṃ dhātrā dvidhaiva jagato nanu dhūrvibhaktā /</l>\n<l>yāmekatastava bibharti gururvitandrīryasyā bhavānaparadhuryapadāvalambī // Ragh(K)_5.66 //</l>\n</lg>\n\n<lg>\n<l>nidrāvaśena bhavatā hyanavekṣyamāṇā paryutsukatvamabalā niśi khaṇḍiteva /</l>\n<l>lakṣmīrvinodayati yena digantalambī so 'pi tvadānanarucaṃ vijahāti candraḥ // Ragh(K)_5.67 //</l>\n</lg>\n\n<lg>\n<l>tadvalgunā yugapadunmiṣitena tāvat sadyaḥ parasparatulāmadhirohatāṃ dve /</l>\n<l>praspandamānaparuṣetaratāramantaścakṣustava pracalitabhramaraṃ ca padmam // Ragh(K)_5.68 //</l>\n</lg>\n\n<lg>\n<l>vṛntaślathaṃ harati puṣpamanokahānāṃ saṃsṛjyate sarasijairaruṇāṃśubhinnaiḥ /</l>\n<l>svābhāvikaṃ paraguṇena vibhātavātaḥ saugandhyamīpsuriva te mukhamārutasya // Ragh(K)_5.69 //</l>\n</lg>\n\n<lg>\n<l>tāmrodareṣu patitaṃ drumapallaveṣu nirdhautahāragulikāviṣadaṃ himāmbhaḥ /</l>\n<l>saṃlakṣyate daśanacandrikayānuviddhaṃ bimboṣṭhalabdhaparabhāgamiva smitaṃ te // Ragh(K)_5.70 //</l>\n</lg>\n\n<lg>\n<l>yāvatpratāpanidhirākramate na bhānurahnāya tāvadaruṇena tamo nirastam /</l>\n<l>āyodhanāgrasaratāṃ tvayi vīra yāte kiṃ vā ripūṃstava guruḥ svayamucchinatti // Ragh(K)_5.71 //</l>\n</lg>\n\n<lg>\n<l>śayyāṃ jahatyubhayapakṣavinītanidrāḥ senāgajā mukharaśṛṅkhalakarṣiṇaste /</l>\n<l>yeṣāṃ vibhānti taruṇāruṇarāgayogādbhinnādrigairikataṭā iva dantakośāḥ // Ragh(K)_5.72 //</l>\n</lg>\n\n<lg>\n<l>dīrgheṣvamī niyamitāḥ paṭamaṇḍapeṣu nidrāṃ vidhūya vanajākṣa vanāyujāste /</l>\n<l>vaktroṣmaṇā malinayanti purogatāni lehyāni saindhavaśilāśakalāni vāhāḥ // Ragh(K)_5.73 //</l>\n</lg>\n\n<lg>\n<l>bhavati viralabhaktirmlānapuṣpopakāraḥ svakiraṇapariveśodbhedaśūnyāḥ pradīpāḥ /</l>\n<l>ayamapi ca giraṃ nastvatprabodhaprayuktāmanuvadati śukaste mañjuvākpañjarasthaḥ // Ragh(K)_5.74 //</l>\n</lg>\n\n<lg>\n<l>iti sa vihṛtanidrastalpamalpetarāṃsaḥ suragaja iva gāṅgaṃ saikataṃ supratīkaḥ /</l>\n<l>parijanavanitānāṃ pādayorvyāpṛtānāṃ valayamaṇividaṣṭapracchadāntaṃ mumoca // Ragh(K)_5.75 //</l>\n</lg>\n\n<lg>\n<l>atha vidhimavasāyya śāstradṛṣṭaṃ divasamukhocitamañcitākṣipakṣmā /</l>\n<l>kuśalaviracitānurūpaveśaḥ kṣitipasamājamagātsvayaṃvarastham // Ragh(K)_5.76 //</l>\n</lg>\n\n<p>|| iti raghuvaṃśe mahākāvye pañcamaḥ sargaḥ ||</p>\n\n<lg>\n<l>sa tatra mañceṣu vimānakalpeṣvākalpasammūrchitarūpaśobhān /</l>\n<l>siṃhāsanasthānnṛpatīnapaśyadyūpānprayastāniva haimavedīn // Ragh(K)_6.1 //</l>\n</lg>\n\n<lg>\n<l>ratergṛhītānunayena kāmaṃ pratyarpitasvāṅgamiveśvareṇa /</l>\n<l>kākutsthamālokayatāṃ nṛpāṇāṃ mano babhūvendumatīnirāśam // Ragh(K)_6.2 //</l>\n</lg>\n\n<lg>\n<l>vaidarbhanirdiṣṭamatho kumāraḥ klṝúptena sopānapathena mañcam /</l>\n<l>śilāvibhaṅgairmṛgarājaśāvastuṅgaṃ nagotsaṅgamivāruroha // Ragh(K)_6.3 //</l>\n</lg>\n\n<lg>\n<l>parārdhyavarṇāstaraṇopapannamāsedivānratnavadāsanaṃ saḥ /</l>\n<l>bhūyiṣṭhamāsīdupameyakāntirmayūrapṛṣṭhāśrayiṇā guhena // Ragh(K)_6.4 //</l>\n</lg>\n\n<lg>\n<l>tāsu śriyā rājaparamparāsu prabhāviśeṣodayadurnirīkṣyaḥ /</l>\n<l>sahasradhātmā vyarucadvibhaktaḥ payomucāṃ paṅktiṣu vidyuteva // Ragh(K)_6.5 //</l>\n</lg>\n\n<lg>\n<l>teṣāṃ mahārhāsanasaṃśrayāṇāmudāttanepathyabhṛtāṃ sa madhye /</l>\n<l>rarāja dhāmnā raghusūnureva kalpadrumāṇāmiva pārijātaḥ // Ragh(K)_6.6 //</l>\n</lg>\n\n<lg>\n<l>netravrajāḥ paurajanasya tasminvihāya sarvānnṛpatīnnipetuḥ /</l>\n<l>madotkaṭe recitapuṣpavṛkṣā gandhadvipe vanya iva dvirephāḥ // Ragh(K)_6.7 //</l>\n</lg>\n\n<lg>\n<l>atha stute vandibhiranvayajñaiḥ somārkavaṃśye naradevaloke /</l>\n<l>sañcārite cāgurusārayonau dhūpe śikhāvāsitaketumāle // Ragh(K)_6.8 //</l>\n</lg>\n\n<lg>\n<l>puropakaṇṭhopavanāśrayāṇāṃ śikhaṇḍināmuddhatanṛttahetau /</l>\n<l>pradhmātaśaṅkhe parito digantāṃstūryasvane mūrchati maṅgalārthe // Ragh(K)_6.9 //</l>\n</lg>\n\n<lg>\n<l>manuṣyavāhyaṃ caturantayānamāsthāya kanyāparivāraśobhi /</l>\n<l>viveśa mañcāntararājamārgaṃ patiṃvarā kautukamiśraveśā // Ragh(K)_6.10 //</l>\n</lg>\n\n<lg>\n<l>tasminvidhānātiśaye vidhātuḥ kanyāmaye netrasahasralakṣye /</l>\n<l>nipeturantaḥkaraṇairnarendrā dehaiḥ sthitāḥ kevalamāsaneṣu // Ragh(K)_6.11 //</l>\n</lg>\n\n<lg>\n<l>tāṃ pratyabhivyaktamanorathānāṃ mahīpatīnāṃ praṇayāgradūtyaḥ /</l>\n<l>pravātaśobhā iva pādapānāṃ śṛṅgāraceṣṭā vividhā babhūvuḥ // Ragh(K)_6.12 //</l>\n</lg>\n\n<lg>\n<l>kaścitkarābhyāmupagūḍhanālamālolapattrābhihatadvirepham /</l>\n<l>rajobhirantaḥpariveśaśobhi līlāravindaṃ bhramayāñcakāra // Ragh(K)_6.13 //</l>\n</lg>\n\n<lg>\n<l>visrastamaṃsādaparo vilāsī keyūrakoṭikṣaṇajātasaṅgam /</l>\n<l>prāvāramutkṣipya yathāpradeśaṃ nināya sācīkṛtacāruvaktraḥ // Ragh(K)_6.14 //</l>\n</lg>\n\n<lg>\n<l>ākuñcitāgrāṅgulinā tato 'nyaḥ kiñcitsamāvarjitanetraśobhaḥ /</l>\n<l>ratnāṃśusampṛktanakhaprabheṇa pādena haimaṃ vililekha pīṭham // Ragh(K)_6.15 //</l>\n</lg>\n\n<lg>\n<l>niveśya vāmaṃ bhujamāsanānte gāḍhāṅgadaṃ pārśvanipīḍanena /</l>\n<l>kaścidvivṛttatrikabhinnahāraḥ suhṛtsamābhāṣaṇatatparo 'bhūt // Ragh(K)_6.16 //</l>\n</lg>\n\n<lg>\n<l>vilāsinīvibhramadantapatramāpāṇḍuraṃ ketakabarhamanyaḥ /</l>\n<l>priyānitambocitasannipātairvipāṭayāmāsa yuvā nakhāgraiḥ // Ragh(K)_6.17 //</l>\n</lg>\n\n<lg>\n<l>kuśeśayātāmratalena kaścitkareṇa rekhādhvajalāñchanena /</l>\n<l>dīprāṅgulīyaprabhayānuviddhānudārayāmāsa salīlamakṣān // Ragh(K)_6.18 //</l>\n</lg>\n\n<lg>\n<l>kaścidyathābhāgamavasthite 'pi svasanniveśavyatilaṅghinīva /</l>\n<l>vajrāṃśugarbhāṅgulirandhramekaṃ vyāpārayāmāsa karaṃ kirīṭe // Ragh(K)_6.19 //</l>\n</lg>\n\n<lg>\n<l>tato nṛpāṇāṃ śrutavṛttavaṃśā puṃvatpragalbhā pratihārarakṣī /</l>\n<l>prāksannikarṣaṃ magadheśvarasya nītvā kumārīmavadatsunandā // Ragh(K)_6.20 //</l>\n</lg>\n\n<lg>\n<l>asau śaraṇyaḥ śaraṇotsukānāmagādhasattvo magadhapratiṣṭhaḥ /</l>\n<l>rājā prajārañjanalabdhavarṇaḥ parantapo nāma yathārthanāmā // Ragh(K)_6.21 //</l>\n</lg>\n\n<lg>\n<l>kāmaṃ nṛpāḥ santi sahasrasaṅkhyā rājanvatīmāhuranena pṛthvīm /</l>\n<l>nakṣatratārāgrahasaṅkulāpi jyotiṣmatī candramasaiva rātriḥ // Ragh(K)_6.22 //</l>\n</lg>\n\n<lg>\n<l>kriyāprabandhādayamadhvarāṇāmajasramāhūtasahasranetraḥ /</l>\n<l>śacyāściraṃ pāṇḍukapolalambānmandāraśūnyānalakāṃścakāra // Ragh(K)_6.23 //</l>\n</lg>\n\n<lg>\n<l>anena cedicchasi gṛhyamāṇaṃ pāṇiṃ vareṇyena kuru praveśe /</l>\n<l>prāsādavātāyanasaṃśrayāṇāṃ netrotsavaṃ puṣpapurāṅganānām // Ragh(K)_6.24 //</l>\n</lg>\n\n<lg>\n<l>evaṃ tayokte tamavekṣya kiñcidvisraṃsidūrvāṅkamadhūkamālā /</l>\n<l>ṛjupraṇāmakriyayaiva tanvī pratyādideśainamabhāṣamāṇā // Ragh(K)_6.25 //</l>\n</lg>\n\n<lg>\n<l>tāṃ sātha vetragrahaṇe niyuktā rājāntaraṃ rājasutāṃ nināya /</l>\n<l>samīraṇottheva taraṅgalekhā padmāntaraṃ mānasarājahaṃsīm // Ragh(K)_6.26 //</l>\n</lg>\n\n<lg>\n<l>jagāda caināmayamaṅganāthaḥ surāṅganāprārthitayauvanaśrīḥ /</l>\n<l>vinītabhāgaḥ kila sūtrakārairaindraṃ padaṃ bhūmigato 'pi bhuṅkte // Ragh(K)_6.27 //</l>\n</lg>\n\n<lg>\n<l>anena paryāsayatāśrubindūnmuktāphalasthūlatamānstaneṣu /</l>\n<l>pratyarpitāḥ śatruvilāsinīnāmākṣepasūtreṇa vinaiva hārāḥ // Ragh(K)_6.28 //</l>\n</lg>\n\n<lg>\n<l>nisargabhinnāspadamekasaṃstham asmindvayaṃ śrīśca sarasvatī ca /</l>\n<l>kāntyā girā sūnṛtayā ca yogyā tvameva kalyāṇi tayostṛtīyā // Ragh(K)_6.29 //</l>\n</lg>\n\n<lg>\n<l>athāṅgarājādavatārya cakṣuryāteti janyānavadatkumārī /</l>\n<l>nāsau na kāmyo na ca veda samyag draṣṭuṃ na sā bhinnarucirhi lokaḥ // Ragh(K)_6.30 //</l>\n</lg>\n\n<lg>\n<l>tataḥ paraṃ duṣprasahaṃ pareṣāṃ nṛpaṃ niyuktā pratihārabhūmau /</l>\n<l>nidarśayāmāsa viśeṣakāntaminduṃ navotthānamivendumatyāḥ // Ragh(K)_6.31 //</l>\n</lg>\n\n<lg>\n<l>avantinātho 'yamudagrabāhurviśālavakṣāstanuvṛttamadhyaḥ /</l>\n<l>āropya cakrabhramamuṣṇatejāstvaṣṭreva yantrollikhito vibhāti // Ragh(K)_6.32 //</l>\n</lg>\n\n<lg>\n<l>asya prayāṇeṣu samagraśakteragresarairvājibhiruddhatāni /</l>\n<l>kurvanti sāmantaśikhāmaṇīṇāṃ prabhāprarohāstamayaṃ rajāṃsi // Ragh(K)_6.33 //</l>\n</lg>\n\n<lg>\n<l>asau mahākālaniketanasya candrārdhamaulernivasannadūre /</l>\n<l>divāpi jālāntaracandrikāṇāṃ nārīsakhaḥ sparśasukhāni bhuṅkte // Ragh(K)_6.34 //</l>\n</lg>\n\n<lg>\n<l>anena yūnā saha pārthivena rambhoru kaccinmanaso ruciste /</l>\n<l>siprātaraṅgānilakampitāsu vihartumudyānaparamparāsu // Ragh(K)_6.35 //</l>\n</lg>\n\n<lg>\n<l>tasminnapi dyotanarūpabimbe pratāpasaṃśoṣitaśatrupaṅke /</l>\n<l>babandha sā nottamasaukumāryā kumudvatī bhānumatīva bhāvam // Ragh(K)_6.36 //</l>\n</lg>\n\n<lg>\n<l>tāmagratastāmarasāntarābhām anūparājasya guṇairanūnām /</l>\n<l>vidhāya sṛṣṭiṃ lalitāṃ vidhātur jagāda bhūyaḥ sunasāṃ sunandā // Ragh(K)_6.37 //</l>\n</lg>\n\n<lg>\n<l>saṅgrāmanirvṛttasahasrabāhuraṣṭādaśadvīpanikhātayūpaḥ /</l>\n<l>ananyasādhāraṇarājaśabdo babhūva yogī kila kārtavīryaḥ // Ragh(K)_6.38 //</l>\n</lg>\n\n<lg>\n<l>akāryacintāsamakālameva prādurbhavaṃścāpadharaḥ purastāt /</l>\n<l>antaḥśarīreṣvapi yaḥ prajānāṃ pratyādideśāvinayaṃ vinetā // Ragh(K)_6.39 //</l>\n</lg>\n\n<lg>\n<l>jyābandhaniḥspandabhujena yasya viniḥśvasadvaktraparampareṇa /</l>\n<l>kārāgṛhe nirjitavāsavena daśānanenoṣitamā prasādāt // Ragh(K)_6.40 //</l>\n</lg>\n\n<lg>\n<l>tasyānvaye bhūpatireṣa jātaḥ pradīpa ityāgamavṛddhasevī /</l>\n<l>yena śriyaḥ saṃśrayadoṣarūḍhaṃ svabhāvaloletyayaśaḥ pramṛṣṭam // Ragh(K)_6.41 //</l>\n</lg>\n\n<lg>\n<l>āyodhane kṛṣṇagatiṃ sahāyamavāpya yaḥ kṣatriyakālarātrim /</l>\n<l>dhārāṃ śitāṃ rāmaparaśvadhasya sambhāvayatyutpalapattrasārām // Ragh(K)_6.42 //</l>\n</lg>\n\n<lg>\n<l>asyāṅkalakṣmīrbhava dīrghabāhormāhiṣmatīvapranitambakāñcīm /</l>\n<l>prāsādajālairjalaveṇiramyāṃ revāṃ yadi prekṣitumasti kāmaḥ // Ragh(K)_6.43 //</l>\n</lg>\n\n<lg>\n<l>tasyāḥ prakāmapriyadarśano 'pi na sa kṣitīśo rucaye babhūva /</l>\n<l>śaratpramṛṣṭāmbudharoparāgaḥ śaśīva paryāptakalo nalinyāḥ // Ragh(K)_6.44 //</l>\n</lg>\n\n<lg>\n<l>sā śūrasenādhipatiṃ suṣeṇamuddiśya deśāntaragītakīrtim /</l>\n<l>ācāraśuddhobhayavaṃśadīpaṃ śuddhāntarakṣyā jagade kumārī // Ragh(K)_6.45 //</l>\n</lg>\n\n<lg>\n<l>nīpānvayaḥ pārthiva eṣa yajvā guṇairyamāśritya paraspareṇa /</l>\n<l>naisargiko 'pyutsasṛje virodhaḥ siddhāśramaṃ śāntamivaitya sattvaiḥ // Ragh(K)_6.46 //</l>\n</lg>\n\n<lg>\n<l>yasyātmadehe nayanābhirāmā kāntirhimāṃśoriva sanniviṣṭā /</l>\n<l>harmyāgrasaṃrūḍhatṛṇāṅkureṣu tejo 'viṣahyaṃ ripumandireṣu // Ragh(K)_6.47 //</l>\n</lg>\n\n<lg>\n<l>yasyāvarodhastanacandanānāṃ prakṣālanādvārivihārakāle /</l>\n<l>kalindakanyā mathurāgatāpi gaṅgormisampṛktajaleva bhāti // Ragh(K)_6.48 //</l>\n</lg>\n\n<lg>\n<l>trātena tārkṣyātkila kāliyena maṇiṃ visṛṣṭaṃ yamunaukasā yaḥ /</l>\n<l>vakṣaḥsthalavyāpirucaṃ dadhānaḥ sakaustubhaṃ hrepayatīva kṛṣṇam // Ragh(K)_6.49 //</l>\n</lg>\n\n<lg>\n<l>sambhāvya bhartāramamuṃ yuvānaṃ mṛdupravālottarapuṣpaśayye /</l>\n<l>vṛndāvane caitrarathādanūne nirviśyatāṃ sundari yauvanaśrīḥ // Ragh(K)_6.50 //</l>\n</lg>\n\n<lg>\n<l>adhyāsya cāmbhaḥpṛṣatokṣitāni śaileyanaddhāni śilātalāni /</l>\n<l>kalāpināṃ prāvṛṣi paśya nṛttaṃ kāntāsu govardhanakandarāsu // Ragh(K)_6.51 //</l>\n</lg>\n\n<lg>\n<l>nṛpaṃ tamāvartamanojñanābhiḥ sā vyatyagādanyavadhūrbhavitrī /</l>\n<l>mahīdharaṃ mārgavaśādupetaṃ srotovahā sāgaragāminīva // Ragh(K)_6.52 //</l>\n</lg>\n\n<lg>\n<l>athāṅgadaśliṣṭabhujaṃ bhujiṣyā hemāṅgadaṃ nāma kaliṅganātham /</l>\n<l>āseduṣī sāditaśatrupakṣaṃ bālāmabālendumukhīṃ babhāṣe // Ragh(K)_6.53 //</l>\n</lg>\n\n<lg>\n<l>asau mahendrādrisamānasāraḥ patirmahendrasya mahodadheśca /</l>\n<l>yasya kṣaratsainyagajacchalena yātrāsu yātīva puro mahendraḥ // Ragh(K)_6.54 //</l>\n</lg>\n\n<lg>\n<l>jyāghātalekhe subhujo bhujābhyāṃ bibharti yaścāpabhṛtāṃ purogaḥ /</l>\n<l>ripuśriyaḥ sāñjanavāṣpaseke vandīkṛtāyā iva paddhatī dve // Ragh(K)_6.55 //</l>\n</lg>\n\n<lg>\n<l>yamātmanaḥ sadmani saudhajālairālokyavelātaṭapūgamālaḥ /</l>\n<l>mandradhvanityājitayāmatūryaḥ prabodhayatyarṇava eva suptam // Ragh(K)_6.56 //</l>\n</lg>\n\n<lg>\n<l>anena sārdhaṃ viharāmburāśestīreṣu tālīvanamarmareṣu /</l>\n<l>apākṛtasvedalavā marudbhirdvīpāntarānītalavaṅgapuṣpaiḥ // Ragh(K)_6.57 //</l>\n</lg>\n\n<lg>\n<l>prabodhitāpyākṛtilobhanīyā vidarbharājāvarajā tayaivam /</l>\n<l>tasmādapāvartata pauruṣeṇa nīteva lakṣmīḥ pratikūladaivāt // Ragh(K)_6.58 //</l>\n</lg>\n\n<lg>\n<l>athonnasaṃ nāgapurasya nāthaṃ dauvārikī devasarūpametya /</l>\n<l>itaścakorākṣi vilokayeti nāgāṅganābhāṃ nijagāda bhojyām // Ragh(K)_6.59 //</l>\n</lg>\n\n<lg>\n<l>pāṇḍyo 'yamaṃsārpitalambahāraḥ klṝúptāṅgarāgo haricandanena /</l>\n<l>ābhāti bālātaparaktasānuḥ sanirjharodgāra ivādrirājaḥ // Ragh(K)_6.60 //</l>\n</lg>\n\n<lg>\n<l>vindhyasya saṃstambhayitā mahādrerniḥśeṣapītojjhitasindhunāthaḥ /</l>\n<l>prītyāśvamedhāvabhṛthārdramūrteḥ sausnātiko yasya bhavatyagastyaḥ // Ragh(K)_6.61 //</l>\n</lg>\n\n<lg>\n<l>astraṃ harādāptavatā durāpaṃ yenendralokāvajayāya dṛptaḥ /</l>\n<l>purā janasthānavimardaśaṅkī sandhāya laṅkādhipatiḥ pratasthe // Ragh(K)_6.62 //</l>\n</lg>\n\n<lg>\n<l>anena pāṇau vidhivadgṛhīte mahākulīnena mahīva gurvī /</l>\n<l>ratnānuviddhārṇavamekhalāyā diśaḥ sapatnī bhava dakṣiṇasyāḥ // Ragh(K)_6.63 //</l>\n</lg>\n\n<lg>\n<l>tāmbūlavallīpariṇaddhapūgāsvailālatāliṅgitacandanāsu /</l>\n<l>tamālapattrāstaraṇāsu rantuṃ prasīda śaśvanmalayasthalīṣu // Ragh(K)_6.64 //</l>\n</lg>\n\n<lg>\n<l>indīvaraśyāmatanurnṛpo 'yaṃ tvaṃ rocanāgauraśarīrayaṣṭiḥ /</l>\n<l>anyonyaśobhāparivṛddhaye vāṃ yogastaḍittoyadayorivāstu // Ragh(K)_6.65 //</l>\n</lg>\n\n<lg>\n<l>svasurvidarbhādhipatestadīyo lebhe 'ntaraṃ cetasi nopadeśaḥ /</l>\n<l>divākarādarśanabaddhakośe tārāpateraṃśurivāravinde // Ragh(K)_6.66 //</l>\n</lg>\n\n<lg>\n<l>sañcāriṇī dīpaśikheva rātrau yaṃ yaṃ vyatīyāya patiṃvarā sā /</l>\n<l>narendramārgāṭṭa iva prapede vivarṇabhāvaṃ sa sa bhūmipālaḥ // Ragh(K)_6.67 //</l>\n</lg>\n\n<lg>\n<l>tasyāṃ raghoḥ sūnurupasthitāyāṃ vṛṇīta māṃ neti samākulo 'bhūt /</l>\n<l>vāmetaraḥ saṃśayamasya bāhuḥ keyūrabandhocchvasitairnunoda // Ragh(K)_6.68 //</l>\n</lg>\n\n<lg>\n<l>taṃ prāpya sarvāvayavānavadyaṃ nyavartatānyopagamātkumārī /</l>\n<l>na hi praphultaṃ sahakārametya vṛkṣāntaraṃ kāṅkṣati ṣaṭpadālī // Ragh(K)_6.69 //</l>\n</lg>\n\n<lg>\n<l>tasminsamāveśitacittavṛttiminduprabhāmindumatīmavetya /</l>\n<l>pracakrame vaktumanukramajñā suvistaraṃ vākyamidaṃ sunandā // Ragh(K)_6.70 //</l>\n</lg>\n\n<lg>\n<l>ikṣvākuvaṃśyaḥ kakudaṃ nṛpāṇāṃ kakutstha ityāhitalakṣaṇo 'bhūt /</l>\n<l>kākutsthaśabdaṃ yata unnatecchāḥ ślāghyaṃ dadhatyuttarakosalendrāḥ // Ragh(K)_6.71 //</l>\n</lg>\n\n<lg>\n<l>mahendramāsthāya mahokṣarūpaṃ yaḥ saṃyati prāptapinākilīlaḥ /</l>\n<l>cakāra bāṇairasurāṅganānāṃ gaṇḍasthalīḥ proṣitapattralekhāḥ // Ragh(K)_6.72 //</l>\n</lg>\n\n<lg>\n<l>airāvaṇāsphālanaviślathaṃ yaḥ saṅghaṭṭayannaṅgadamaṅgadena /</l>\n<l>upeyuṣaḥ svāmapi mūrtimagryāmardhāsanaṃ gotrabhido 'dhitasthau // Ragh(K)_6.73 //</l>\n</lg>\n\n<lg>\n<l>jātaḥ kule tasya kilendukīrteḥ kulapradīpo nṛpatirdilīpaḥ /</l>\n<l>atiṣṭhadekonaśatakratutve śakrābhyasūyāvinivṛttaye yaḥ // Ragh(K)_6.74 //</l>\n</lg>\n\n<lg>\n<l>yasminmahīṃ śāsati māninīnāṃ nidrāṃ vihārārdhapathe gatānām /</l>\n<l>vāto 'pi nāsraṃsayadaṃśukāni ko lambayedābharaṇāya hastam // Ragh(K)_6.75 //</l>\n</lg>\n\n<lg>\n<l>putro raghustasya padaṃ praśāsti mahākratorviśvajitaḥ prayoktā /</l>\n<l>caturdigāvarjanasambhṛtāṃ yo mṛtpātraśeṣāmakarodvibhūtim // Ragh(K)_6.76 //</l>\n</lg>\n\n<lg>\n<l>ārūḍhamadrīnudadhīnpratīrṇaṃ bhujaṅgamānāṃ vasatiṃ praviṣṭam /</l>\n<l>ūrdhvaṃ gataṃ yasya na cānubandhi yaśaḥ paricchettumiyattayālam // Ragh(K)_6.77 //</l>\n</lg>\n\n<lg>\n<l>asau kumārastamajo 'nujātastriviṣṭapasyeva patiṃ jayantaḥ /</l>\n<l>gurvīṃ dhuraṃ yo bhuvanasya pitryāṃ dhuryeṇa damyaḥ sadṛśīṃ bibharti // Ragh(K)_6.78 //</l>\n</lg>\n\n<lg>\n<l>kulena kāntyā vayasā navena guṇaiśca taistairvinayapradhānaiḥ /</l>\n<l>tvamātmanastulyamimaṃ vṛṇīṣva ratnaṃ samāgacchatu kāñcanena // Ragh(K)_6.79 //</l>\n</lg>\n\n<lg>\n<l>tataḥ sunandāvacanāvasāne lajjāṃ mṛdūkṛtya narendrakanyā /</l>\n<l>dṛṣṭyā prasādāmalayā kumāraṃ pratyagrahītsaṃvaraṇasrajeva // Ragh(K)_6.80 //</l>\n</lg>\n\n<lg>\n<l>sā yūni tasminnabhilāṣabandhaṃ śaśāka śālīnatayā na vaktum /</l>\n<l>romāñcalakṣyeṇa sa gātrayaṣṭiṃ bhittvā nirākrāmadarālakeśyāḥ // Ragh(K)_6.81 //</l>\n</lg>\n\n<lg>\n<l>tathāgatāyāṃ parihāsapūrvaṃ sakhyāṃ sakhī vetradharā babhāṣe /</l>\n<l>ārye vrajāmo 'nyata ityathaināṃ vadhūrasūyākuṭilaṃ dadarśa // Ragh(K)_6.82 //</l>\n</lg>\n\n<lg>\n<l>sā cūrṇagauraṃ raghunandanasya dhātrīkarābhyāṃ karabhopamorūḥ /</l>\n<l>āsañjayāmāsa yathāpradeśaṃ kaṇṭhe guṇaṃ mūrtamivānurāgam // Ragh(K)_6.83 //</l>\n</lg>\n\n<lg>\n<l>tayā srajā maṅgalapuṣpamayyā viśālavakṣaḥsthalalambayā saḥ /</l>\n<l>amaṃsta kaṇṭhārpitabāhupāśāṃ vidarbharājāvarajāṃ vareṇyaḥ // Ragh(K)_6.84 //</l>\n</lg>\n\n<lg>\n<l>śaśinamupagateyaṃ kaumudī meghamuktaṃ jalanidhimanurūpaṃ jahnukanyāvatīrṇā /</l>\n<l>iti samaguṇayogaprītayastatra paurāḥ śravaṇakaṭu nṛpāṇāmekavākyaṃ vivavruḥ // Ragh(K)_6.85 //</l>\n</lg>\n\n<lg>\n<l>pramuditavarapakṣamekatastatkṣitipatimaṇḍalamanyato vitānam /</l>\n<l>uṣasi sara iva praphultapadmaṃ kumudavanapratipannanidramāsīt // Ragh(K)_6.86 //</l>\n</lg>\n\n<p>|| iti raghuvaṃśe mahākāvye ṣaṣṭhaḥ sargaḥ ||</p>\n\n  </body>\n\n"
}