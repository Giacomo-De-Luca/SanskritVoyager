{
  "title": "sa_maitreyavyākaraṇa-alt",
  "body": "<body xmlns='http://www.tei-c.org/ns/1.0'>\n\n<p>Ārya Maitreyavyākaraṇaṃ</p>\n\n<p>namaḥ āryamaitreyāya /</p>\n\n<lg>\n<l>śāriputro mahāprajñaḥ dharmasenāpatibibhuḥ /</l>\n<l>lokānāmanukampāya śāstāraṃ paryapṛcchata // Mvyā_1 //</l>\n</lg>\n\n<lg>\n<l>sūtrāntare purā 'khyātaṃ yaṃ lokanāyakasya ca /</l>\n<l>buddhasyānāgatasya hi maitreyanāma śāsanaṃ // Mvyā_2 //</l>\n</lg>\n\n<lg>\n<l>vyākhyāhi tadvalaṃ cāpi ṛddhiṃ sarvārthavardhanaṃ /</l>\n<l>śrotumicchāma eva ca nāyakasya narottama // Mvyā_3 //</l>\n</lg>\n\n<lg>\n<l>tacchrutvā bhagavānāha śṛṇu naravarasya tvaṃ /</l>\n<l>tasya maitreyabuddhasya vibhavaṃ vyākṛtaṃ mayā // Mvyā_4 //</l>\n</lg>\n\n<lg>\n<l>śukṣyanti ca tadārnavāḥ samantāt bahuyojanāḥ /</l>\n<l>pratipādyā bhaviṣyanti mārgāśca cakravartinaḥ // Mvyā_5 //</l>\n</lg>\n\n<lg>\n<l>jambudvīpaṃ samantataḥ āyatanaṃ tadāhi ca /</l>\n<l>āvāsaṃ sarvabhūtānāṃ daśasahasrayojanam // Mvyā_6 //</l>\n</lg>\n\n<lg>\n<l>narāstaddeśikāśca hi bhaviṣyanti śubhaṅkarāḥ /</l>\n<l>ahiṃsakāśca nirdaṇḍyāḥ susamṛddhāśca subhagāḥ // Mvyā_7 //</l>\n</lg>\n\n<lg>\n<l>niṣkaṇṭakaśca bhūsthalaṃ samatalaṃ hi śyāmalaṃ /</l>\n<l>unnamāvanamaśritaṃ mṛdutūla 'picopamaṃ // Mvyā_8 //</l>\n</lg>\n\n<lg>\n<l>gandhaśāli janiṣyate kṛṣṭimṛte ca madhuraṃ /</l>\n<l>nānāvarṇābhilaṅkṛtā bhaviṣyanti cailadrumāḥ // Mvyā_9 //</l>\n</lg>\n\n<lg>\n<l>drumāśca krośavistṛtā patrapuṣpaphalānatāḥ /</l>\n<l>sahasrāśītimātraśca āyustadā bhaviṣyati // Mvyā_10 //</l>\n</lg>\n\n<lg>\n<l>varṇavantaḥ bhaviṣyanti balavanto mahākāyāḥ /</l>\n<l>sattvāḥ dakṣāśca niṣkleśā nirdoṣā dirghajīvinaḥ // Mvyā_11 //</l>\n</lg>\n\n<lg>\n<l>rogatrayaṃ bhaviṣyati kāmojarā 'gnimāndyañca /</l>\n<l>pañcaśatatame varṣe pariṇītā ca dārikā // Mvyā_12 //</l>\n</lg>\n\n<lg>\n<l>tadā ketumatī nāma purī tatra bhaviṣyati /</l>\n<l>sattvānāñca nivāsanaṃ prāṇināṃ hitakāriṇāṃ // Mvyā_13 //</l>\n</lg>\n\n<lg>\n<l>dīrghā dvādaśayaujana sapta vistāraśo hyasau /</l>\n<l>nagaraṃ puṇyavacca tat viśuddhañca manoramaṃ // Mvyā_14 //</l>\n</lg>\n\n<lg>\n<l>saptaratnamayāḥ prāṃśuprākārāḥ krośavistṛtāḥ /</l>\n<l>nānāratnavibhūṣitagopuratoraṇānyapi // Mvyā_15 //</l>\n</lg>\n\n<lg>\n<l>iṣṭakairnimitāśca te ratnamayairbhaviṣyanti /</l>\n<l>padmotpalasamācchanāḥ parikhā haṃsaśobhitā // Mvyā_16 //</l>\n</lg>\n\n<lg>\n<l>mālairhi pariveṣṭitaṃ saptatālaismamantataḥ /</l>\n<l>catūratnamayāstālāḥ kiṅkinījālaśobhitāḥ // Mvyā_17 //</l>\n</lg>\n\n<lg>\n<l>tattālebhyonilājjātaḥ śabdaścaiva manoramaḥ /</l>\n<l>sumadhuro yathā tūryaṃ tacca pañcāṅgasaṃyutaṃ // Mvyā_18 //</l>\n</lg>\n\n<lg>\n<l>nagare 'smin narāśca ye viśrāmasukhakāminaḥ /</l>\n<l>prahṛṣṭābhirabhiṣyante tālaśabdaiśca te tadā // Mvyā_19 //</l>\n</lg>\n\n<lg>\n<l>nagaramapi tatkṛtamutpalakumudākīrṇaṃ /</l>\n<l>taḍāgopavanodyānaṃ trayametadbhaviṣyati // Mvyā_20 //</l>\n</lg>\n\n<lg>\n<l>śaṅkhonāma nṛpastatra mahātejā bhaviṣyati /</l>\n<l>caturdvīrpādhipeśvaraścakravarttī mahābalaḥ // Mvyā_21 //</l>\n</lg>\n\n<lg>\n<l>saptaratnasamanvitaścaturaṅgabalādhipaḥ /</l>\n<l>sahasraṃ hi janiṣyante putrāstadāsya bhūpateḥ // Mvyā_22 //</l>\n</lg>\n\n<lg>\n<l>pṛthivīṃ sāgarāntāñca sa paripālayiṣyati /</l>\n<l>yathādharmadaṇḍeṇa narādhipo hi tadyathā // Mvyā_23 //</l>\n</lg>\n\n<lg>\n<l>caturmahānidhistadā śaṅkhākhyasya ca bhūpateḥ /</l>\n<l>ratnānāṃ śatakoṭīnāṃ rājñastadā hi lokyate // Mvyā_24 //</l>\n</lg>\n\n<lg>\n<l>piṅgalaśca kaliṅgeṣu mithilāyām ca pāṇḍukaḥ /</l>\n<l>elapatraśca gāndhāre śaṃkho vārāṇasīpure // Mvyā_25 //</l>\n</lg>\n\n<lg>\n<l>caturbhirebhinidhibhissa rājā susamanvitaḥ /</l>\n<l>bhaviṣyati mahāvīraḥ śatapuṇyabaloditaḥ // Mvyā_26 //</l>\n</lg>\n\n<lg>\n<l>brāhmaṇastasya rājñāśca subrahmaṇaḥ purohitaḥ /</l>\n<l>bahuśrutaścaturvedastasyopādhyāyo bhaviṣyati // Mvyā_27 //</l>\n</lg>\n\n<lg>\n<l>adhyāpako mantradharaḥ smṛtimān vedapāragaḥ /</l>\n<l>kaiṭabhe sanighaṇṭe ca padavyākaraṇe tathā // Mvyā_28 //</l>\n</lg>\n\n<lg>\n<l>tadā brahmāvatī nāma tasya bhāryā bhaviṣyati /</l>\n<l>darśanīyā prāsādikā abhirūpā yaśasvinī // Mvyā_29 //</l>\n</lg>\n\n<lg>\n<l>tuṣitebhyaścayavitvā tu maitreyo hyagrapugdalaḥ /</l>\n<l>tasyāḥ kukṣau sa niyataṃ pratisandhiṃ grahīṣyati // Mvyā_30 //</l>\n</lg>\n\n<lg>\n<l>daśamāsāṃśca nikhilāṃ dhārayitvā mahādyūtiṃ /</l>\n<l>supuṣpitesminnudyāne maitreyajananī tataḥ // Mvyā_31 //</l>\n</lg>\n\n<lg>\n<l>na niṣaṇṇā nipannā vā sthitā sā dharmacāriṇī /</l>\n<l>drumasya śākhāmālamvya maitreyaṃ janayiṣyati // Mvyā_32 //</l>\n</lg>\n\n<lg>\n<l>niṣkramiṣyati pārśvena dakṣiṇena narottamaḥ /</l>\n<l>abhrakūṭādyathā sūryo nirgataśca prabhāvyate // Mvyā_32* //</l>\n</lg>\n\n<lg>\n<l>alipto garbhapaṅkena kuśeśayamivāmvunā /</l>\n<l>traidhātukamidaṃ sarvaṃ prabhayā pūrayiṣyati // Mvyā_33 //</l>\n</lg>\n\n<lg>\n<l>prīto 'tha taṃ sahasrākṣo devarājā śacīpatiḥ /</l>\n<l>jāyamānaṃ grahītā ca maitreyaṃ dvipadottamam // Mvyā_34 //</l>\n</lg>\n\n<lg>\n<l>padāni jātamātraśca saptāsau prakamiṣyati /</l>\n<l>pade pade nidhānañca padmaṃ padmaṃ bhaviṣyati // Mvyā_35 //</l>\n</lg>\n\n<lg>\n<l>diśaścatasraścodvīkṣya vācaṃ pravyāhariṣyati /</l>\n<l>iyaṃ me paścimā jāti nāsti bhūyaḥ punarbhavaḥ /</l>\n<l>na punarabhā gamiṣyāmi nirvāsyāmi nirāsravaḥ // Mvyā_36 //</l>\n</lg>\n\n<lg>\n<l>saṃsārārṇavamagnānāṃ sattvānāṃ duḥkhabhāgināṃ /</l>\n<l>tṛṣṇābandhanabaddhānāṃ kariṣyāmi vimocanam // Mvyā_37 //</l>\n</lg>\n\n<lg>\n<l>śvetaṃ cāsya surāśchatraṃ dhārayiṣyanti mūrdhani /</l>\n<l>śītoṣṇavāridhārābhyāṃ nāgendrau snāpayiṣyataḥ // Mvyā_38 //</l>\n</lg>\n\n<lg>\n<l>pratigṛhya ca taṃ dhātrī dvātriṃśadvaralakṣaṇam /</l>\n<l>śriyā jvalantaṃ maitreyaṃ mātre samupaneṣyati // Mvyā_39 //</l>\n</lg>\n\n<lg>\n<l>manoramāṃ ca śivikāṃ nānāratnavibhūṣitāṃ /</l>\n<l>ārūḍhāṃ putrasahitāṃ vahiṣyanti ca devatā // Mvyā_40 //</l>\n</lg>\n\n<lg>\n<l>tatastūrya sahasreṣu vādyamāneṣu tatpuraṃ /</l>\n<l>praviṣṭamātre maitreye puṣpavarṣaṃ patiṣyati // Mvyā_41 //</l>\n</lg>\n\n<lg>\n<l>dṛṣṭaivaṃ putraṃ subrahmā dvātriṃśadvaralakṣaṇam /</l>\n<l>pratyavīkṣātha mantreṣu tadā prīto bhaviṣyati // Mvyā_42 //</l>\n</lg>\n\n<lg>\n<l>gatidvayaṃ kumārasya yathā mantreṣu dṛśyate /</l>\n<l>narādhipaścakravarttī buddho vā dvipadottamaḥ // Mvyā_43 //</l>\n</lg>\n\n<lg>\n<l>sa ca yauvanasaṃprāpto maitreyaḥ puruṣottamaḥ /</l>\n<l>cintayiṣyati dharmātmā duḥkhitā khalviyaṃ prajāḥ // Mvyā_44 //</l>\n</lg>\n\n<lg>\n<l>brahmakharo mahāghoṣo hemavarṇo mahādyutiḥ /</l>\n<l>viśālavakṣaḥ pīnāṃsaḥ padmapatranibhekṣaṇaḥ // Mvyā_45 //</l>\n</lg>\n\n<lg>\n<l>hastaḥ pañcāśaducchrāya tasya kāyo bhaviṣyati /</l>\n<l>visṛtaśca tato 'rddheṇa śubhavarṇasamucchrayaḥ // Mvyā_46 //</l>\n</lg>\n\n<lg>\n<l>aśītibhiścaturbhiśca sahasraiḥ saṃpuraskṛtaḥ /</l>\n<l>mānavānāṃ sa maitreyo mantrānadhyāpayiṣyati // Mvyā_47 //</l>\n</lg>\n\n<lg>\n<l>atha śaṃkho narapatiḥ yūpamucchrāpayiṣyati /</l>\n<l>tiryañca ṣoḍaśavyāmaṃ ūrddhva vyāmasahasrakam // Mvyā_48 //</l>\n</lg>\n\n<lg>\n<l>sa taṃ yūpaṃ narapatirnānāratnavibhūṣitaṃ /</l>\n<l>pradāsyati dvijātibhyo yajñaṃ kṛtvā puraḥsaraṃ // Mvyā_49 //</l>\n</lg>\n\n<lg>\n<l>tañca ratnamayaṃ yūpaṃ dattamātraṃ manoramaṃ /</l>\n<l>brāhmaṇāṇāṃ sahasrāṇi vikiriṣyanti tatkṣaṇāt // Mvyā_50 //</l>\n</lg>\n\n<lg>\n<l>yūpasyatasya maitreyo dṛṣṭvā caitāmanityatāṃ /</l>\n<l>kṛtasraṃ vicintya saṃsāraṃ pravrajyāṃ rocayiṣyati // Mvyā_51 //</l>\n</lg>\n\n<lg>\n<l>yatvahaṃ pravrajitveha spṛśeyamamṛtaṃ padaṃ /</l>\n<l>vimocayeyaṃ janatāṃ vyādhimṛtyujarābhayāt // Mvyā_52 //</l>\n</lg>\n\n<lg>\n<l>aśītibhiḥ sahasraissa caturbhiśca puraskṛtaḥ /</l>\n<l>niṣkramiṣyati maitreyaḥ pravrajyāmagrapugdalaḥ // Mvyā_53 //</l>\n</lg>\n\n<lg>\n<l>nāgavṛkṣastadā tasya bodhivṛkṣo bhaviṣyati /</l>\n<l>pañcāśadyojanānyasya śākhā ūrddhaṃ samucchritāḥ // Mvyā_54 //</l>\n</lg>\n\n<lg>\n<l>niṣadya tasya cādhastānmaitreyaḥ puruṣottamaḥ /</l>\n<l>anuttarāṃ śivāṃ bodhiṃ samavāpsyati nāyakaḥ // Mvyā_55 //</l>\n</lg>\n\n<lg>\n<l>yasyāmeva ca rātrau sa pravrajyāṃ niṣkramiṣyati /</l>\n<l>tasyāṃ eva ca rātrau hi parāṃ bodhimavāpsyati // Mvyā_56 //</l>\n</lg>\n\n<lg>\n<l>aṣṭāṅgopetayā vācā tataḥ sa puruṣottamaḥ /</l>\n<l>deśayiṣyati saddharmaṃ sarvaduḥkhāpahaṃ śivam // Mvyā_57 //</l>\n</lg>\n\n<lg>\n<l>prasannāṃ janatāṃ dṛṣṭvā satyāni kathayiṣyati /</l>\n<l>duḥkhaṃ duḥkhasamutpādaṃ duḥkhasya samatikramaṃ // Mvyā_58 //</l>\n</lg>\n\n<lg>\n<l>āryaṃ cāṣṭāṅgikaṃ mārgaṃ kṣemaṃ nirvāṇagāminaṃ /</l>\n<l>taṃ cāpi dharmaṃ saṃśrutya pratipatsyanti śāsane // Mvyā_59 //</l>\n</lg>\n\n<lg>\n<l>udyāne puṣpasaṃcchanne sannipāto bhaviṣyati /</l>\n<l>pūrṇaṃ ca yojanaśataṃ parṣattasya bhaviṣyati // Mvyā_60 //</l>\n</lg>\n\n<lg>\n<l>śrutvā narapati rājā śaṅkho nāma mahāyaśāḥ /</l>\n<l>datvā dānamasaṃkhyeyaṃ pravrajyāṃ niṣkramiṣyati // Mvyā_61 //</l>\n</lg>\n\n<lg>\n<l>aśītibhiścaturbhiśca sahasraiḥ parivāritaḥ /</l>\n<l>narādhipo viniṣkramya pravrajyāmupayāsyati // Mvyā_62 //</l>\n</lg>\n\n<lg>\n<l>anenaiva pramāṇena mānavānāṃ puraskṛtaḥ /</l>\n<l>maitreyasya pitā tatra pravrajyāṃ niṣkramiṣyati // Mvyā_63 //</l>\n</lg>\n\n<lg>\n<l>tato gṛhapatistatra sudhano nāma viśrutaḥ /</l>\n<l>pravrajiṣyati śuddhātmā maitreyasyānuśāsane // Mvyā_64 //</l>\n</lg>\n\n<lg>\n<l>strīratnamatha śaṅkhasya viśākhā nāma viśrutā /</l>\n<l>aśītibhiścaturbhiśca sahasraiḥ saṃpuraṣkṛtā //</l>\n</lg>\n\n<l>nārīṇāmabhiniṣkramya pravrajyāṃ rocayiṣyati // Mvyā_65 //</l>\n\n<lg>\n<l>prāṇinaḥ tatra samaye sahasrāṇi śatāni ca /</l>\n<l>pravrajyāmupayāsyanti maitreyasyānuśāsane // Mvyā_66 //</l>\n</lg>\n\n<lg>\n<l>supuṣpite 'sminnudyāne sannipāto bhaviṣyati /</l>\n<l>samantato yojanaśataṃ parṣat tasya bhaviṣyati // Mvyā_67 //</l>\n</lg>\n\n<lg>\n<l>tataḥ kāruṇikaḥ śāstā maitreyaḥ puruṣottamaḥ /</l>\n<l>samitiṃ vyavalokyātha imamarthaṃ pravakṣayati // Mvyā_68 //</l>\n</lg>\n\n<lg>\n<l>sarvete śākyasiṃhena guṇiśreṣṭheṇa trāyinā /</l>\n<l>arthato lokanāthena dṛṣṭvā saddharmadhātunā /</l>\n<l>ropitā mokṣamārgeṇa vikṣiptā mama śāsane // Mvyā_69 //</l>\n</lg>\n\n<lg>\n<l>chatradhvajapatākābhirgandhamālyavilepanaiḥ /</l>\n<l>kṛtvā stūpeṣu satkāraṃ āgatā hi mamāntikam // Mvyā_70 //</l>\n</lg>\n\n<lg>\n<l>saṃghe datvā ca dānāni cīvaraṃ pānabhojanaṃ /</l>\n<l>vividhaṃ glānabhaiṣajyaṃ āgatā hi mamāntikam // Mvyā_71 //</l>\n</lg>\n\n<lg>\n<l>kuṃkumodakasekaṃ ca candanenānulepanaṃ /</l>\n<l>datvā śākyamuneḥ stūpeṣvāgatā hi mamāntikam // Mvyā_72 //</l>\n</lg>\n\n<lg>\n<l>śikṣāpadāni cādhāya śākyasiṃhasya śāsane /</l>\n<l>paripālaya yathābhūtaṃ āgatā hi mamāntikam // Mvyā_73 //</l>\n</lg>\n\n<lg>\n<l>upoṣadhaṃ upoṣyeha āryamaṣṭāṅgikaṃ śubhaṃ /</l>\n<l>caturdaśīṃ pañcadaśīṃ pakṣasyehāṣṭamīṃ tathā /</l>\n<l>prātihārikapakṣaṃ cāṣyaṣṭāṅgaṃ susamāhitaṃ // Mvyā_74 //</l>\n</lg>\n\n<lg>\n<l>śīlāni ca samādāya saṃprāptāni ca śāsanam /</l>\n<l>buddhaṃ dharmeṃ ca saṃghaṃ ca sattvāste śāsanaṃ gatāḥ //</l>\n</lg>\n\n<l>kṛtvā ca kuśalaṃ karma macchāsanamupāgatāḥ // Mvyā_75 //</l>\n\n<lg>\n<l>tenaite preṣitāḥ sattvā pratiṣṭāśca mayāpyamī /</l>\n<l>gaṇiśreṣṭheṇa muninā parītā bhūrimedhasā // Mvyā_76 //</l>\n</lg>\n\n<lg>\n<l>prasannāṃ janatāṃ dṛṣṭvā satyāni kathayiṣyati /</l>\n<l>śrutvā ca te tato dharmaṃ prāpsyanti padamuttamam // Mvyā_77 //</l>\n</lg>\n\n<lg>\n<l>prātihāryatrayeṇāsau śrāvakānvinayiṣyati /</l>\n<l>sarvete āsravāstatra kṣipayiṣyanti suratāḥ // Mvyā_78 //</l>\n</lg>\n\n<lg>\n<l>prathamaḥ sannipātosya śrāvakāṇāṃ bhaviṣyati /</l>\n<l>pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ // Mvyā_79 //</l>\n</lg>\n\n<lg>\n<l>dvitīyaḥ sannipātosya śrāvakāṇāṃ bhaviṣyati /</l>\n<l>pūrṇāścaturnavati koṭyaḥ śāntānāṃ bhūrimedhasāṃ // Mvyā_80 //</l>\n</lg>\n\n<lg>\n<l>tṛtīyaḥ sannipātosya śrāvakāṇāṃ bhaviṣyati /</l>\n<l>pūrṇāḥ dvāviṃśati koṭyaḥ śāntānāṃ śāntacetasāṃ // Mvyā_81 //</l>\n</lg>\n\n<lg>\n<l>dharmacakraṃ pravartyātha vinīya suramānuṣān /</l>\n<l>sārdhaṃ śrāvakasaṃgheṇa pure piṇḍaṃ cariṣyati // Mvyā_82 //</l>\n</lg>\n\n<lg>\n<l>tataḥ praviśatastasyāṃ ramyāṃ ketumatīṃ purīṃ /</l>\n<l>māndārakāṇi puṣpāṇi patiṣyanti purottame //</l>\n</lg>\n\n<l>devatāḥ prakiriṣyanti tasmin puragate munau // Mvyā_83 //</l>\n\n<lg>\n<l>catvāraśca mahārājā śakraśca tridaśādhipaḥ /</l>\n<l>brahmā devagaṇaiḥ sārdhaṃ pūjāṃ tasya kariṣyati // Mvyā_84 //</l>\n</lg>\n\n<lg>\n<l>utpalaṃ kumudaṃ padmaṃ puṇḍarīkaṃ sugandhikaṃ /</l>\n<l>aguruṃ candanaṃ cāpi divyaṃ mālyaṃ patiṣyati // Mvyā_85 //</l>\n</lg>\n\n<lg>\n<l>cailakṣepaṃ kariṣyanti devaputrā maharddhikāḥ /</l>\n<l>taṃ lokanāthamudvīkṣapa praviśantaṃ purottamam // Mvyā_86 //</l>\n</lg>\n\n<lg>\n<l>divyaśca tūryanirghoṣo divyaṃ mālyaṃ patiṣyati /</l>\n<l>devatā prakiriṣyanti tasmin puragate munau // Mvyā_87 //</l>\n</lg>\n\n<lg>\n<l>ye tu ketumatīṃ kecit vāsayaṣyanti mānuṣāḥ /</l>\n<l>tepi taṃ pūjayiṣyanti praviśantaṃ purottamam // Mvyā_88 //</l>\n</lg>\n\n<lg>\n<l>pathi bhūmyāstaraṃ tatra mṛdutūlapicopamam /</l>\n<l>vicitrañca śubhaṃ mālyaṃ vikiriṣyanti te tadā // Mvyā_89 //</l>\n</lg>\n\n<lg>\n<l>chatradhvajapatākabhirarcayiṣyanti mānuṣāḥ /</l>\n<l>śubhaiśca tūryanirghoṣaiḥ prasannamanaso narāḥ // Mvyā_90 //</l>\n</lg>\n\n<lg>\n<l>taṃ ca śakraḥ sahasrākṣo devarājaḥ śacīpatiḥ /</l>\n<l>prahṛṣṭaḥ prāñjalirbhūtvā maitreyaṃ stoṣyate jinam // Mvyā_91 //</l>\n</lg>\n\n<lg>\n<l>namaste puruṣājanya namaste puruṣottama /</l>\n<l>anukampasva janatāṃ bhagavannagrapugdala // Mvyā_92 //</l>\n</lg>\n\n<lg>\n<l>maharddhiko devaputrastasya māro bhaviṣyati /</l>\n<l>sa cāpi prāñjalirbhūtvā stoṣyate lokanāyakam // Mvyā_93 //</l>\n</lg>\n\n<lg>\n<l>śuddhāvāsa sahasraiśca bahubhiḥ parivāritaḥ /</l>\n<l>pravekṣyate ca maitreyo lokanātho vināyakaḥ // Mvyā_94 //</l>\n</lg>\n\n<lg>\n<l>brāhmaṇaparivāreṇa brahmā cāpi girāsphuṭam /</l>\n<l>kathayiṣyati saddharmaṃ brāhmaṃ ghoṣamudīrayan // Mvyā_95 //</l>\n</lg>\n\n<lg>\n<l>ākīrṇā pṛthivī sarvā arhadbhiśca bhaviṣyati /</l>\n<l>kṣīṇāśravairvāntadoṣaiḥ prahīṇabhavabandhanaiḥ // Mvyā_96 //</l>\n</lg>\n\n<lg>\n<l>hṛṣṭā devamanuṣyāśca gandharvā yakṣarākṣasāḥ /</l>\n<l>śāstuḥ pūjāṃ kariṣyanti nāgāścāpi maharddhikāḥ // Mvyā_97 //</l>\n</lg>\n\n<lg>\n<l>te vai nūnaṃ bhaviṣyanti cyānaghācchinnasaṃśayāḥ /</l>\n<l>utkṣiptaparikhāḥ dhīrā anādānā nirutsakāḥ //</l>\n</lg>\n\n<l>brahmacaryañcariṣyanti maitreyasyānuśāsane // Mvyā_98 //</l>\n\n<lg>\n<l>te 'pi nūnaṃ bhaviṣyanti amamā aparigrahāḥ /</l>\n<l>ajātarūparajatā aniketā asaṃstavāḥ /</l>\n<l>brahmacaryañcariṣyanti ye maitreyānuśāsane // Mvyā_99 //</l>\n</lg>\n\n<lg>\n<l>te vai pāraṃ gamiṣyanti chitvā jālameva bhujāt /</l>\n<l>dhyānāni copasaṃpadya prītisaukhyasamanvitāḥ /</l>\n<l>brahmacaryañcariṣyanti maitreyasyānuśāsane // Mvyā_100 //</l>\n</lg>\n\n<lg>\n<l>ṣaṣṭhiṃ varṣa sahasrāṇi maitreyo dvipadottamaḥ /</l>\n<l>deśayiṣyati saddharmaṃ śāstā lokānukampayā // Mvyā_101 //</l>\n</lg>\n\n<lg>\n<l>śatāni ca sahasrāṇi prāṇiṇāṃ sa vināyakaḥ /</l>\n<l>vinīya dharmakāyena tato nirvāṇameṣyati // Mvyā_102 //</l>\n</lg>\n\n<lg>\n<l>tasmiṃśca nirvṛte dhīre maitreye dvipadottame /</l>\n<l>daśavarṣasahasrāṇi saddharmaṃ sthāsyati kṣitau // Mvyā_103 //</l>\n</lg>\n\n<lg>\n<l>prasādayati cittāni tasmācchākyamunau jine /</l>\n<l>tatodṛkṣatha maitreyaṃ saṃbuddhaṃ dvipadottamam // Mvyā_104 //</l>\n</lg>\n\n<lg>\n<l>tasmāddharme ca buddhe ca saṃghe cāpi gaṇottame /</l>\n<l>prasādayati cittāni bhaviṣyati maharddhikaṃ // Mvyā_105 //</l>\n</lg>\n\n<lg>\n<l>taṃ tādṛśaṃ kāruṇikaṃ maitreyaṃ dvipadottamaṃ /</l>\n<l>ārādhayitvā kālena tato nirvāṇameṣyatha // Mvyā_106 //</l>\n</lg>\n\n<lg>\n<l>idamāścaryakaṃ śrutvā dṛṣṭvā ca vibhavānalpikāṃ /</l>\n<l>ko vidvānna prasīdeta api kṛṣṇāsu jātiṣu // Mvyā_107 //</l>\n</lg>\n\n<lg>\n<l>tasmādihātmakāmena māhātmayamabhikāṃkṣatāḥ /</l>\n<l>saddharmo gurukarttavyaḥ smaratā buddhaśāsanam // Mvyā_108 //</l>\n</lg>\n\n<p>// maitreyavyākaraṇaṃ samāptaṃ //</p>\n\n  </body>\n\n"
}