{
  "title": "sa_appayadīkṣita-vairāgyaśatakam",
  "body": "<body xmlns='http://www.tei-c.org/ns/1.0'>\n\n<p>śrīmadappayadīkṣitaviracitaṃ vairāgyaśatakam /</p>\n\n<lg>\n<l>āste kaścana bhikṣuḥ saṃgṛhṇannavyayāni daśa /</l>\n<l>na mametyavyayayugalaṃ yācāmastaṃ kimastyanyat // AppVs_1 //</l>\n</lg>\n\n<lg>\n<l>dhīsacivaṃ dhairyabalaṃ saṃkalpavirodhi śāntidhanam /</l>\n<l>viśvatrayaviṣayamidaṃ vairāgyaṃ nāma sāmrājyam // AppVs_2 //</l>\n</lg>\n\n<lg>\n<l>rājño bibheti loko rājānaḥ punarito 'pi vairibhyaḥ /</l>\n<l>ā brahmaṇaḥ kṛtāntādakutobhayamaspṛhārājyam // AppVs_3 //</l>\n</lg>\n\n<lg>\n<l>bhikṣāpradā jananyaḥ pitaro guravaḥ kumārakāḥ śiṣyāḥ /</l>\n<l>ekāntaramaṇahetuḥ śāntirdayitā viraktasya // AppVs_4 //</l>\n</lg>\n\n<lg>\n<l>ye na kimapi ceṣṭante kāryapratikaryayorvirahāt /</l>\n<l>santasta eva muktāḥ saṃdehe gautamaḥ sākṣī // AppVs_5 //</l>\n</lg>\n\n<lg>\n<l>patatu nabhaḥ sphuṭatu mahī calantu girayo milantu vāridhayaḥ /</l>\n<l>adharottaramastu jagatkā hānirvītarāgasya // AppVs_6 //</l>\n</lg>\n\n<lg>\n<l>ke corāḥ ke piśunāha ke ripavaḥ ke 'pi dāyādāḥ /</l>\n<l>jagadakhilaṃ tasya vaśe yasya vaśe syādidaṃ cetaḥ // AppVs_7 //</l>\n</lg>\n\n<lg>\n<l>viṣayā upatiṣṭhantāṃ viṣayairvā samavayantu karaṇāni /</l>\n<l>āntaramekaṃ karaṇaṃ śāntaṃ yadi kā tataścintā // AppVs_8 //</l>\n</lg>\n\n<lg>\n<l>kiṃ viṣayānparihartuṃ vastavyaṃ merukaṃdareṣvabudhaiḥ /</l>\n<l>nahyadbhiranāsektuṃ dhātuṣu rohanti padmāni // AppVs_9 //</l>\n</lg>\n\n<lg>\n<l>ajñānamiha nidānaṃ prāgrūpaṃ jananameva bhavaroge /</l>\n<l>paripākaḥ saṃsaraṇaṃ bhaiṣajyaṃ naiṣṭhikī śāntiḥ // AppVs_10 //</l>\n</lg>\n\n<lg>\n<l>svenopabhuktamarthaṃ sūkarajātismaro manuṣya iva /</l>\n<l>dūre jugupsamāno dhīro vairāgyamadriyate // AppVs_11 //</l>\n</lg>\n\n<lg>\n<l>śaiśavamiva kaumāre tattaruṇimnīva sa iva vṛddhatve /</l>\n<l>na svadate dhīrāṇāṃ kāmasya viceṣṭitaṃ śāntau // AppVs_12 //</l>\n</lg>\n\n<lg>\n<l>śataśaḥ parīkṣya viṣayānsadyo jahati kvacitkvaciddhavyāḥ /</l>\n<l>kākā iva vāntāśanamanye tāneva sevante // AppVs_13 //</l>\n</lg>\n\n<lg>\n<l>caramau mātāpitarau caramā gṛhiṇī sutāścaramāḥ /</l>\n<l>kartavye 'pi premaṇi kathamiha dhīrā virajyante // AppVs_14 //</l>\n</lg>\n\n<lg>\n<l>tṛṇavadbhramanti capalāḥ strīnāmani caṇḍamārute calati /</l>\n<l>dharaṇidharā iva santastatra na kiṃcitprakampante // AppVs_15 //</l>\n</lg>\n\n<lg>\n<l>kāmijanaparamabhogye kāmasukhe dhārayanti bībhatsam /</l>\n<l>santaḥ śamasukharasikāḥ sudhāśanāḥ sūkarānna iva // AppVs_16 //</l>\n</lg>\n\n<lg>\n<l>vikṣepamātrabhājo vikāsakāṣṭāgatajñānāḥ /</l>\n<l>svasyāpi ceṣṭitāni svayamīkṣante parasyeva // AppVs_17 //</l>\n</lg>\n\n<lg>\n<l>asthāne 'bhiniviṣṭānmūrkhānasthāna eva saṃtuṣṭān /</l>\n<l>anuvartante dhīrāḥ pitara iva krīḍato bālān // AppVs_18 //</l>\n</lg>\n\n<lg>\n<l>puṣṇati puruṣe salilairmuṣṇati puṣpaṃ phalaṃ ca tarava iva /</l>\n<l>vartante santaḥ samamupakartari cāpakartari ca // AppVs_19 //</l>\n</lg>\n\n<lg>\n<l>nityānityavivekaḥ sarveṣāṃ ghaṭaghaṭatvayorāste /</l>\n<l>sa viveko yaḥ śāntikṛdaviveko 'nyaḥ samasto 'pi // AppVs_20 //</l>\n</lg>\n\n<lg>\n<l>anadhigate kāmasukhe kālena yathā pravartate taruṇaḥ /</l>\n<l>evaṃ brahmasukhe 'pi pravartate ko 'pi bhāgyavaśāt // AppVs_21 //</l>\n</lg>\n\n<lg>\n<l>putraguṇāḥ svātantrye dāraguṇāścādhivedanāvasare /</l>\n<l>bhrātṛguṇā dāyavidhau draṣṭavyā mokṣyamāṇena // AppVs_22 //</l>\n</lg>\n\n<lg>\n<l>kā me gatiriti pṛcchati caramaśvāse 'pi yaḥ svārtham /</l>\n<l>tasya janasyāpi kṛte pāpāḥ pāpāni kurvanti // AppVs_23 //</l>\n</lg>\n\n<lg>\n<l>pitṛbhiḥ kalahāyante putrānadhyāpayanti pitṛbhaktim /</l>\n<l>paradārānupayantaḥ paṭhanti śāstrāṇi dāreṣu // AppVs_24 //</l>\n</lg>\n\n<lg>\n<l>śāntiralabhyāduparatirapātrabhāvaḥ pratigrahanivṛttiḥ /</l>\n<l>kṣāntirdurbalateti ca nivṛttidharmāḥ kalāvete // AppVs_25 //</l>\n</lg>\n\n<lg>\n<l>nītijñā niyatijñā vedajñā api bhavanti śāstrajñāḥ /</l>\n<l>brahmajñā api labhyāḥ svājñānajñānino viralāḥ // AppVs_26 //</l>\n</lg>\n\n<lg>\n<l>kalikaluṣe manasi sve kathamiva jagadārjavaṃ labhate /</l>\n<l>cakṣurdoṣe jāgrati candradvitvaṃ kuto yātu // AppVs_27 //</l>\n</lg>\n\n<lg>\n<l>viṣayānanukūlayituṃ viṣayiṇi hṛdaye vidhīyatāṃ yatnaḥ /</l>\n<l>dṛśi deyamauṣadhaṃ ko dṛśye dattvā sukhī bhavati // AppVs_28 //</l>\n</lg>\n\n<lg>\n<l>dārāḥ putreṣu ratāḥ putrāḥ pitṛdhanaparigrahavyagrāḥ /</l>\n<l>rodanaśaraṇā jananī paralokagatasya ko bandhuḥ // AppVs_29 //</l>\n</lg>\n\n<lg>\n<l>paśyanti mriyamāṇānmariṣyato 'numimate smaranti mṛtān /</l>\n<l>kathayante caivamasacceṣṭante nityavattu param // AppVs_30 //</l>\n</lg>\n\n<lg>\n<l>kalahāyante mūḍhāḥ kaḥ pratibhūḥ śvaḥ prabhāta iti /</l>\n<l>tasyāmeva rajanyāṃ kaḥ pratibhūḥ svasya sattāyām // AppVs_31 //</l>\n</lg>\n\n<lg>\n<l>kulyāḥ kṛtā viśālāḥ kuḍyānyupalairnibaddhāni /</l>\n<l>krītā balino mahipāḥ kṛtakṛtyāḥ sma iti manyante // AppVs_32 //</l>\n</lg>\n\n<lg>\n<l>ā prapadamā śiraskaṃ cāntaḥ kalimalamalīmase vapuṣi /</l>\n<l>viphalaṃ gaṅgājalamapi madyaghaṭe darbhamuṣṭiriva // AppVs_33 //</l>\n</lg>\n\n<lg>\n<l>daṇḍyaṃ yatsukhahetoḥ puṣṇanti janāḥ kathaṃ tadeva vapuḥ /</l>\n<l>nahi śarkarābhilāṣibhirikṣoḥ kāṇḍāni pūjyante // AppVs_34 //</l>\n</lg>\n\n<lg>\n<l>prāyo muhyati cetaḥ prāṇabhṛtaḥ prāṇanirgamāvasare /</l>\n<l>puṇyena yadi na muhyati putrāneva smaranmriyate // AppVs_35 //</l>\n</lg>\n\n<lg>\n<l>śamayitumaudaramagniṃ saṃsārākhyāmbudhau nimajjanti /</l>\n<l>tuhinavyathānivṛttyai nahi veśmani pāvako deyaḥ // AppVs_36 //</l>\n</lg>\n\n<lg>\n<l>āhṛtya parityaktā janayantyarthāḥ sukhābhāsam /</l>\n<l>atyantaparityaktāḥ paramānandāya kalpante // AppVs_37 //</l>\n</lg>\n\n<lg>\n<l>arthānāmadhikānāṃ rājñā caureṇa vā nāśaḥ /</l>\n<l>anne khalvatimukte vamanaṃ vā syādvireko vā // AppVs_38 //</l>\n</lg>\n\n<lg>\n<l>praṇamati parisāntvayati[praṇi]patati sadā paribhramati /</l>\n<l>āviṣṭa iva piśācyā puruṣastṛṣṇāvaśaṃ yātaḥ // AppVs_39 //</l>\n</lg>\n\n<lg>\n<l>jananādṛṣṭātpitarau putrā jāmātaro 'pyayādṛṣṭāt /</l>\n<l>kalahādṛṣṭājjñātaya iti nirṇīte kimeṣṭavyam // AppVs_40 //</l>\n</lg>\n\n<lg>\n<l>svapituḥ paralokāya svayamanudivasaṃ yadācarati /</l>\n<l>kriyatāmidamupamānaṃ kiṃ nālaṃ putravairāgye // AppVs_41 //</l>\n</lg>\n\n<lg>\n<l>ananugate dāridrye kimanugataṃ lakṣaṇaṃ dṛṣṭam /</l>\n<l>kāmasyāpūrtiryadi kṛpaṇaṃ jagadā caturvadanāt // AppVs_42 //</l>\n</lg>\n\n<lg>\n<l>na khalu dhanatvaṃ jātiryasya yadiṣṭaṃ tadeva tasya dhanam /</l>\n<l>tattadiva pāmarāṇāmākiṃcanyaṃ dhanaṃ viduṣām // AppVs_43 //</l>\n</lg>\n\n<lg>\n<l>svīkriyate yadi tṛṣṇā svīkartavyaṃ jagatsamastamapi /</l>\n<l>svīkriyate yadi śāntiḥ svātmāpi svasya bhavati na vā // AppVs_44 //</l>\n</lg>\n\n<lg>\n<l>yaddātāraṃ vaśayati yatparijanamasya sāntvayati /</l>\n<l>yadapatrapate nāntarbhāvālābhaḥ sa kasya samaḥ // AppVs_45 //</l>\n</lg>\n\n<lg>\n<l>prādeśamātramudaraṃ paripūrayituṃ kiyānayaṃ yatnaḥ /</l>\n<l>culakenāmbhaḥ pātuṃ svanitavyaḥ kiṃ taṭāko 'pi // AppVs_46 //</l>\n</lg>\n\n<lg>\n<l>yāmārdhamasaṃskārādyāmadvayamanaśanācca suvyakte /</l>\n<l>śārīre saundarye 'pyabhiniviśante kiyanmūḍhāḥ // AppVs_47 //</l>\n</lg>\n\n<lg>\n<l>vandhyetyāhustaruṇīṃ jaratīti parityajanti bahuputrām /</l>\n<l>abhinindantyalpasutāṃ kā gṛhiṇī kāmino hṛdyā // AppVs_48 //</l>\n</lg>\n\n<lg>\n<l>yānti śucamakṛtadārā dve bhārye neti kṛtadārāḥ /</l>\n<l>te paradārā neti strībhistṛptānna paśyāmaḥ // AppVs_49 //</l>\n</lg>\n\n<lg>\n<l>madanasyājñākaraṇe manye jagadakhilamekarūpamidam /</l>\n<l>tiryañca iti narā iti devā ityanyato bhedaḥ // AppVs_50 //</l>\n</lg>\n\n<lg>\n<l>śukravimokasthānaṃ malamūtratyāgadeśavatkimapi /</l>\n<l>striya iti vihitaṃ vidhinā kiyadatra janā nimajjanti // AppVs_51 //</l>\n</lg>\n\n<lg>\n<l>vedānadhītya vidhivanmīmāṃsitvā tadarthaṃ ca /</l>\n<l>dārāḥ kartavyā iti kenedaṃ prahasanaṃ kathitam // AppVs_52 //</l>\n</lg>\n\n<lg>\n<l>duḥkhenopārjyante pālyante pratyahaṃ ca lālyante /</l>\n<l>vāmāḥ striyo vimūḍhairupabhuñjānāḥ sukhaṃ viguṇam // AppVs_53 //</l>\n</lg>\n\n<lg>\n<l>aśnīta pibata svādata jāgrata saṃviśata tiṣṭhata vā /</l>\n<l>sakṛdapi cintayatāhnaḥ sāvadhiko dehabandha iti // AppVs_54 //</l>\n</lg>\n\n<lg>\n<l>kiṃ vijitayā pṛthivyā kiṃ kāñcanabhūbhṛtā karasthena /</l>\n<l>kiṃ divyābhiḥ strībhirmartavye brahmaṇā likhite // AppVs_55 //</l>\n</lg>\n\n<lg>\n<l>jīvati katicinnimiṣānkaticitteṣu śrutīradhīta iva /</l>\n<l>tāvatsaivākulayati tantrāṇi navāni cātanute // AppVs_56 //</l>\n</lg>\n\n<lg>\n<l>svalpo jīvanakālaḥ svalpā dhīḥ paricayaḥ svalpaḥ /</l>\n<l>tadapi tarema kathaṃcicchrutayo yadi nopajāyante // AppVs_57 //</l>\n</lg>\n\n<lg>\n<l>kuta āgataṃ na jāne kva nu vā gantavyamidamapi na jāne /</l>\n<l>saṃcarasi kvedānīṃ saṃsārapathe mahātamasi // AppVs_58 //</l>\n</lg>\n\n<lg>\n<l>tamasāvṛttāścarantaḥ savidhe dūre ca nāvayantyarthān /</l>\n<l>avayanti tu vispaṣṭaṃ taḍitābhihate śirasi mūḍhāḥ // AppVs_59 //</l>\n</lg>\n\n<lg>\n<l>nimiṣantyatra taruṇyastatra taruṇyo na nimiṣanti /</l>\n<l>īdṛkṣo hi viśeṣaḥ svargaḥ svarga iti kiṃ tatra // AppVs_60 //</l>\n</lg>\n\n<lg>\n<l>kopo maitrāvaruṇeḥ śāpo vā tārkikasya muneḥ /</l>\n<l>saṃsmaryate yadi sakṛcchatrorapi māstu śakrapadam // AppVs_61 //</l>\n</lg>\n\n<lg>\n<l>gacchatyamarāvatyāṃ gacchatu caturānanasya vā nagare /</l>\n<l>punarāgantavyaṃ yadi puṃsā kiṃ sādhitaṃ bhavati // AppVs_62 //</l>\n</lg>\n\n<lg>\n<l>bhuktā bahavo dārā labdhāḥ putrāśca pautrāśca /</l>\n<l>nītaṃ śatamapyāyuḥ satyaṃ vada martumasti manaḥ // AppVs_63 //</l>\n</lg>\n\n<lg>\n<l>viśleṣaṇasvabhāvānpaśyanviṣayānkaroti ko mamatām /</l>\n<l>naśyadavasthāpannaṃ kaḥ krīṇīte dhanairaśvam // AppVs_64 //</l>\n</lg>\n\n<lg>\n<l>annābhāve mṛtyuḥ śālibhirannāni śālayo vṛṣṭyā /</l>\n<l>vṛṣṭistapaseti vadannamṛtyave tattapaścaratu // AppVs_65 //</l>\n</lg>\n\n<lg>\n<l>kiṃ na nigṛhṇanti manaḥ kiṃ na bhajante janāḥ śivaṃ śaraṇam /</l>\n<l>abhisaṃdhibhedamātrānmokṣopāye na badhyante // AppVs_66 //</l>\n</lg>\n\n<lg>\n<l>bhogāya pāmarāṇāṃ yogāya vivekināṃ śarīramidam /</l>\n<l>bhogāya ca yogāya ca na kalpate durvidagdhānām // AppVs_67 //</l>\n</lg>\n\n<lg>\n<l>brāhmaṇacaṇḍālā ityāha muniryanmahāpathikān /</l>\n<l>bhavamārgamahāpathikānadhikṛtyaiva pravartitaṃ caitat // AppVs_68 //</l>\n</lg>\n\n<lg>\n<l>ekadvāḥ kṣitipatiṣu dvitrā deveṣu pañcaṣā druhiṇe /</l>\n<l>etāvanto jagati brahmānandārṇavasya kaṇāḥ // AppVs_69 //</l>\n</lg>\n\n<lg>\n<l>ajñānenāpihite vijñāne karma kiṃ kurute /</l>\n<l>vikale cakṣuṣi tamasā vyādāya mukhaṃ kimīkṣeta // AppVs_70 //</l>\n</lg>\n\n<lg>\n<l>atikaluṣamāśunaśvaramāpātasphuraṇamanabhilāṣakaram /</l>\n<l>api hṛṣyanti janāḥ kathamavalambya jñānakhadyotam // AppVs_71 //</l>\n</lg>\n\n<lg>\n<l>ayutaṃ niyutaṃ vāpi pradiśantu prākṛtāya bhogāya /</l>\n<l>krīṇanti na bilvadalaiḥ kaivalyaṃ pañcaṣairmūḍhāḥ // AppVs_72 //</l>\n</lg>\n\n<lg>\n<l>yāvatkila ceṣṭante tāvatpāśe nibadhyate granthiḥ /</l>\n<l>nibhṛtaṃ yadi vartante kālena sraṃsate pāśaḥ // AppVs_73 //</l>\n</lg>\n\n<lg>\n<l>uparundhanti śvāsānmunayo nāśnanti na pibanti /</l>\n<l>stūyante sujanaiḥ kiṃ kaṇṭhe kurvanti kanakapāśamime // AppVs_74 //</l>\n</lg>\n\n<lg>\n<l>kāmaṃ janāḥ smayante kailāsavilāsavarṇanāvasare /</l>\n<l>sādhanakathanāvasare sācīkurvanti vaktrāṇi // AppVs_75 //</l>\n</lg>\n\n<lg>\n<l>vaṅgāḥ kathamaṅgāḥ kathamityanuyuṅkte vṛthā deśān /</l>\n<l>kīdṛkkṛtāntapuramiti ko 'pi na jijñāsate lokaḥ // AppVs_76 //</l>\n</lg>\n\n<lg>\n<l>tyaktavyo mamakārastyaktuṃ yadi śakyate nāsau /</l>\n<l>kartavyo mamakāraḥ kiṃ tu sa sarvatra kartavyaḥ // AppVs_77 //</l>\n</lg>\n\n<lg>\n<l>putrā iti dārā iti poṣyānmūrkho janānbrūte /</l>\n<l>andhe tamasi nimajjannātmā poṣya iti nāvaiti // AppVs_78 //</l>\n</lg>\n\n<lg>\n<l>yaccintitamadhigarbhaṃ yacca ciraṃ cintitaṃ narake /</l>\n<l>viṣayānilasaṃsargānmamṛje tatsarvamekapade // AppVs_79 //</l>\n</lg>\n\n<lg>\n<l>bāhyagatāgataśīlā prāṇasya śvāsalakṣaṇā vṛttiḥ /</l>\n<l>karṣati manaso vṛttiṃ kulaṭeva kulastriyaṃ mugdhām // AppVs_80 //</l>\n</lg>\n\n<lg>\n<l>atigambhīramanāvilamakṣobhyamadṛṣṭapāramavilaṅghyam /</l>\n<l>aviralataraṅgasaṃkulamaikṣiṣi vijñānasāgaraṃ mahatām // AppVs_81 //</l>\n</lg>\n\n<lg>\n<l>ghoraṃ bhavamapahātuṃ kecidaghoraṃ prapadyante /</l>\n<l>saṃsaraṇakātarāṇāṃ saṃśaraṇaṃ śāṃbhavī śaktiḥ // AppVs_82 //</l>\n</lg>\n\n<lg>\n<l>pāśo yadi moktavyaḥ paśupatirevopasartavyaḥ /</l>\n<l>na khalu vyatimucyante paśavaḥ pāśena saṃbaddhāḥ // AppVs_83 //</l>\n</lg>\n\n<lg>\n<l>alamalamanubhūtābhirmātṛbhiralamastu pitṛbhiśca /</l>\n<l>bhavitavyaṃ yadi nityavadarthaṃ mātuḥ pituścāstu // AppVs_84 //</l>\n</lg>\n\n<lg>\n<l>dhanyāste bahudevāḥ svāmini yeṣāṃ na durbhikṣam /</l>\n<l>jātu na jānīmo vayamekaṃ taṃ svāminaṃ pūrṇam // AppVs_85 //</l>\n</lg>\n\n<lg>\n<l>santu bṛhanto devāḥ kiṃ tu na tānnantumīhate cetaḥ /</l>\n<l>āḍhyavadānyanyāyādantakajitameva cintayenmanasi // AppVs_86 //</l>\n</lg>\n\n<lg>\n<l>nidhyāyasi viṣayasukhaṃ na dhyāyasi viṣamamasya paripākam /</l>\n<l>bandhuṃ tameva cintaya baddhuṃ moktuṃ ca yaḥ kṣamate // AppVs_87 //</l>\n</lg>\n\n<lg>\n<l>sadanaṃ gurūpasadanaṃ śaraṇaṃ pañcākṣarīpuraścaraṇam /</l>\n<l>dhanamabhilāṣanirodhanamantyāśramavartināṃ puṃsām // AppVs_88 //</l>\n</lg>\n\n<lg>\n<l>kau pitarau kaḥ putraḥ kaḥ svāmī yaḥ prapañcasya /</l>\n<l>pratyastamite bhede kimidaṃ kimidamiti vipraśnaḥ // AppVs_89 //</l>\n</lg>\n\n<lg>\n<l>sa vidhiryatte vidadhati sa pratiṣedho yato nivartante /</l>\n<l>sopaniṣadyadbruvate śaivāśravamartino dhīrāḥ // AppVs_90 //</l>\n</lg>\n\n<lg>\n<l>tyaja saṃsāramasāraṃ bhaja śaraṇaṃ pārvatīramaṇam /</l>\n<l>viśvasihi śrutiśikharaṃ viśvamidaṃ tava nideśakaram // AppVs_91 //</l>\n</lg>\n\n<lg>\n<l>bhavyamabhavyaṃ vā naḥ pralikhatu vedhāḥ sudurmedhāḥ /</l>\n<l>savyamasavyaṃ vā naḥ śaraṇaṃ caraṇaṃ maheśasya // AppVs_92 //</l>\n</lg>\n\n<lg>\n<l>vedhāḥ kathaṃ hariḥ kathamiti tu praśne vayaṃ mūkāḥ /</l>\n<l>śivamekaṃ jānīmo na śivādanyaṃ vijānīmaḥ // AppVs_93 //</l>\n</lg>\n\n<lg>\n<l>dāruṇamasipattravanaṃ dāruṇatamamandhatāmisram /</l>\n<l>kā vā tataḥ kṣatirnaḥ śaivā vayamā caturvadanāt // AppVs_94 //</l>\n</lg>\n\n<lg>\n<l>kṛtadīkṣo ghoramakhe kulakūṭastho bharadvājaḥ /</l>\n<l>vidyeśvareṣu kaścana pitāmaho na iti visrambhaḥ // AppVs_95 //</l>\n</lg>\n\n<lg>\n<l>kalahaḥ kadāpi māstviti kalitaśarīraikyayoḥ śivayoḥ /</l>\n<l>ahamasmyahamasmīti prāptaḥ kalaho mama trāṇe // AppVs_96 //</l>\n</lg>\n\n<lg>\n<l>narakāyāpi na bhogānnarādhamāyāpi nānyasurān /</l>\n<l>manyante katicidamī māheśvaramāśritā yogam // AppVs_97 //</l>\n</lg>\n\n<lg>\n<l>jñātuṃ hātuṃ viṣayaṃ śrotuṃ mantuṃ gṛhītumātmānam /</l>\n<l>vatsā yadi na hi ghaṭate tatsādhayatāvimuktāya // AppVs_98 //</l>\n</lg>\n\n<lg>\n<l>sāṃkhyaṃ yogaṃ nigamā bhaktiḥ karma pratītiriti /</l>\n<l>ekatra sakalametatkevalamavimuktamekatra // AppVs_99 //</l>\n</lg>\n\n<lg>\n<l>baddhaḥ kaste vakṣyati mukto muktiṃ vijānāti /</l>\n<l>yāsyasi cedavimuktaṃ jñāsyasi viśveśvarasya mukhāt // AppVs_100 //</l>\n</lg>\n\n<lg>\n<l>na gṛhītaṃ śrutihṛdayaṃ na ca na gṛhītaṃ pariplavaṃ hṛdayam /</l>\n<l>icchāmi ca dhāma paraṃ gacchāmi tu viśvanāthapurīm // AppVs_101 //</l>\n</lg>\n\n<p>iti śrīmadappayadīkṣitaviracitaṃ vairāgyaśatakaṃ saṃpūrṇam /</p>\n\n  </body>\n\n"
}