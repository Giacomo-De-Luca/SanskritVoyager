{
  "title": "sa_vāmanadatta-svabodhodayamañjarī",
  "body": "<body xmlns='http://www.tei-c.org/ns/1.0'>\n\n<p>Vāmanadatta: Svabodhodayamañjarī</p>\n\n<lg>\n<l>samyagbodhavicāreṇa bhāvanām asvabhāvataḥ /</l>\n<l>labdhabodhadayānandaṃ vande saṃsthānam ātmanaḥ // 1 //</l>\n</lg>\n\n<lg>\n<l>rūpādipañcavargo 'yaṃ viśvam etāvad eva hi /</l>\n<l>gṛhyate pañcabhis tac ca cakṣurādibhir indriyaiḥ // 2 //</l>\n</lg>\n\n<lg>\n<l>cakṣuḥ sarvāsv avasthāsu dehināṃ manasi sthitam /</l>\n<l>tat pralīnaṃ bhaved yasya tasya sarvaṃ pralīyate // 3 //</l>\n</lg>\n\n<lg>\n<l>tasyaiva vilayopāyaḥ pradiṣṭo gurubhiḥ purā /</l>\n<l>tadāgamaparibhraṃśabhayāt spaṣṭīkṛto mayā // 4 //</l>\n</lg>\n\n<lg>\n<l>jātyādikalpanārūpavyavahāro manaḥsthitaḥ /</l>\n<l>vastuto na tu tāḥ santi niścityaitac chamaṃ vrajet // 5 //</l>\n</lg>\n\n<lg>\n<l>śukraśonitasaṃśleṣakāle nāsti manaḥ kvacit /</l>\n<l>na budbude na peṣyāṃ vā na śarīre kvacit sthitam // 6 //</l>\n</lg>\n\n<lg>\n<l>śarīraṃ garbhavāsāntaḥ kaumāre yauvane tathā /</l>\n<l>kṣaṇakṣayi vināśāntaṃ tac ca naivopalabhyate // 7 //</l>\n</lg>\n\n<lg>\n<l>pṛthag nāma pṛthag rūpaṃ lomādīnāṃ pṛthak sthitiḥ /</l>\n<l>pṛthak sarvaṃ yathā dṛṣṭaṃ kva śarīraṃ tadā sthitam // 8 //</l>\n</lg>\n\n<lg>\n<l>evam eva vicāryoktā jātis tathaiva bādhyate /</l>\n<l>na ca sā vastuto yuktā kasyacid vāvabhāsate // 9 //</l>\n</lg>\n\n<lg>\n<l>nāma pitrā kṛtaṃ mithyā kriyā na niyatā yataḥ /</l>\n<l>guṇī yadi bhavet kaścid bhavanti bahavo guṇāḥ // 10 //</l>\n</lg>\n\n<lg>\n<l>itthaṃ mithyāvikalpotthavāsanābhir abhiplutam /</l>\n<l>cañcalaṃ manaso rūpaṃ niścityaitan nirodhayet // 11 //</l>\n</lg>\n\n<lg>\n<l>pūrvair nirodho kathito vairāgyābhyāsaypogataḥ /</l>\n<l>ayatnena nirodho 'yam asmābhir upadiśyate // 12 //</l>\n</lg>\n\n<lg>\n<l>grāhyaṃ yac ca bhavet kiñcit tat tal līnaṃ tadā bhavet /</l>\n<l>anyasyāgrahaṇāc cittaṃ svātmany eva praśāmyati // 13 //</l>\n</lg>\n\n<lg>\n<l>yathā ghanasvane sāndre krameṇa vilayaṃ gate /</l>\n<l>tadāśrayavaśāc cittaṃ tasmin kṣīṇe praśāmyati // 14 //</l>\n</lg>\n\n<lg>\n<l>yad yan manoharaṃ kiṃcic chrutigocaram āgatam /</l>\n<l>ekāgraṃ bhāvayet tāvad yāval līnaṃ nirodhakṛt // 15 //</l>\n</lg>\n\n<lg>\n<l>rūpādīnāṃ tathaivetthaṃ bhāvayed ramaṇīyatām /</l>\n<l>vilīnāni smaret paścād ātamabhāvopabṛṃhitaḥ // 16 //</l>\n</lg>\n\n<lg>\n<l>evaṃ grāhyasamāveśān nirodhaḥ kathito mayā /</l>\n<l>grahaṇād eva pūrvo 'yam idānīṃ sampradṛśyate // 17 //</l>\n</lg>\n\n<lg>\n<l>grahaṇānīndriyāṇīha samānīti prabodhayet /</l>\n<l>samatvaṃ rāgahāneḥ syād dveṣasyopakṣayāt tathā // 18 //</l>\n</lg>\n\n<lg>\n<l>sarvarāgāt sahāniḥ syāt sarvadveṣāt tathaiva ca /</l>\n<l>baddhavat sarvarāgī syāt sarvadveṣṭā ca bhairavaḥ // 19 //</l>\n</lg>\n\n<lg>\n<l>agrāhyam indriyaṃ śūnyaṃ svātmany eva pralīyate /</l>\n<l>pralīnendriyavṛttes tu kaivalyābhyudayodayaḥ // 20 //</l>\n</lg>\n\n<lg>\n<l>tasmāc cittaṃ samādāya śūnye saṅkalpavarjite /</l>\n<l>nistabdhendriyavṛttes tu nirodhaḥ samprajāyate // 21 //</l>\n</lg>\n\n<lg>\n<l>jṛmbhamānasya satataṃ kṣudhāviṣṭasya yoginaḥ /</l>\n<l>dhyāyato vā kim apy antaḥ pratyante kevalaṃ bhavet // 22 //</l>\n</lg>\n\n<lg>\n<l>apralīnamanovṛtter nidrām āśrayataḥ śanaiḥ /</l>\n<l>viṣayāgrahaṇāt sarvanirodhaḥ samprajāyate // 23 //</l>\n</lg>\n\n<lg>\n<l>dhāvataḥ padavikṣepaprayatnānavadhāraṇāt /</l>\n<l>niḥsaṃkalpamanovṛtteḥ paramātmā prakāśate // 24 //</l>\n</lg>\n\n<lg>\n<l>āsane 'py upaviṣṭasya kva me cittam avasthitam /</l>\n<l>vicāryaivaṃ prayatnena nirādhāre praśāmyati // 25 //</l>\n</lg>\n\n<lg>\n<l>vayunā spandanādīni śarīrasya karomy aham /</l>\n<l>na ca citte sthito vāyur na vāyau cittam āsthitam // 26 //</l>\n</lg>\n\n<lg>\n<l>evaṃ vimṛśato bhāvān na kvacit saṃsthitaṃ manaḥ /</l>\n<l>mithaiva vṛttayas tasya sarvathā kevalaṃ sthitam // 27 //</l>\n</lg>\n\n<lg>\n<l>yatra yatra bhaved vāñchā bhojanādiṣu vastuṣu /</l>\n<l>pūrayet tām yathāśakti bhavet pūrṇo nirāśrayaḥ // 28 //</l>\n</lg>\n\n<lg>\n<l>vāñchitaṃ gaditaṃ kiñcid akasmād yadi vismṛtam /</l>\n<l>punas tasyānusandhānāt kṣaṇāt kaivalyam āpnuyāt // 29 //</l>\n</lg>\n\n<lg>\n<l>sthānuḥ syāt puruṣo veti dūrād dṛśye vikalpite /</l>\n<l>suniścitamateḥ kṣipraṃ nirodhaḥ samprajāyate // 30 //</l>\n</lg>\n\n<lg>\n<l>dṛśyaiḥ padārthair draṣṭāraṃ paśyed buddhyā yato dṛśaḥ /</l>\n<l>taṃ dṛṣṭvā mokṣam āpnoti yo na tadvat sa badhyate // 31 //</l>\n</lg>\n\n<lg>\n<l>ālambya saṃvidaṃ yatnāt saṃvedyaṃ na svabhāvataḥ /</l>\n<l>tasmāt saṃviditaṃ sarvam iti saṃvinmayo bhavet // 32 //</l>\n</lg>\n\n<lg>\n<l>punar viśed apānena hṛdayaṃ pravikāsayet /</l>\n<l>tathaiva kṣīṇavṛttiḥ syād apāne vilayaṃ gate // 33 //</l>\n</lg>\n\n<lg>\n<l>suṣumṇāpatham āśritya prāsādadhvanibodhatah /</l>\n<l>binduṣaṭkaparityāgāc chāntabodhaḥ kṣaṇād bhavet // 34 //</l>\n</lg>\n\n<lg>\n<l>vāmadakṣiṇasañcārabindudvayanigharṣaṇāt /</l>\n<l>dvādaśānte mahāśāntiḥ siddhair uktā mukhāgame // 35 //</l>\n</lg>\n\n<lg>\n<l>ūrdhvam ākramato vāyor udgatānte śamo bhavet /</l>\n<l>puryaṣṭakavibhede 'pi tathaiva manaso layaḥ // 36 //</l>\n</lg>\n\n<lg>\n<l>vivāryāsyaṃ kṣaṇam sthitvā niḥsandigdham anākulam /</l>\n<l>stambhitaprāṇavṛttes tu nirodhaḥ samprajāyate // 37 //</l>\n</lg>\n\n<lg>\n<l>nābhimedhrāntare cittaṃ suratānte vinikṣipet /</l>\n<l>līyamāne ratānande nistaraṅgaḥ kṣaṇaṃ bhavet // 38 //</l>\n</lg>\n\n<lg>\n<l>dūrāgatasuhṛdbandhupariṣvaṅganiṣevitam /</l>\n<l>ānandanirbharaṃ cittaṃ nivṛttiṃ labhate kṣaṇāt // 39 //</l>\n</lg>\n\n<lg>\n<l>dūrād uccarite śabde śabdārthānavadhāraṇāt /</l>\n<l>sāvadhānasya tajjñānaṃ kṣīṇarodhaḥ prajāyate // 40 //</l>\n</lg>\n\n<p>[...]\n<l>pādābhyaṅgapariṣvaṅgāc cittarodhaḥ kṣaṇaṃ bhavet // 41 //</l></p>\n\n<lg>\n<l>rucyānāṃ ṣāḍavādīnāṃ svalolāgre sthitiṃ kuru /</l>\n<l>kṣiyamāṇe rasānande kaivalyam upajāyate // 42 //</l>\n</lg>\n\n<lg>\n<l>mālatyādiṣu gandhāṃś ca tathaiva paribhāvayet /</l>\n<l>tadāśrayavaśāc cittaṃ teṣu līneṣu līyate // 43 //</l>\n</lg>\n\n<lg>\n<l>itthaṃ pratikṣaṇaṃ yasya cittam ātmani līyate /</l>\n<l>sa labdhabodhasadbhāvo jīvanmukto 'bhidhīyate // 44 //</l>\n</lg>\n\n<lg>\n<l>mīmāṃsāvanasiṃhasya harṣadattasya sūnunā /</l>\n<l>kṛtā vāmanadattena svabodhodayamañjarī // 45 //</l>\n</lg>\n\n  </body>\n\n"
}