{
  "title": "sa_ruyyaka-alaṃkārasarvasva-1-34",
  "body": "<body xmlns='http://www.tei-c.org/ns/1.0'>\n<div>\n<p>// śrīḥ //</p>\n\n<p>alaṅkārasarvasvam</p>\n\n<lg>\n<l>namaskṛtya parāṃ vācaṃ devīṃ trividhavigrahām /</l>\n<l>gurvalaṅkārasūtrāṇāṃ vṛttyā tātparyamucyate // RuAss_0 //</l>\n</lg>\n\n</div>\n<div>\n\n<p>START Bhūmikā</p>\n\n<p>iha hi tāvad bhāmahodbhaṭaprabhṛtayaścirantanālaṅkārakārāḥ pratīyamānamarthe vācyopaskārakatayālaṅkārapakṣanikṣitpaṃ manyante /\ntathāhi-paryāyoktāprastutapraśaṃsāsamāsoktyākṣepavyājastutyupameyopamānanvayādau vastumātraṃ gamyamānaṃ vācyopaskārakatvena 'svasiddhaye parākṣepaḥparārthe svasamarpaṇam' iti yathāyogaṃ dvividhayā bhaṅgyā pratipāditaṃ taiḥ /\nrudraṭenāpi bhāvālaṅkāro dvidhoktaḥ /\nrūpakadīpakāpahnutitulyayogitādāvupamādyalaṅkāro vācyopaskārakatvenoktaḥ /\nutprekṣā tu svayameva pratīyamānā kathitā /\nrasavatpreyaḥprabhṛtau tu rasabhāvādirvācyaśobhāhetutvenoktaḥ /\n<l>taditthaṃ trividhamapi pratīyamānamalaṅkāratayā khyāpitameva / [RuAss_Bhū.1]</l></p>\n\n<p>vāmanena tu sādṛśyanibandhanāyā lakṣaṇāya vakroktyalaṅkāratvaṃ bruvatā kaściddhvanibhedo 'laṅkāratayaivoktaḥ /\nkevalaṃ guṇaviśiṣṭapadaracanātmikā rītiḥ kāvyātmakatvenoktā /\nudbhaṭādibhistu guṇālaṅkārāṇāṃ prāyaśaḥ sāmyameva sūcitam /\nviṣayamātreṇa bhedapratipādanāt /\nsaṃghaṭanādharmatvena ceṣṭeḥ /\n<l>tadevamalaṅkārā eva kāvye pradhānamiti prācyānāṃ matam / [RuAss_Bhū.2]</l></p>\n\n<p>vakroktijīvitakāraḥ punarvaidagdhyabhaṅgībhaṇitisvabhāvāṃ bahuvidhāṃ vakroktimevaprādhānyātkāvyajīvitamuktavān /\nvyāpārasya prādhānyaṃ ca [kāvyasya] pratipede /\nabhidhānaprakāraviśeṣā eva cālaṅkārāḥ /\nsatyapi tribhede pratīyamāne vyāpārarūpā bhaṇitireva kavisaṃrambhagocaraḥ /\nupacāravakratādibhiḥ samasto dhvaniprapañcaḥ svīkṛtaḥ /\n<l>kevalamuktivaicitryajīvitaṃ kāvyaṃ, na vyaṅgyārthajīvitamiti tadīyaṃ darśanaṃ vyavasthitam / [RuAss_Bhū.3]</l></p>\n\n<p>bhaṭṭanāyakena tu vyaṅgyavyāpārasya prauḍhoktyābhyupagatasya kāvyaṃśatvaṃ bruvatā nyagbhāvitaśabdārthasvarūpasya vyāpārasyaiva prādhānyamuktam /\n<l>tatrāpyabhidhābhāvakatvalakṣaṇavyāpāradvayottīrṇo rasacarvaṇātmā bhogāparaparyāyovyāpāraḥ prādhānyena viśrāntisthānatayāṅgīkṛtaḥ / [RuAss_Bhū.4]</l></p>\n\n<p>dhvanikāraḥ punarabhidhātātparyalakṣaṇākhyavyāpāratrayottīrṇasya dhvananadyotanādiśabdābhidheyasya vyañjanavyāpārasyāvaśyābhyupagamyatvād vyāpārasya ca vākyārthatvābhāvād vākyārthasyaiva ca vyāṅgyarūpasya guṇālaṅkāropaskartavyatvena prādhānyād viśrāntidhāmatvādātmatvaṃ sidhdāntitavān /\nvyāpārasya viṣayamukhena svaruṇpratilambhāt tatprādhānyena prādhānyāt svarūpeṇa vicāryatvābhāvād viṣayasyaiva samagrabharasahiṣṇutvam /\ntasmād viṣaya eva vyaṅgyanāmā jīvitatvena vaktavyaḥ,yasya guṇālaṅkārakṛtacārutvaparigrahasābhrājyam /\nrasādayastu jīvitabhūtā nālaṅkāratvenavācyāḥ /\nalaṅkārāṇāmupaskārakatvād,rasādīnāṃ ca prādhānyenopaskāryatvāt /\ntasmād vyaṅgya eva vākyārthībhūtaḥ kāvyajīvitamityeṣa eva pakṣo vākyārthavidāṃ sahṛdayānāmāvarjakaḥ /\n<l>vyañjanavyāpārasya sarvairanapahnutatvāt tadāśrayeṇa ca pakṣāntarasyāpratiṣṭānāt / [RuAss_Bhū.5]</l></p>\n\n<p>yattu vyaktivivekakāro vācyasya pratīyamānaṃ prati liṅgatayā vyañjanasyānumānāntarbhāvamākhyat tad vācyasya pratīyamānena saha tādāpmyatadutpattyabhāvādavicāritābhidhānam /\n<l>tadetatkuśāgradhiṣaṇaiḥ kṣodanīyamatigahanamiti neha pratanyate / [RuAss_Bhū.6]</l></p>\n\n<p>astiṃ tāvad vyaṅgyaniṣṭo vyañjanavyāpāraḥ /\ntatra vyaṅgyasya prādhānyāprādhānyābhyāṃ dhvaniguṇībhūtavyaṅgyākhyau dvau kāvyabhedau /\nvyaṅgyasyāsphuṭatve 'laṅkārattvena citrākhyaḥ kāvyabhedastṛtīyaḥ /\ntatrottamo dhvaniḥ /\ntasya lakṣaṇābhidhāmūlatvenāvivakṣitavācyavivakṣitānyaparavācyavivakṣitānyaparavācyākhyau dvau bhedau /\nādyo 'pyarthāntarasaṃkramasaṃsalakṣyakramitavācyātyāntatiraskṛtavācyatvena dvividhaḥ /\ndvitīyo 'pyasaṃlakṣyakramasaṃlakṣyakramavyaṅgyatayā dvividhaḥ /\nlakṣaṇāmūlaḥ śabdaśaktimūlo vastudhvaniḥ,asaṃlakṣyakramavyaṅgyaḥ arthaśaktimūlo rasādidhvaniḥ /\nsaṃlakṣyakramavyaṅgyaḥ śabdārthobhayaśaktimūlo vastudhvaniralaṅkāradhvaniśceti /\ntatra rasādidhvaniralaṅkāramañjaryāṃ darśitaḥ, kāvyasya śṛṅgārapradhānatvāt /\nśiṣṭastu yathāvasaraṃ tatraiva vibhaktaḥ /\n<l>guṇībhūtavyaṅgyo vācyāṅgatvādibhedairyathāsaṃbhavaṃ samāsoktyādau darśitaḥ / [RuAss_Bhū.7]</l></p>\n\n</div>\n<div>\n\n<p>START Sūtra 1:</p>\n\n<p>citraṃ tu śabdārthāṃlakārasvabhāvatayā bahutaraprabhedam /\ntathā hi-</p>\n\n<l>ihārthapaunaruktyaṃ śabdapaunaruktyaṃ śabdārthapaunaruktyaṃ ceti trayaḥ paunaruktyaprakārāḥ // RuAss_1 //</l>\n\n<p>ādau paunaruktyaprakāraravacanaṃ vakṣyamāṇālaṅkārāṇāṃ kakṣāvibhāgaghaṭanārtham /\narthāpekṣayā śabdasya pratītāvantaraṅgatve 'pi prathamamarthatadharmanirdeśaścirantanaprasiddhyā punaruktakavadābhāsasya pūrvaṃ lakṣaṇārthaḥ /\nihaśabdaḥ pratthāne /\nitiśabdaḥ prakāre, triśabdādeva saṃkhyāparisamātpisiddheḥ /</p>\n\n</div>\n<div>\n\n<p>START Sūtra 2:</p>\n\n<l>tatrārthapaunaruktyaṃ praruḍhaṃ doṣaḥ // RuAss_2 //</l>\n\n<p>praruḍhāpraruḍhatvena dvaividhyam /\nprathamaṃ heyavacanamupādeye viśrāntyartham /\ntatreti trayanirdhāraṇe /\nyathāvabhāsanaviśrāntiḥ prarohaḥ /</p>\n\n</div>\n<div>\n\n<p>START Sūtra 3:</p>\n\n<l>āmrukhāvabhāsanaṃ punaḥ punaruktavadābhāsam // RuAss_3 //</l>\n\n<p>āmukhagrahaṇaṃ paryavasāne 'nyathātvapratipattyartham /\nlakṣyanirdeśe nāpuṃsakaḥ saṃskāro laukikālaṅkāravaidharyeṇa kāvyālaṅkāraṇāmalaṅkāryaṃpāratantryadhvananārthaḥ /\narthapaunaruktyādevārthīśritatvādarthālaṅkāratvaṃ jñeyam /\nprabhedāstu vistarabhayānnocyante /\nudāharaṇaṃ madīye śrīkaṇṭhastave yathā-</p>\n\n<lg>\n<l>'ahīnabhujagādhīśavapurvalayakaṅkuṇam /</l>\n<l>śailādinandicaritaṃ kṣatakandarpadarpakam //</l>\n</lg>\n\n<lg>\n<l>vṛṣapuṅgavalakṣmāṇaṃ śikhipāvakalocanam /</l>\n<l>sasarvamaṅgalaṃ naumi pārvatīsakhamīśvaram' //</l>\n</lg>\n\n<lg>\n<l>'dīruṇaḥ kāṣṭhato jāto bhasmabhūtikaraḥ paraḥ /</l>\n<l>raktaśoṇārciruccaṇḍaḥ pātu vaḥ pāvakaḥ śikhī' //</l>\n</lg>\n\n<lg>\n<l>bhujaṅgakuṇḍalī vyaktaśāśiśubhrāṃśuśītaguḥ /</l>\n<l>jagantyapi sadāpāyādavyāccetoharaḥ śivaḥ' //</l>\n</lg>\n\n</div>\n<div>\n\n<p>START Sūtra 4:</p>\n\n<l>śabdapaunaruktyaṃ vyañjanamātrapaunaruktyaṃ svaravyañjanasamudāyapaunaruktyaṃ ca // RuAss_4 //</l>\n\n<p>alaṃkāraprastāve kevalaṃ svarapaunaruktyamacārutvānna gaṇyate iti dvaividhyameva /</p>\n\n</div>\n<div>\n\n<p>START Sūtra 5:</p>\n\n<l>saṃkhyāniyame pūrvaṃ chekānuprāsaḥ // RuAss_5 //</l>\n\n<p>dvayorvyañjanasamudāyayoḥ parasparamanaikadhā sādṛśyaṃ saṃkhyāniyamaḥ /\npūrvaṃ vyañjamasamudāyāśritaṃ yathā-</p>\n\n<lg>\n<l>'kiṃ nāma dardura duradhyavasāya sāyaṃ kāyaṃ nipīḍya ninadaṃ kuruṣe ruṣeva /</l>\n<l>etāni kelirasitāni sitacchadānāmākarṇya kārṇamadhurāṇi na lajjito 'si' //</l>\n</lg>\n\n<p>atra sāyaṃśabdenāsyālaṅkārasya yakāramātrasādṛśyāpekṣayā vṛttyanuprāsena sahaikābhidhānalakṣaṇaḥ saṃkaraḥ /\nchekā vidagdhāḥ /</p>\n\n</div>\n<div>\n\n<p>START Sūtra 6:</p>\n\n<l>anyathā tu vṛttyatanuprāsaḥ // RuAss_6 //</l>\n\n<p>kevalavyañjanamātrasādṛśyamekadhā samudāyasādṛśyaṃ tryādīnāṃ ca parasparasādṛśyamānyathābhāvaḥ /\nvṛttistu rasaviṣayo vyāpāraḥ /\ntadvatī punarvarṇaracanehavṛttiḥ /\nsa ca paruṣakomalamadhyamavarṇārabdhatvāttridhā /\ntadupalakṣito 'yamanuprāsaḥ /\nyathā-</p>\n\n<lg>\n<l>'āṭopena paṭīyayasā yadapi sā vāṇī kaverāmukhe khelantī prathame tathāpi kurute no sanmanorañjanam /</l>\n<l>na syādyāvadamandasundaraguṇālaṅkārajhaṅkāritaḥ saprasyandilasāyanarasāsārānusārī rasaḥ' //</l>\n</lg>\n\n<lg>\n<l>yathā vā-</l>\n<l>'sahyāḥ pannagaphūtkṛtānalaśikhā nārācapālyo 'pi vā rākendoḥ kiraṇā viṣadravamuco varṣāsu vā vāyavaḥ /</l>\n<l>na tvetāḥ saralāḥ sitāsitarucaḥ sācīkṛtāḥ sālasāḥ sākūtāḥ samadāḥ kuraṅgakadṛśāṃ mānānuvidhdā dṛśaḥ' //</l>\n</lg>\n\n</div>\n<div>\n\n<p>START Sūtra 7:</p>\n\n<l>svaravyañjamasamudāyapaunaruktyaṃ yamakam // RuAss_7 //</l>\n\n<p>atra kvacidbhinnārthatvaṃ kvicidabhinnārthatvaṃ kacidekasyānarthakatvamaparasya sārthakatvamiti saṃkṣepataḥ prakāratrayam /\nyathā-</p>\n\n<lg>\n<l>'yo yaḥ paśyati tannetre rucire vanajāyate /</l>\n<l>tasya tasyānyanetreṣu rucireva na jāyate' //</l>\n</lg>\n\n<p>idaṃ sārthakatve /\nevamanyajjheyam /</p>\n\n</div>\n<div>\n\n<p>START Sūtra 8:</p>\n\n<l>'śabdārthapaunaruktyāṃ praruḍhaṃ doṣaḥ' // RuAss_8 //</l>\n\n<p>praruḍhagrahaṇaṃ vakṣyamāṇaprabhedavailakṣaṇyārtham /\nyadāhuḥ-'śabdārthayoḥ punarvacanaṃ punaruktamanyatrānuvādāt' /\niti /</p>\n\n</div>\n<div>\n\n<p>START Sūtra 9:</p>\n\n<l>'tātparyabhedavattu lāṭānuprāsaḥ' // RuAss_9 //</l>\n\n<p>tātparyamanyaparatvam /\ntadeva bhidyate, na śabdārtha-svarūpam /\n<lg>\n<l>yathā-</l>\n<l>'tālā jaanti guṇā jālā de sahiaehiṃ gheppanti /</l>\n<l>raikiraṇāṇugāhiāiṃ hāenti kamalāiṃ kamalāiṃ' //</l>\n</lg></p>\n\n<lg>\n<l>['tadā jāyante guṇāḥ yadā te sahṛdayairgṛyairgṛhyante /</l>\n<l>ravikiraṇānugṛhītāni bhavanti kamalāni kamalāni'] //</l>\n</lg>\n\n<lg>\n<l>'brūmaḥ kiyannaya kathañcana kālamalpam atrābjapatranayane nayane nimīlya /</l>\n<l>hemāmbujaṃ taruṇi tattarasāpahṛtya devadviṣo 'yamahamāgata ityavehi' //</l>\n</lg>\n\n<lg>\n<l>ityādau vibhakttayāderapaunaruktye 'pi bahutaraśabdārthapaunaruktyāllāṭānuprāsatvameva /</l>\n<l>'kāśāḥ kāśā ivābhānti sarāṃsīva sarāṃsi ca /</l>\n<l>cetāṃsyācikṣipuryūnāṃ nimragā nimragā iva' //</l>\n</lg>\n\n<lg>\n<l>ityādāvananvayena sahāsyaikābhidhānalakṣaṇo na saṃkaraḥ /</l>\n<l>anyonyāpekṣayā śabdārthagatatvenārthamātragatatvena ca vyavasthikerbhinnaviṣayatvāt /</l>\n<l>'ananvaye ca śabdaikyamaucityādānuṣaṅgikam /</l>\n<l>asmiṃstu lāṭānuprāse sākṣādeva prayojakam' //</l>\n</lg>\n\n</div>\n<div>\n\n<p>START Sūtra 10:</p>\n\n<l>tadevaṃ paunaruktye pañcālaṅkārāḥ // RuAss_10 //</l>\n\n<p>nigadavyākhyātametat /</p>\n\n</div>\n<div>\n\n<p>START Sūtra 11:</p>\n\n<l>varṇānāṃ khaṅgādyakṛtihetutve citram // RuAss_11 //</l>\n\n<p>paunaruktakyaprastāve sthānaviśeṣaśliṣṭavarṇapaunaruktyātmakaṃ citravacanam /\nyadyapi lipyakṣarāṇāṃ khaṅgādisaṃniveśaviśiṣṭatvaṃ tathāpi śrotrākāśasamavetavarṇātmakaśabdābhedena teṣāṃ loke pratītervācakaśabdālaṅkāro 'yam /\nādiprahaṇād yathāvyutpattisaṃbhavaṃ padmabandhādiparigrahaḥ /\n<lg>\n<l>yathā-</l>\n<l>'bhāsate pratibhāsāra rasābhātā hatāvibhā /</l>\n<l>bhāvitātmāśubhāvāde devābhā bata sabhā' //</l>\n</lg></p>\n\n<p>eṣo 'ṣṭadalapadmabanadhaḥ /\natra digdaleṣu nirgamapraveśābhyāṃ śliṣṭākṣaratvam /\nvivigdaleṣu tvanyathā /\nkarṇikākṣaraṃ tu śliṣṭameva /</p>\n\n</div>\n<div>\n\n<p>START Sūtra 12:</p>\n\n<l>upamānopameyayoḥ sādharmye bhedābhedatulyatve upamā // RuAss_12 //</l>\n\n<p>arthālaṅkāraprakaraṇamidam /\nupamānopameyayorityapratītopamānopameyaniṣedhārtham /\nsādhrmye trayaḥ prakārāḥ /\nbhedaprādhānyaṃ vyatirekādivat /\nabhedaprādhānyaṃ rūpakādivat /\ndvayostulyatvaṃ yathāsyām /\nyadāhuḥ-'yatra kiñcitsāmānyaṃ kaściñca viśeṣaḥ sa viṣayaḥ sadṛśatāyāḥ' iti /\nupamaivanekaprakāravaicitryeṇānekālaṅkārabūjabhūteti prathamaṃ nirdiṣṭā /\nasyāśca pūrṇālutpātvabhedāñcirantanairbahuvidhanvamuktam /\ntatrāpi sādhāraṇadharmsya kvacidanurāgāmitayaikarūpyeṇa nirdeśaḥ, kvacidvastuprativastubhāvena pṛthaṅnirdeśaḥ /\npṛthaṅnirdeśe ca saṃbandhibhedamātraṃ prativastūpamāvat, bimbapratibimbabhāvo vā dṛṣṭāntavat /\nkrameṇodāharaṇam -</p>\n\n<lg>\n<l>'praṅāmahatyā śikhayeva dīpastrimārgeva trividasya mārgaḥ /</l>\n<l>saṃskāravatyeva girā manīṣī tayā sa pūtaśca vibhūṣitaśca' //</l>\n</lg>\n\n<lg>\n<l>'yāntyā muhurvalitakandharamānanaṃ tadāvṛttavṛntaśatapatranibhaṃ vahantyā /</l>\n<l>digdho 'mṛtena ca viṣeṇa ca pakṣmalākṣyā gāḍhaṃ nikhāta iva me hṛdaye kaṭākṣaḥ' //</l>\n</lg>\n\n<lg>\n<l>atra valutatvāvṛttatve saṃbandhibhedādbhinne /</l>\n<l>dharmyabhiprāyeṇa tu bimbapratibimbatvameva /</l>\n<l>'pāṇḍyo 'yamaṃsārpitalambahāraḥ kḷtpāṅgarāgo haricindanena /</l>\n<l>ābhāti bālātaparaktasānuḥ sanirjharodgara ivādrirājaḥ' //</l>\n</lg>\n\n<p>atra hārāṅkarāgayornirjharabālātapau pratibimbatvena nirdiṣṭau /</p>\n\n</div>\n<div>\n\n<p>START Sūtra 13:</p>\n\n<l>ekasyaivopamānopameyatve 'nanvayaḥ // RuAss_13 //</l>\n\n<p>vācyābhiprāyeṇa pūrvaṃrūpānugamaḥ /\nekasya tu viruddhadharmasaṃsargo dvitīyasavrahyacārinivṛttyarthaḥ /\nata evānanvaya iti yogo 'pyatra saṃbhravati /\n<lg>\n<l>yathā-</l>\n<l>'yuddhe 'rjuno 'rjuna iva prathitapratāpo bhīmo 'pi bhīma iva vairiṣu bhīmakarmā /</l>\n<l>nyagrodhavartinamayādhipatiṃ kuruṇāmutprāsanārthamiva jagmaturādareṇa' //</l>\n</lg></p>\n\n</div>\n<div>\n\n<p>START Sūtra 14:</p>\n\n<l>dvayoḥ paryāyeṇa tasminnupameyopamā // RuAss_14 //</l>\n\n<p>tacchabdenopamānopameyatvapratyavamarśaḥ /\nparyāyo yaugapadyābhāvaḥ /\nata evātra vākyabhedaḥ /\niyaṃ ca dharmasya sādhāraṇye vastuprativastunirdeśe ca dvidhā /\n<lg>\n<l>ādye yathā-</l>\n<l>'khamiva jalaṃ jalamiva khaṃ haṃsaścandra iva haṃsa iva candraḥ /</l>\n<l>kumudākārāstārāstārākārāṇi kumudāni' //</l>\n</lg></p>\n\n<p>dvitīye yathā-</p>\n\n<lg>\n<l>'sacchāyābhbhojavadanāḥ sacchāyavadanāmbujā /</l>\n<l>vāpyo 'ṅganā ivābhānti yatra vāpya ivāṅganāḥ' //</l>\n</lg>\n\n</div>\n<div>\n\n<p>START Sūtra 15:</p>\n\n<l>sadṛśānubhavād vastvantarasmṛtiḥ smaraṇam // RuAss_15 //</l>\n\n<p>vastvantaraṃ sadṛśameva /\navinābhāvābhāvānnānumānam /\nyathā-</p>\n\n<lg>\n<l>'atiśayitasurāsuraprābhāvaṃ śiśumavalokya tathaiva tulyarūpam /</l>\n<l>kuśikasutamakhadviṣāṃ pramāthe dhṛtadhanuṣaṃ raghunandanaṃ smarāmi' //</l>\n</lg>\n\n<p>sādṛśyaṃ vinā tu smṛtirnāyamalaṅkāraḥ /\nyachā-</p>\n\n<lg>\n<l>'atrānugodaṃ mṛgayānivṛttastaraṅgavātena vinītakhedaḥ /</l>\n<l>rahastvadutsaṅganiṣaṇṇāmūrdhā smarāmi vānīragṛheṣu sutpaḥ' //</l>\n</lg>\n\n<p>atra ca kartṛviśeṣaṇānāṃ smartavyadaśābhāvitve smatṛdaśābhāvitvamasamīcīnam /</p>\n\n</div>\n<div>\n\n<p>preyolaṅkārasya tu sādṛśyavyatiriktanimittotthāpitā smṛtirviṣayaḥ /\nyathā\n'aho kope 'pi kāntaṃ mukham' iti /\n<lg>\n<l>tatrāpi vibhāvādyāgūritatvena svaśabdamātrapratipādyātve yathā-</l>\n<l>'atrānugādam' ityādi /</l>\n<l>'yairdṛṣṭo 'si tadā lalāṭapatitaprāsaprahāro yudhi sphītāsṛkstrutipāṭalīkṛtapurobhāgaḥ parān pātayan /</l>\n<l>teṣāṃ duḥsahakāmadehadahanaprodbhatanetrānala- jvālālībharabhāsvare smaripāvastaṃ gataṃ kautukam' //</l>\n</lg></p>\n\n<p>ityādau sadṛśavastvantarānubhave 'śakyavastvantarakaraṇātmā viśeṣālaṅkāraḥ, kāraṇasya kriyāsāmānyātmano darśine 'pi saṃbhavāt /\nmatāntare kāvyaliṅgametat /\ntadete sādṛśyāśrayeṇa bhedābhedatulyatvenālaṅkārā nirṇītāḥ' /</p>\n\n</div>\n<div>\n\n<p>START Sūtra 16:</p>\n\n<l>abhedaprādhānye ārope āropaviṣayānapahnave rūpakam // RuAss_16 //</l>\n\n<p>abhedasya prādhānyādbhedasya vastutaḥ sadbhāvaḥ /\nanyatrānyāvāpa āropaḥ /\ntasya viṣayaviṣayyavaṣṭabdhatvādviṣayasyāpahnave 'pahnutiḥ /\nanyathā tu viṣayiṇā viṣayasya rūpavataḥ karaṇādrūpakam /\nsādharmye tvanugatameva /\nyadāhuḥ-\n'upamaiva turobhūtabhedā rūpakamiṣyate' iti āropādabhede 'dhyavasāyaḥ prakṛṣyate iti paścāttanmūlālaṅkāravibhāgaḥ /</p>\n\n</div>\n<div>\n\n<p>idaṃ tu niravayavaṃ sāvayavaṃ paramparitamiti trividham /\nādyaṃ kevalaṃ māvārūpakañcate dvidhā /\ndvitīyaṃ samastavastuviṣayamekadeśavivarti ceti dvidhaiva /\ntṛtīyaṃ śliṣṭaśabdanibandhanatvena dvividhaṃ satpratyekaṃ kevalamālārūpakatvāccaturvidham /\ntadevamaṣṭau rūpakabhedāḥ /\nanye tū pratyekaṃ vākyoktasamāsoktādibhedāḥ saṃbhavanti te 'nyato draṣṭavyāḥ /</p>\n\n</div>\n<div>\n\n<lg>\n<l>krameṇa yathā-</l>\n<l>'dāse kṛtāgāsi bhavatyucitaḥ prabhūṇāṃ pādaprahāra iti sundari nāsmi dūye /</l>\n<l>udyatkaṭhorapulakāṅkurakaṇṭakāgrair- yatkhidyate tava padaṃ nanu sā vyathā me' //</l>\n</lg>\n\n<lg>\n<l>'pīyūṣaprasṛtirnavā makhabhujāṃ dātraṃ tamolūnaye svargaṅgāvimanaskakokavadanastrastā mṛṇālīlate /</l>\n<l>dvirbhāvaḥ smarakārmukasya kimapi prāṇeśvarīsāgasā- māśātanturudañcati pratipadi prāleyabhānostanuḥ' //</l>\n</lg>\n\n<lg>\n<l>'vistāraśālini nabhastalapattrapātre kundojjvalaprabha-bha saṃcayabhūribhaktam /</l>\n<l>gaṅgātaraṅgaghanamāhiṣadugdhadigdhaṃ jagdhaṃ mayā narapate kalikālakarṇa' //</l>\n</lg>\n\n<lg>\n<l>'ābhāti te kṣitibhṛtaḥ kṣaṇadāprabheyaṃ nistriṃśamāṃsalatamālavanāntalekhā /</l>\n<l>indutviṣo yudhi haṭhena tavārikīrtī- rānīya yatra ramate taruṇaḥ pratāpaḥ' //</l>\n</lg>\n\n<p>kṣitibhṛta ityatra śliṣṭaṃ padam /\n<lg>\n<l>paramparitam-</l>\n<l>'kiṃ padmamya ruciṃ na hanti nayanānandaṃ vidhatte na vā vṛddhiṃ vā jhaṣaketanasya kurute nālokamātreṇa kim /</l>\n<l>vaktrendau tava satyayaṃ yadaparaḥ śītāṃśurabhyudgato darpaḥ syādamṛtena cidiha tadapyastyeva bimbādhare' //</l>\n</lg></p>\n\n<lg>\n<l>atra vaktrendurūpaṇahetukamadharāmṛtasya pīyūṣeṇa śliṣṭaśabdaṃ rūpaṇam /</l>\n<l>'vidvanmānasahaṃsa vairikamasāsaṃkocadītpadyute durgāmārgaṇanīlalohita samitsvīkāravaiśvānara /</l>\n<l>satyaprītividhānadakṣa vijayaprāgbhāvabhīma prabho sāmrājyaṃ varavīra vatsaraśataṃ vairiñcamuccaiḥ kriyāḥ' //</l>\n</lg>\n\n<lg>\n<l>atra tvameva haṃsa ityāropaṇapūrvako mānasameva mānasamityādyāropa iti śliṣṭaśabdaṃ mālāparamparitam /</l>\n<l>'yāmi manovākkāyaiḥ śaraṇaṃ karuṇātmakaṃ jagannākhatham /</l>\n<l>janmajarāmaraṇārṇavataraṇataraṇḍaṃ harāṅghriyugam' //</l>\n</lg>\n\n<lg>\n<l>'paryaṅko rājalakṣmyā haritamaṇimayaḥ pauruṣābdhestaraṅgo bhragnapratyarthivaṃśolvaṇavijayakaristyāmadānāmbupaṭṭaḥ /</l>\n<l>saṅgrāmatrāsatāmyanmuralapatiyaśohaṃsanīlāmbuvāhaḥ khaṅgaḥ kṣmāsauvidallaḥ samiti vijayate mālavākhaṇḍalasya' //</l>\n</lg>\n\n<p>atra kṣmāsauvidalla iti paramparitamapyekadeśavivarti /\nevamādayo 'nye 'pi bhedā leśataḥ sūcitā eva /\n</p>\n</div>\n<div>\n\n<p>idaṃ vaidharmyeṇāpi dṛśyate /\n<lg>\n<l>yathā-</l>\n<l>'saujanyāmbumarusthalī sucaritālekhyadyubhittirguṇa- jyotsnākṛṣṇacaturdaśī saralatayogaśvapucchacchaṭā /</l>\n<l>yaireṣāpi durāśayā kaliyuge rājāvalī sevitā teṣāṃ śūlini bhaktimātrasulabhe sevā kiyatkauśalam' //</l>\n</lg></p>\n\n<p>atra cāropyamāṇasya dharmitvādāviṣṭaliṅgasaṃkhyātve 'pi kvacitsvato 'saṃbhavatsaṃkhyāyogasyāpi viṣayasaṃkhyātvam pratyekamāropāt /\n<lg>\n<l>yathā - 'kvacijjaṭāvalkalāvalambinaḥ kapolā dāvāgrayaḥ' ityādau /</l>\n<l>na hi kapilamunerbahutvam /</l>\n<l>'bhramimaratimalasahṛdayatāṃ pralayaṃ mūrcche tamaḥ śarīrasādam /</l>\n<l>maraṇaṃ ca jaladabhujagajaṃ prasahya kurute viṣaṃ viyoginīnām' //</l>\n</lg></p>\n\n<p>ityatra niyatasaṃkhyākakāryaviśeṣotthāpito garalārthaprabhāvito viṣaśabde śleṣa eva /\njaladabhujagajamiti rūpakasādhakamiti pūrve siddhatvābhāvānna tannicanvanaṃ viṣaśabde śliṣṭaśabdaṃ paramparitamiti śleṣa evātretyāhuḥ /</p>\n\n</div>\n<div>\n\n<p>START Sūtra 17:</p>\n\n<l>āropyamāṇasya prakṛtopayogitve pariṇāmaḥ // RuAss_17 //</l>\n\n<p>āropyamāṇaṃ rūpake prakṛtopayogitvābhāvātprakṛtoparañjakatvenaiva kevalenānvayaṃ bhajate pariṇāme tu prakṛtātmatayā āropyamāṇasyopayoga iti prakṛtamāropyamāṇarūpatvena pariṇamiti /\nāgamānugamavigamakhyātyabhāvātsāṃkhyīyapariṇāmavaisakṣaṇyam /\ntasya sāmānādhikaraṇyavaiyadhikaraṇyaprayogād dvaividhyam /\n<lg>\n<l>ādyo yathā-</l>\n<l>'tīrvā bhūteśamaulistrajamamaradhunīmātmanāsau tṛtīya- stasmai saumitrimaitrīmayamupahṛtavānātaraṃ nāvikāya /</l>\n<l>vyāmagrāhyastanībhiḥ śabarayuvatibhiḥ kautukodañcadakṣaṃ kṛcchrādanvīyamānastvaritamaya giriṃ citrakūṭaṃ pratasthe' //</l>\n</lg></p>\n\n<p>atra saumittrimaittrī prakṛtā āropyamāṇasamānādhikaraṇātararūpatvena pariṇatā /\nātarasya maittrīrūpatayā prakṛte upayogāt /\ntadatra yathā samāsoktāvāronyamāṇaṃ prakṛtopayogi taccāropaviṣayātmatayā tatra sthitam, ata eva tatra tadvyavahārasamāropaḥ evamihāpi jñeyam, kevalaṃ tatra viṣayasyaiva prayogaḥ, viṣayiṇo gamyamānatvāt /\niha tu dvayorapyabhidhānam, tādātmyāt tu tayoḥ pariṇāmitvam /\n<lg>\n<l>dvitīyo yathā-</l>\n<l>'atha paktrimatāmupeyivadbhiḥ sarasairvakrapathāśritairvacobhiḥ /</l>\n<l>kṣitibharturupāyānaṃ cakāra prathamaṃ tatparatasturaṅgamādyaiḥ' //</l>\n</lg></p>\n\n<p>rājasaṃghaṭane tūpāyanamucitam /\ntaccātra vacorūpamiti vacasāṃ vyadhikaraṇopāyanarūpatvena pariṇāmaḥ /</p>\n\n</div>\n<div>\n\n<p>START Sūtra 18:</p>\n\n<l>viṣayasya saṃdihyamānatve saṃdehaḥ // RuAss_18 //</l>\n\n<p>'abhedaprādhānye āropa ityeva /\nviṣayaḥ prakṛto 'rtaḥ, yadbhittitvenāprakṛtaḥ saṃdihyate /\naprakṛte saṃdehe viṣayo 'pi saṃdihyata eva /\ntena prakṛtāprakṛtagatatvena kavipratibhotthāpite saṃdehe saṃdehālaṅkāraḥ' /</p>\n\n</div>\n<div>\n\n<p>sa ca trividhaḥ /\nśuddho niścayagarbho niścayāntaśca /\nśuddho yatra saṃśaya eva paryavasānam /\n<lg>\n<l>yathā-</l>\n<l>'kiṃ tāruṇyataroriyaṃ rasabharodbhinnā navā vallarī līlāprocchalitasya kiṃ laharikā lāvaṇyavārāṃnidheḥ /</l>\n<l>udgāḍhotkalikāvatāṃ svasamayopanyāsavistrambhiṇaḥ kiṃ sākṣādupadeśayaṣṭirathavā devasya śṛṅgāriṇaḥ' //</l>\n</lg></p>\n\n<p>niścayagarbho yaḥ saṃśayopakramo niścayamadhyaḥ saṃśayāntaśca /\n<lg>\n<l>sa yathā--</l>\n<l>'ayaṃ mārtaṇḍaḥ kiṃ sa khalu turagaiḥ satpabhiritaḥ kṛśānuḥ kiṃ sākṣātprasarati diśo naiṣa niyatam /</l>\n<l>kṛtāntaḥ kiṃ sākṣānmahiṣavahano 'sāviti cirāt samalokyājau tvāṃ vidadhati vikalpānpratibhaṭāḥ' //</l>\n</lg></p>\n\n<p>niścayānto yatra saṃśaya upakramo niścaye paryavasānam /\n<lg>\n<l>yathā--</l>\n<l>'induḥ kiṃ kva kalaṅkaḥ sarasijametatkimambu kutra gatam /</l>\n<l>lalitasavilāsavacanairmukhamiti hariṇākṣi niścitaṃ parataḥ' //</l>\n</lg></p>\n\n<p>kacitāropyamāṇānāṃ bhinnāśrayatvena dṛśyate /\n<lg>\n<l>yathā--</l>\n<l>'rañjitā nu vividhāstaruśailā nāmitaṃ tu gaganaṃ mthagitaṃ nu /</l>\n<l>pūritā nu viṣameṣu dharitrī saṃhṛtā nu kakubhastimireṇa' //</l>\n</lg></p>\n\n<p>atrāropaviṣaye timire rāgādi tarvādibhinnāśrayatvenāropitam /\nkecittvadhyavasāyāśrayatvena saṃdehaprakāramāhuḥ /\nanye tu nuśabdasya saṃbhāvanādyotatvādutprekṣāprakāramimamācakṣate /</p>\n\n</div>\n<div>\n\n<p>START Sūtra 19:</p>\n\n<l>sādṛśyād vastvantarapratītirbhrāntimān // RuAss_19 //</l>\n\n<p>asamyagjñānatvasādharmyātsaṃdehānantaramasya lakṣaṇam /\nbhrāntiścittadharmaḥ /\nsa vidyate yasminbhaṇitiprakāre sa bhrāntimān /\nsādṛśyaprayuktā ca bhrāntirasya viṣayaḥ /\n<lg>\n<l>yathā-</l>\n<l>'oṣṭhe bimbaphalāśayālamalakeṣūtpākajambūdhiyā karṇolaṅkṛtibhāji dāḍimaphalabhrāntyā ca śoṇe bhaṇau /</l>\n<l>niṣpattyā sakṛdutpalacchadadṛśāmāttaklamānāṃ marau rājangṛrjararājapañjaraśukaiḥ sadyastṛṣā mūrcchitam' //</l>\n</lg></p>\n\n<p>gāḍhamarmaprahārādinā tu bhrāntirnāsyālaṅkārasya viṣayaḥ /\n<lg>\n<l>yathā--</l>\n<l>'dāmodarāghātacūrṇitāśeṣavakṣasā /</l>\n<l>dṛṣṭaṃ cāṇūramallena śatacandraṃ nabhastalam' //</l>\n</lg></p>\n\n<p>sādṛśyahetukāpi bhrāntirvicchittyarthe kavipratibhotthāpitaiva gṛhyate,yathodāhṛtam, na svarasotthāpitā śuktikārajatavat /\nevaṃ sthāṇurvā syātpuruṣo vā syāditi saṃśaye 'pi boddhavyam /</p>\n\n</div>\n<div>\n\n<p>START Sūtra 20:</p>\n\n<l>ekasyāpi nimittavaśādanekadhā grahaṇamullekhaḥ // RuAss_20 //</l>\n\n<p>yatraikaṃ vastvanekadhā gṛhyate sa rūpabāhulyollekhanādullekhaḥ /\nna cedaṃ nirnimittamullekhamātram, api tu nānāvidhadharmayogitvākhyanimittavaśādetatkriyate /\ntatra rucyarthitvavyutpattayo yathāyogaṃ prayojikāḥ /\n<lg>\n<l>taduktam-</l>\n<l>'yathāruci yathārthitvaṃ yathāvyutpatti bhidyate /</l>\n<l>ābhāso 'pyartha ekasminnanusaṃdhānasādhite' //</l>\n</lg></p>\n\n<p>iti //</p>\n\n<p>yathā-\n'yastapovanamit.i munibhiḥ kāmāyatanamiti veśyābhiḥ saṃgītaśāleti lāsakaiḥ' ityādi harṣacarite śrīkaṇṭhākhyajanapadavarṇane /\natra hyeka eva śrīkaṇṭhākhyojanapadastattadguṇayogāttapovanādyanekarūpatayā nirūpitaḥ /\nruccarthitvavyutpattayaśca prāyaśaḥ samastavyastā yojayituṃ śakyante /\nnanvetanmadhye 'vajravañjaramiti śaraṇāgatairasuravivaramiti vātikaiḥ' ityādau rūpakālaṅkārayoga iti kathamayamullekhālaṅkāraviṣayaḥ /\nsatyam /\nasti tāvat 'tapovanam' ityādau rūpakavivikto 'sya viṣayaḥ /\nyatra vastutastadrūpatāyāḥ saṃbhavaḥ /\nyatra tu rūpakaṃ vyavasthitaṃ tatra cediyamapi bhaṅgiḥ saṃbhāvinī tatsaṃkaro 'stu /\nna tvetāvatāsyābhāvaḥ śakyate vaktum /\ntataśca na doṣaḥ kaścit /\nevaṃ hi tatra viṣaye bhrāntimadalaṅkāro 'stu atadrūpasya tadrūpatāpratītinibandhanatvāt /\nnaitat /\nanaikadhāgrahaṇākhyasyāpūrvasyātiśayasyābhāvāt, taddhetukatvāccāsyālaṅkārasya /\nsaṃkarapratītistvaṅgīkṛtaiva yadyevam, abhede bheda ityevaṃrūpātiśayoktiratrāstu /\n<lg>\n<l>naiṣā doṣaḥ /</l>\n<l>grahītṛbhedākhyena viṣayavibhāgenānekadhātvoṭṭaṅkanāttasya ca vicchittyantararūpatvāt sarvathā nāsyāntarbhāvaḥ śakyakriya iti niścayaḥ /</l>\n<l>yathā vā- 'ṇārāaṇot ti pariṇaavaāhiṃ sirivallahot ti taruṇīhiṃ /</l>\n<l>bālāhiṃ uṇa kodūhaleṇa eme a saccavio' //</l>\n</lg></p>\n\n<lg>\n<l>('nārāyaṇa iti pariṇatavayobhiḥ śrīvallabha iti taruṇībhiḥ /</l>\n<l>bālābhiḥ panaḥ kautūhalena evameva satyāpitaḥ' //)//</l>\n</lg>\n\n<p>evam\n'garurvacasi pṛthururasi arjuno yaśasi' ityādāvavaseyam /\niyāṃstu viśeṣaḥ-pūrvatra grahītṛbhedenānekadhātvollekhaḥ, iha tu viṣayabhedena /\nnanvanekadhātvollekhane gurvādirūpatayā śleṣa iti kathamalaṅkārāntaramatra sthāpyate /\nsatyam /\nanekadhātvanimittaṃ tu vicchittyantaramatra dṛśyate iti tatpratibhotpattihetuḥ śleṣo 'tra syāt /\nna tu sarvathā tadabhāvaḥ /\nataścālaṅkārāntaraṃ yadevaṃvidhe viṣaye śleṣābhāve 'pi vicchittisadbhāvaḥ /\ntasmādevamādāvullekha eva śreyān /\nevamalaṅkārāntaravicchittyāśrayeṇāpyayamalaṅkāro nidarśanīyaḥ /</p>\n\n</div>\n<div>\n\n<p>START Sūtra 21:</p>\n\n<l>viṣayasyāpahnave 'pahnutiḥ // RuAss_21 //</l>\n\n<p>vastvantarapratītirityeva prakrāntāpahnavavaidharmyeṇedamucyate /\nāropaprastāvādāropaviṣayāpahnutāvāropyamāṇapratītāvapahnutyākhyo 'laṃṅkāraḥ /\ntasya ca trayī bandhacchāyā, apahnavapūrvaka āropaḥ, āropapūrvako 'pahnavaḥ /\nchalādiśabdairasatyatvapratipādakairvāpahnavanirdeśaḥ /\npūrvoktabhedadvaye vākyabhedaḥ /\ntṛtīyabhede tvekavākyatvam /\n<lg>\n<l>ādyo yathā--</l>\n<l>'yadetaccandrāntarjaladalavalīlāṃ prakurute tadācaṣṭe lokaḥ śaśaka iti no māṃ prati tathā /</l>\n<l>ahaṃ tvinduṃ manye tvadarivirahākrāntataruṇī kaṭākṣolkāpātavraṇakiṇakalaṅkāṅkitatanum' //</l>\n</lg></p>\n\n<lg>\n<l>atraindavasya śaśasyāpahnave upakṣitpe śaśakaprativastukiṇavata indorāropo nānvayaghaṭanāṃ puṣyatīti na niravadyam /</l>\n<l>tattu yathā 'pūrṇendoḥ paripoṣakāntavapuṣaḥ sphāraprabhābhāsvaraṃ nedaṃ maṇḍalamabhyayudeni gaganābhoge jigīṣorjagat /</l>\n<l>bhārasyocchritamātapatramadhunā pāṇḍupradeṣaśriyā mānonnaddhajanābhimānadalanodyogaikahevākinaḥ' //</l>\n</lg>\n\n<lg>\n<l>dvitīyo yathā-</l>\n<l>'vilasadamaranārīnetranīlābjaṣaṇḍā- nyadhivasati sadā yaḥ saṃyamādhaḥkṛtāni /</l>\n<l>na tu rucirakalāpe vartate yo mayūre vitaratu sa kumāro brahmacaryaśriyaṃ vaḥ' //</l>\n</lg>\n\n<lg>\n<l>tṛtīyo yathā--</l>\n<l>'ud bhrāntojjhitagehagūrjaravadhūkampākuloccaiḥ kuca- preṅkholāmalahāravallivilanmuktāphalacchajhanā /</l>\n<l>sārdhaṃ tvadripubhistvadīyaśasāṃ śūnye marau dhāvatāṃ bhraṣṭaṃ rājamṛgāṅkaṃ! kundamukulasthūlaiḥ śramāmbhaḥkaṇaiḥ' //</l>\n</lg>\n\n<p>atra śūnya ityasya sthāne manyeśabdaprayoge sāpahnavotprekṣā ittayapi sthāpayiṣyate, ' ahaṃ tvinduṃ manye ' iti tu vākyabhede manyeśabdaprayogenotprekṣeti ca vakṣyate /\netasminnapi bhedo 'pahnavāropayoḥ paurvāparyaprayogaviparyaye bhedadvayaṃ sadapi na pūrvavaccitratāvahamiti na bhedatvena gaṇitam /\ntatrāpahnuvapūrvake ārope nirantaramudāhṛtam /\n<lg>\n<l>āropapūrvake tvapahnave yathā--</l>\n<l>'jyotsnābhasmacchuraṇadhavalā bibhratī tārakāsthī nyantardhānavyasanarasikā kātrikāpālikīyam /</l>\n<l>dvīpāddvīpaṃ bhramati dadhatī candramudākāpāne nyastaṃ siddhāñjanaparimalaṃ lāñcanasya cchalena' //</l>\n</lg></p>\n\n<lg>\n<l>kacitpunarasatyatvaṃ vastvantararūpatābhidhāyi-vapuḥ-śabdādinibandhanaṃ yathā-</l>\n<l>'amuṣmiṃllāvaṇyāmṛtasarasi nūnaṃ mṛgadṛśaḥ smaraḥ śarvapluṣṭaḥ pṛthujaghanabhāge nipatitaḥ /</l>\n<l>yadaṅgāṅgārāṇāṃ praśamapiśunā nābhikuhare khikhā dhūmasyeyaṃ pariṇamati romāvalivapuḥ' //</l>\n</lg>\n\n<p>iti /</p>\n\n</div>\n<div>\n\n<p>START Sūtra 22:</p>\n\n<p>evamabhedaprādhānye āropagarbhānalaṅkārāṃllakṣayitvā adhyavasāyagarbhāṃllukṣayati- tatra</p>\n\n<l>adhyavasāye vyāpāraprādhānye utprekṣā // RuAss_22 //</l>\n\n<p>viṣayanigaraṇenābhedapratipattirviṣayiṇo 'dhyavasāyaḥ /</p>\n\n</div>\n<div>\n\n<p>sa ca dvividhaḥ - sādhyaḥ siddhaśca /\nsādhyo yatra viṣayiṇo 'satyatayā pratītiḥ /\nasatyatvaṃ ca viṣayigatasya dharmasya viṣaya upanibandhe viṣayisaṃbhāvitvena viṣayāsaṃbhāvitvena ca pratīteḥ /\ndharmo,guṇakriyārūpaḥ tasya saṃbhavāsaṃbhavapratītau saṃbhavāśrayasya tatrāparamārthatayā asatyatvaṃ pratīyate, itarasya tu paramārthatayā satyatvam /\nyasyāsatyatvaṃ, tasya satyatvapratītāvadhyavasāyaḥ sādhyaḥ /\nataśca vyāpāraprādhānyam /\nsiddho yatra viṣayiṇo vastuto 'satyasyāpi satyatāpratītiḥ /\nsatvatvaṃ ca pūrvakasyāsatyatvanimittasyabhāvāt /\nataścādhyavasitaprādhānyam /\ntatra sādhyatvapratītau vyāpāraprādhānye 'dhyavasāyaḥ saṃbhāvanamabhimānastarka ūhṛ utprekṣetyādiśabdairucyate /\ntadevamaprakṛtagataguṇakriyābhisaṃbandhādaprakṛtatvena prakṛtasya saṃbhāvanamutprekṣā /\nsā ca vācyā ivādibhiḥ pradarśyate /\npratīyamānāyāṃ punarivādyaprayogaḥ /\nsā ca jātikriyāguṇadravyatāṇāmaprakṛtānāmadhyavaseyatvena caturthā /\nprakṛtasyaitadbhedayoge 'pi na vaicitryamiti na te gaṇitāḥ /\npratyekaṃ ca bhāvābhāvābhimānarūpatayā dvaividhye 'ṣṭavivatvam /\nbhedāṣṭakasya ca pratyekaṃ nimittasya guṇākriyārūpatve ṣoḍaśa bhedāḥ /\nteṣāṃ ca pratyekaṃ nimittasyopādānānupādanābhyāṃ dvātriṃśatprabhedāḥ, teṣu ca pratyekaṃ hetusvarūpaphalotprekṣaṇarūpatvena ṣaṇṇavatirbhedāḥ /\neṣā gatirvācyotprekṣāyā /\ntatrāpi dravyasya prāyaḥ svarūpotprekṣaṇameveti hetuphalotprekṣābhedāstataḥ pātanīyāḥ /\npratīyamānāyāstu yadyapyuddeśata etāvantobhedāḥ, tathāpi nimittasyānupādānaṃ tasyāṃ na saṃbhavatīti tairbhedair yūno 'yaṃ prakāraḥ /\nivādyanupādāne nimittasyata cākīrtane utprekṣaṇasya niṣpamāṇatvāt /\nprāyaśca svarūpotprakṣāyā yathāsaṃbhavaṃ bhedanirdeśa /\neṣā cārthāśrayati dharmaviṣaye śliṣṭaśabdahetukā kvacitpadārthānvayavelāyāṃ sādṛśyābhivānādupakrāntāpyupamāvākyārthatātparyasāmarythābhimantṛvyāpāropārohakrameṇotprekṣāyāṃ paryavasyati /\nkvacicchalādiśabdaprayoge sāpahnavātprekṣā bhavati /\nataścoktavakṣyamāṇaprakāravaicitryeṇānantyamasyāḥ /</p>\n\n</div>\n<div>\n\n<p>sāprataṃ tviyaṃ diḍvrātreṇodāhniyate /\n<lg>\n<l>tatra jātyutprekṣā yathā-</l>\n<l>'sa vaḥ pāyādindurnavabisalatākoṭikuṭilaḥ- smārāreryo mūrdhni jvalanakapiśo bhāti nihitaḥ /</l>\n<l>stravanmandākinyāḥ pratidivasasiktena payasā kapālenonmuktaḥ sphaṭikadhavalenāṅkura iva' //</l>\n</lg></p>\n\n<p>atrāṅkuraśabdasya jātiśabdatvājjātirutprekṣyate /</p>\n\n<lg>\n<l>kriyotprekṣā yathā--</l>\n<l>'limpatīva tamoṅgāni varṣatīvāñjanaṃ nabhaḥ' /</l>\n<l>atra lepanavarṣaṇakriye tamonabhogatatvenotprekṣyete /</l>\n<l>uttarārdhe tu 'asatpuruṣaseveva dṛṣṭirniṣphalatāṃ gatā' //</l>\n</lg>\n\n<p>ityatropamaiva notprekṣā /\n<lg>\n<l>guṇotprekṣā yathā-</l>\n<l>'saiṣā sthalī yatra vicinvatā tvāṃ bhraṣṭaṃ mayā nūpuramekamurvyām /</l>\n<l>adṛśyata tvaccaraṇāravindaviśleṣaduḥkhādiva baddhamaunam' //</l>\n</lg></p>\n\n<p>atra dukhaṃ guṇaḥ /\n<lg>\n<l>dravyotprekṣā yathā-</l>\n<l>'pātālametannayanotsavena vilokya śūnyaṃ mṛgalāñchanena /</l>\n<l>ihāṅganābhiḥ svamukhacchalena kṛtāmbare candramayīva sṛṣṭiḥ' //</l>\n</lg></p>\n\n<p>atra candrasyaikatvād dravyatvam /\netāni bhāvābhimāne udāharaṇāni /</p>\n\n</div>\n<div>\n\n<lg>\n<l>abhāvābhimāne yathā-</l>\n<l>'kapolaphalakāvasyāḥ kaṣṭaṃ bhūtvā tathāvidhau /</l>\n<l>apaśyantāvivānyonyamīdṛkṣāṃ kṣamatāṃ gatau' //</l>\n</lg>\n\n<p>atrāpaśyantāviti kriyāyā abhāvābhimānaḥ /\nevaṃ jātyādāvapyūdyam /\nguṇasya nimittatvaṃ yathā-\n'navabisalatākoṭikuṭilaḥ' ityatrodāhṛte kuṭilatvasya /\nkriyāyā yathā- r'idṛkṣāṃ kṣāmatāṃ gatau' ityatra kṣāmatāgamanasya /\nnimittopādānasyaite udāharaṇe /\n<lg>\n<l>anupādāne 'limpatīva tamo 'ṅgāni' ityādyudāharaṇam /</l>\n<l>hetūtprekṣā yathā - 'viśleṣaduḥkhādiva baddhamaunam' ityādau /</l>\n<l>svārūpotprekṣā yathā - 'kuberajuṣṭāṃ diśamuṣṇaraśmau gantuṃ pravṛtte samayaṃ vilaṅghya /</l>\n<l>dig dakṣiṇā gandhavahaṃ mukhena vyalīkaniḥ śvāsamivotsasarja' //</l>\n</lg></p>\n\n<lg>\n<l>phalotprekṣā yathā - 'colasya yadbhītipalāyitasya bhālatvacaṃ kaṇṭakino vanāntāḥ /</l>\n<l>adyāpi kiṃ vānubhaviṣyatīti vyapāṭayandraṣṭumivākṣarāṇi' //</l>\n</lg>\n\n<p>evaṃ vācyotprekṣāyā udāharaṇadig dattā /\n<lg>\n<l>pratīyamānotprekṣā yathā -</l>\n<l>'mahilāsahaḥsabharie tuha hiae suhaa sā asāantī /</l>\n<l>aṇudiṇamaṇaṇṇaambhā aṅgaṃ taṇuaṃpi taṇuei' //</l>\n</lg></p>\n\n<lg>\n<l>('mahilāsahasrabharite tava hṛdaye subhaga sā amāntī /</l>\n<l>anudinamananyakarmā aṅgaṃ tanakamapi tanayati' //) //</l>\n</lg>\n\n<p>atra-\namāantītyavartamāneveti tanūkaraṇahetutvenotprekṣitam /\nevaṃ bhedāntareṣvapi jñeyam /</p>\n\n</div>\n<div>\n\n<lg>\n<l>śliṣṭaśabdaheturyathā - 'ananyasāmānyatayā prasiddhasttayāgīti gīto jagatītale yaḥ /</l>\n<l>abhūdahaṃpūrvikayā gatānāmatīva bhūmiḥ smaramārgaṇānām' //</l>\n</lg>\n\n<p>atra dharmaviṣaye mārgaṇaśabdaḥ śliṣṭaḥ /</p>\n\n</div>\n<div>\n\n<lg>\n<l>upamopakramotprekṣā yathā - 'kastūrītilakanti bhālaphalake devyā mukhāmbhoruhe rolambanti tamālabālamukulottaṃsanti maulāvapi /</l>\n<l>yāḥ karṇe vikacotpalanti kucayoraṅke ca kālāguru- sthāsanti prathayantu tāstava śivaṃ śrīkaṇṭhakaṇṭhatviśaṣaḥ' //</l>\n</lg>\n\n<p>atra yadyapi 'sarvaprātipadikebhyaḥ kkip' ityupamānātkkibvidhāvāmukhe upamāpratītistathāpyupamānasya prakṛte saṃbhavaucityātsaṃbhāvanotthane utprekṣāyāṃ paryavasānam /\nyathā vā virahavaṇaṃne 'keyūrāyitamaṅgadaiḥ' ityādau /\neṣāpi samastopamāpratīpādakaviṣaye 'pi harṣacaritavārtite sāhityamīmāṃsāyāṃ ca teṣu teṣu pradeśeṣudāhṛtā, iha tu granthavistarabhayānna prapañcitā /</p>\n\n</div>\n<div>\n\n<lg>\n<l>sāpahnavotprekṣā yathā-</l>\n<l>'gatāsu tīraṃ timighaṭṭanena sasaṃbhramaṃ pauravilāsinīṣu /</l>\n<l>yatrollasatphenataticchalena muktāṭṭahāseva vibhāti siprā' //</l>\n</lg>\n\n<p>atrevaśabdamāhātmyātsaṃbhāvanaṃ chalaśabdaprayogāccāpahnavo gamyate /\nevaṃ chadmādiśabdaprayoge 'pi jñeyam /\n'apara iva pākaśāsanaḥ' ityādāvaparaśabdāprayoge upamaiveyam /\ntatprayoge tu prakṛtasya rājñaḥ pākaśāsanatvapratītāvadhyavasāyasaṃbhāvādivaśabdena ca tasya sādhyatvapratīterutprekṣaiveyam /\nivaśabādāprayoge siddhatvādadhyavasāyasyātiśayoktiḥ /\nivāparaśabdayoraprayoge tu rūpakam /\ntadevaṃ prakāravaicitryeṇāvasthitāyā utprekṣāyā hetūtprekṣāyāṃ yasya prakṛtasaṃbandhino dharmasya heturutprekṣate sa dharmo 'dhyavasāyavaśādabhinna utprekṣāyāṃ nimittatvenāśrīyate /\nsa ca vācya eva niyamena bhavati /\nanyathā kaṃ prati hetuḥ syāt /\nyathā-'apaśyantāvivānyonyam' ityādau /\natra kapolayoḥ prakṛtayoḥ saṃbandhitvenopāttasya kṣāmatāgamanasya heturadarśanamutprekṣitam /\nhetuphalaṃ ca kṣāmatāgamanaṃ tatra nimittam /\nevam 'adṛśyata tvaccaraṇāravindaviśleṣaduḥkhādiva baddhamaunam'ityatra nūpuragatasya maunitvasya heturduḥkhitvam /\ntadutprekṣaṇe maunitvameva nimittaṃ jñeyam /\nevaṃ sarvatra /</p>\n\n</div>\n<div>\n\n<p>svarūpotprekṣāyāṃ yatra dharmī dharmyantaragatatvenotpekṣyate tatrāpi nimittabhūto dharmaḥ kkacinnirdiśyate /\nyathā-'sa vaḥ pāyādunduḥ' ityādau /\natra kuṭulatvādi nirdiṣṭameva /\n'veleva rāgasāgarasya' ityādau saṃkṣobhakāritvādi gamyamānam /\nyatra ca dharma eva dharmigatatvenotprekṣyate tatrāpi nimittasyopādānānupādānābhyam /\n<lg>\n<l>upādāne yathā-</l>\n<l>'prāpyābhiṣekametasminpratiṣṭhāsati dviṣām /</l>\n<l>cakampe lopyamānajñā bhayavihvavaliteva bhūḥ' //</l>\n</lg></p>\n\n<p>atra bhūgatatvena bhayavihvalitatvākhyadharmotprekṣāyāṃ kampādinimittamupāttama /\nanupādāne yathā-'lipmatīva tamo 'ṅgāni' ityādau /\natra tamotatatvena lepanakriyākartṛtvopekṣāyāṃ vyāpanādi nimittaṃ gamyamānam /\nvyāpanādau tūtprekṣāviṣaye nimittamanyadanveṣyaṃ syāt /\nna ca viṣayasya gamyamānatvaṃ yuktam /\ntasyotprekṣitādhāratvena prastutasyābhidhātumucitatvāt /\ntasmād yathoktameva sādhu /</p>\n\n</div>\n<div>\n\n<p>phalotprekṣāyāṃ yadeva tasya kāraṇaṃ tadeva nimittam /\ntasyānupādāne kasya tatphalatvenoktaṃ syāt /\ntasmāttatra tasya nimittasyopādānameva na prakārāntaram /\n<lg>\n<l>yathā--</l>\n<l>'rathasthitānāṃ parivartanāya purātanānāmiva vāhanānām' /</l>\n<l>utpattibhūmau turagāttamānāṃ diśi pratasthe raviruttarasyām' //</l>\n</lg></p>\n\n<p>atrāśvaparivartanasya phalasyottaradiggamanaṃ kāraṇameva nimittamupāttam /</p>\n\n</div>\n<div>\n\n<p>tadasāvutprekṣāyāḥ kakṣyāvibhāgaḥ pracuratayā sthito 'pi lakṣye duravadhāratvādiha na prapañcitaḥ /\ntasyāścevādiśabdavanmanyeśabdo 'pi pratipādakaḥ /\nkiṃ tūtprekṣāsāmagrathabhāve manyeśabdaprayogo vitarkameva pratipādayati /\nyathodāhṛtaṃ prāk 'ahaṃ tvinduṃ manye tvadariviraha' ityādi /</p>\n\n</div>\n<div>\n\n<p>START Sūtra 23:</p>\n\n<p>evamadhyavasāyasya sādhyatāyāmutprekṣāṃ nirṇīya siddhatve 'tiśayoktiṃ lakṣayati-</p>\n\n<l>adhyavasitaprādhānye tvatiśayoktiḥ // RuAss_23 //</l>\n\n<p>adhyavasāne trayaṃ saṃbhavati- svarūpaṃ viṣayo viṣayī ca /\nviṣayasya hi viṣayiṇāntarnigīrṇatve 'dhyavasāyasya svarūpotthānam /\ntatra sādhyatve svarūpaprādhānyam /\nsiddhatve tvadhyavamitaprādhānyam /\nviṣayaprādhānyamadhyavasāye naiva saṃbhavati /\nadhyavasitaprādhānye cātiśayoktiḥ /\nanyāśca pañcaprakārāḥ /\nbhede 'bhedaḥ /\nabhede bhedaḥ /\nsaṃbandhe 'saṃbandhaḥ /\nasaṃbandhe saṃbandhaḥ /\nkāryakāraṇapaurvāparyavidhvaṃsaśca /</p>\n\n</div>\n<div>\n\n<lg>\n<l>tatra bhede 'bhedo yathā--</l>\n<l>'kamalamanabhbhasi kamale ca kuvalaye tāni kanakalatikāyām /</l>\n<l>sā ca sukumārasubhagetyutpātaparamparā keyam' //</l>\n</lg>\n\n<p>atra mukhādīnāṃ kamalādyairbhede 'bhedaḥ //</p>\n\n</div>\n<div>\n\n<lg>\n<l>abhede bhedo yathā-</l>\n<l>'aṇṇaṃ laḍahattaṇaaṃ aṇṇāvia kāvi vattaṇacchāā /</l>\n<l>sāmā sāmaṇṇāpaāvaiṇo rehañcia ṇa hvoi' //</l>\n</lg>\n\n<lg>\n<l>('anyat saundaryemanyāpi ca kāpi varttanacchāyā /</l>\n<l>śyāmā sāmānyaprajāpate rekhaiva na saṃbhavati' //)//</l>\n</lg>\n\n<lg>\n<l>atra laḍahatvādīnāmabhede 'pyanyatvena bhedaḥ /</l>\n<l>yathā vā-- 'maggialaddhaṃmi valāmoḍiacuṃbieṃ apyaṇā a uvaṇamie /</l>\n<l>ekkaṃmi piāharae aṇṇoṇṇā hāenti rasabheā' //</l>\n</lg>\n\n<lg>\n<l>('mārgikatalabdhe balātkāracumbute ātmanā copanīte /</l>\n<l>ekasminnapi priyādhare 'nye 'nye bhavanti rasabhedāḥ' //)//</l>\n</lg>\n\n<p>atrābhinnasyāpi priyādhararasasya viṣayavibhāgena bhedenopanibagandhaḥ /\n<lg>\n<l>saṃbandhe 'saṃbandho yathā-</l>\n<l>'lāvaṇyadraviṇavyayo na gaṇitaḥ kleśo mahānsvīkṛtaḥ svacchandaṃ carato janasya hṛdaye cintājvaro nirmitaḥ /</l>\n<l>eṣāpi svaguṇānurūparamaṇābhāvād varākī hatā ko 'rthaścetasi vedhasā vinihitastanvyāstanuṃ tanvatā' //</l>\n</lg></p>\n\n<lg>\n<l>atra lāvaṇyadraviṇasya vyayasaṃbandhe 'pyasaṃbandhastanvīlāvaṇyaprakarṣapratipādanārthe nibaddhaḥ /</l>\n<l>yathā vā-- 'asyāḥ sargavidhau prajāpatipabhūccandro nu kāntipradaḥ śṛṅgāraikarasaḥ svayaṃ nu madano māso nu puṣkākaraḥ /</l>\n<l>vedābhyāsajaḍaḥ kathaṃ nu viṣayavyāvṛttakautūhalo nirmātuṃ prabhavenmanoharamidaṃ rūpaṃ purāṇo muniḥ' //</l>\n</lg>\n\n<p>atra purāṇaprajāpatinirmāṇasaṃbandhe 'pvasaṃbandha uktaḥ /\n<lg>\n<l>asaṃbandhe saṃbandho yathā-</l>\n<l>'puṣpaṃ pravālopahitaṃ yadi syānmuktāphalaṃ vā sphuṭavidrumastham /</l>\n<l>tato 'nukuryād viśadasya tasyāstāmrauṣṭhaparyastarucaḥ smitasya' //</l>\n</lg></p>\n\n<lg>\n<l>atra saṃbhāvanayā saṃbandhaḥ yathā vā- 'dāho 'mbhaḥprasṛtiṃpacaḥ pracayavān bāṣpaḥ praṇālocitaḥ śvāsāḥ preṅkhikatadīpradīpakalikāḥ pāṇṭimni magnaṃ vapuḥ /</l>\n<l>kiṃ tāmyatkathagrāmi rātrimakhilāṃ tvanmārgavātāgrane hastacchattraniruddhacandramahasastasyāḥ sthitirvartate' //</l>\n</lg>\n\n<p>atra dāhādīpāmabhbhaḥ prasṛtyādyairasaṃbandhe 'pi saṃbandhaḥ siddhatvenoktaḥ /</p>\n\n</div>\n<div>\n\n<p>kāryakāraṇapaurvāparyavidhvaṃsaḥ paurvāparyaviparyayāttulyakālatvādvā /\n<lg>\n<l>viparyayo yathā-</l>\n<l>'hṛdayamadhiṣṭitamādau mālatyāḥ kusumacāpabāṇena /</l>\n<l>caramaṃ ramaṇīvallabha! locanaviṣayaṃ tvayā bhajatā' //</l>\n</lg></p>\n\n<lg>\n<l>tulyakālatvaṃ yathā--</l>\n<l>'aviralavilolajaladaḥ kuṭajārjunanīpasurabhivanavātaḥ /</l>\n<l>ayamāyātaḥ kālo hanta hṛtāḥ pathikagehinyaḥ' //</l>\n</lg>\n\n</div>\n<div>\n\n<p>eṣu pañcasu bhedeṣu bhede 'bhedādivacanaṃ lokātikrāntagocaram /\nataścātrātiśayākhyaṃ yatphalaṃ prayojakatvānnimittaṃ tatrābhedādhyavasāyaḥ /\ntathā hi 'kamalamanambhasi' ityādau vadanādīnāṃ kamalādyairbhede 'pi vāstavaṃ saundaryaṃ kavisamarpitena saundaryeṇābhedenādhyavasitaṃ bhede 'bhedavacanasya nimittam /\ntatra ca siddho 'dhyavasāya ityadhyavasitaprādhānyam /\nna tu vadanādīnāṃ kamalādibhirabhedādhyavasāyo yojanīyaḥ, abhede bheda ityādiṣu prakāreṣvaṣyāpteḥ /\ntatra hi 'aṇṇaṃ laḍahṛttaṇaaṃ' ityādau sātiśayaṃ laḍahatvaṃ nimittabhūtabhedenādhyavasitam /\nevamanyatrāpi jñeyam /\ntadabhiprāyeṇaivādhyavasitaprādhānyam /\nprakārapañcakamadhyātkāryakāraṇabhāvena yaḥ prakāraḥ sa kāryakāraṇatāśrayālaṅkāraprastāve prapañcārthaṃ lakṣiyiṣyate /</p>\n\n</div>\n<div>\n\n<p>START Sūtra 24:</p>\n\n<p>evamadhyavasāyāśrayamalaṅkāradvayamuktvā gamyamānaupamyāśrayā alaṅkārā idānīmucyante /\ntatrāpi padārthavākyārtagatatvena teṣāṃ dvaividhye padārthagatamalaṅkāradvayaṃ krameṇocyate-</p>\n\n<l>aupamyasya gamyatve padārthagatatvena prastutānāmaprastutānāṃ vā samānadharmābhisaṃbandhe tulyayogitā // RuAss_24 //</l>\n\n<p>ivādyaprayoge hyaupanyasya gamyatvam /\ntatra prākaraṇikānāmapraraṇikānāṃ vārthānāṃ samānaguṇakriyāsaṃbandhe anvitārthā tulyayogitā /\n<lg>\n<l>yathā-</l>\n<l>'sajjātapatraprakārāñcitāni samudvahanti sphuṭapāṭalatvam /</l>\n<l>vikasvarāṇyarkakaraprabhāvāddināni padmāni ca vṛddhimīyuḥ' //</l>\n</lg></p>\n\n<p>atra ṛtuvarṇanasya prakāntatvāddinānāṃ padmānāṃ ca prakṛtatvād vṛddhigamanaṃ kriyā /\nevaṃ guṇe 'pi /\n<lg>\n<l>yathā-</l>\n<l>'yogapaṭṭo jaṭājālaṃ tāravī tvaṅmṛgājinam /</l>\n<l>ucitāni tavāṅgeṣu yadyamūni taducyatām' //</l>\n</lg></p>\n\n<p>ucitatvaṃ guṇaḥ /\n<lg>\n<l>aprākaraṇikānāṃ yathā-</l>\n<l>'dhāvattvadaśvapṛtanāpatitaṃ mukhe 'sya ninindranīlanalinacchadakomalāṅgyā /</l>\n<l>bhagnasya gūrjaranṛpasya rajaḥ kayāpi tanvyā tavāsilatayā ca yaśaḥ prabhṛṣṭam' //</l>\n</lg></p>\n\n<p>atra gūrjaraṃ prati nāyikāsilatayoraprākaraṇikatve mārjanaṃ kriyā /\n<lg>\n<l>guṇo yathā-</l>\n<l>'tvadaṅgamārdavaṃ draṣṭuḥ kasya citte na bhāsate /</l>\n<l>mālatīśaśabhṛllekhākadalīnāṃ kaṭhoratā' //</l>\n</lg></p>\n\n<p>kaṭhoratvaṃ guṇaḥ /\nevameṣā caturvidhā vyākhyātā /</p>\n\n</div>\n<div>\n\n<p>START Sūtra 25:</p>\n\n<p>prastutāprastutayorvyastatve tulyayogitāṃ pratipādya samastatve dīpakamucyate -</p>\n\n<l>prastutāprastutānāṃ tu dīpakam // RuAss_25 //</l>\n\n<p>aupamyasya gamyatva ityādyanuvartate /\nprākaraṇikāprākaraṇikayormadhyādekatra nirdiṣṭaḥ samāno dharmaḥ prasaṅganānyatropakārāddīpanāddīpasādṛśyena dīpakākhyālaṅkārotthāpakaḥ /\ntatrevādyaprayogādupamānopameyabhāvo gamyamānaḥ /\nsa ca vāstava eva /\npūrvatra śuddhaprākaraṇikatve śuddhāprākaṇikatvai vā vaivakṣikaḥ, prākaraṇikatvanirvartitatvādupamānopameyabhāvasya /\nanekasyaikakriyābhisaṃbandhādaucityātpadārthatvoktiḥ /\nvastutastu vākyārthatve ādimadhyāntavākyagatatvena dharmasya vṛttāvādibhamadhyāntadīpakākhyāstrayo 'sya bhedāḥ /</p>\n\n</div>\n<div>\n\n<lg>\n<l>krameṇodāharaṇam - 'rehai mihireṇa ṇahaṃ raseṇa kavvaṃ sareṇa jovvaṇaaṃ /</l>\n<l>amaeṇa dhuṇīdhavao tumae ṇaraṇāha bhuvaṇamiṇaṃ' //</l>\n</lg>\n\n<p>('reyate mihireṇa nabho rasena kāvyaṃ sareṇa [smareṇa] yauvanam amṛtena dhunīdhavaḥsvayā naramātha! bhuvanamidam' //)//</p>\n\n<lg>\n<l>'saṃcārapūtāni digantarāṇi kṛtvā dinānte nilayāya gantum /</l>\n<l>pracakrame pallavarāgatāmrā prabhā pataṅgasya munaśca dhenuḥ' //</l>\n</lg>\n\n<lg>\n<l>'kivaṇāṇa dhaṇaṃ ṇāāṇaṃ phaṇamaṇī kesarāiṃ sīhāṇaṃ /</l>\n<l>kulavāliāṇa thaṇaā kutto cheppanti amuāṇaṃ' //</l>\n</lg>\n\n<lg>\n<l>('kṛpaṇānāṃ dhanaṃ nāgānāṃ phaṇamaṇiḥ kesarāḥ siṃhānām /</l>\n<l>kulabālikānāṃ stanāḥ kutaḥ spṛśyante 'mṛtānām') //</l>\n</lg>\n\n<p>evamekakriyaṃ dīpakatrayaṃ nirṇītam /\natra ca yathānekakārakagatatvennaikakriyā dīpakaṃ tathānekakriyāgatatvenaikakārakamapi dīpakam /\n<lg>\n<l>yathā-</l>\n<l>'sādhūnāmupakartuṃ lakṣmīṃ dharttuṃ vihāyasā gantum /</l>\n<l>na kutūhali kasya manaścaritaṃ ca mahātmanāṃ śrotum' //</l>\n</lg></p>\n\n<p>atropakaraṇādyanekakriyākartṛtvena kutūhalaviśiṣṭaṃ mano nirdiṣṭam /\nchāyānrareṇa tu mālādīpakaṃ prastāvāntare lakṣyayiṣyate /</p>\n\n</div>\n<div>\n\n<p>START Sūtra 26:</p>\n\n<l>vākyārthagatatvena sāmānyasya vākyadvaye pṛthaṅnirdeśe prativastūpamā // RuAss_26 //</l>\n\n<p>padārthārabdho vākyārtha iti padārthagatālaṅkārānantaraṃ vākyārthagatālaṅkāraprastāvaḥ /\ntatra sāmānyadharmasyevādyupādāne sakṛnnirdeśe upamā /\nvastuprativastubhāvenāsakṛnnirdeśe 'pi saiva /\nivādyanupādāne sakṛnnirdeśe upamā /\nvastuprativastubhāvenāsakṛnnirdeśe tu śuddhasāmānyarūpatvaṃ bimbapratibimbabhāvo vā /\nādyaḥ prakāraḥ prativastūpamā /\nvastu-śabdasya vākyārthavācitve prativāvākyārthamupamā sāmyamityanvarthāśrayaṇāt /\nkevalaṃ kāvyasamayātparyāyāntareṇa pṛthaṅnirdeśaḥ /\ndvitīyaprakārāśrayeṇa dṛṣṭānto vakṣyate /\ntadevamaupamyāśrayeṇaiva prativastūpamā /\n<lg>\n<l>yathā -</l>\n<l>'cakorya eva caturāścandrikācāmakarmaṇi /</l>\n<l>āvantya eva nipuṇāḥ sudṛśo ratanarmaṇi' //</l>\n</lg></p>\n\n<p>atra caturatvaṃ sādhāraṇe dharmaṃ upamānavākye, upameyavākye tu nipuṇapadena nirdiṣṭaḥ /\nna kevasamiyaṃ sādharmyeṇa yāvad vaidharmyeṇāpi /\nyathātraivottarasthāne 'vināvantīrna nipuṇāḥ sudṛśo ratanarmaṇi' iti pāṭhe /</p>\n\n</div>\n<div>\n\n<p>START Sūtra 27:\n<l>tasyāpi bimbapratibimbabhāvatayā nirdeśa dṛṣṭāntaḥ // RuAss_27 //</l></p>\n\n<p>taṣṇāpīti na kevalamupamānopameyayoḥ /\ntacchabdena sāmānyadharmaḥ pratyavamṛṣṭaḥ /\nayamapi sādharmyavaidharmyābhyāṃ dvividhaḥ /\n<lg>\n<l>ādyo yathā-</l>\n<l>'abdhirlaṅghita eva vānarabhaṭaiḥ kiṃ tvasya gambhīratā- , māpātālanimagnapīvaratanurjānāti manthācalaḥ /</l>\n<l>devīṃ vācamupāsate hi bahyavaḥ sāraṃ tu sārastvataṃ jānīte nitarāmasau gurukulakliṣṭo murāriḥ kaviḥ' //</l>\n</lg></p>\n\n<p>atra yadyapi ñcānākhya eko dharmo nirdiṣṭastathāpi na tannibandhanamaupabhyaṃ vivakṣitam /\nyannibandhanaṃ ca vivakṣitaṃ tatrābdhilaṅghanādāvastyeva divyavāgupāsanādinā pratibimbanam /\n<lg>\n<l>dvitīyo yathā-</l>\n<l>'kṛtaṃ ca garvābhimukhaṃ manastvayā kimanyadevaṃ nihatāśca no 'rayaḥ /</l>\n<l>tamāṃsi tiṣṭanti hi tāvadaṃśumānna yāvadāyātyudayādrimaulitām' //</l>\n</lg></p>\n\n<p>atra nihatatvādeḥ sthānādinā vaidharmyeṇa pratibimbanam /</p>\n\n</div>\n<div>\n\n<p>START Sūtra 28:</p>\n\n<l>saṃbhāvatāsaṃbhavatā vā vastusaṃbandhena gamyamānaṃ pratibimbakaraṇaṃ nidarśanā // RuAss_28 //</l>\n\n<p>pratibimbakaraṇaprastāvenāsyā lakṣaṇam /\ntatra kkacitsaṃbhavanneva vastusaṃbandhaḥ svasāmarthyāddhimbapratibimbabhāvaṃ kalpayati /\nkvacitpunaranvayabādhādasaṃbhāvatā vastusaṃbandhena pratibimbanamākṣipyate /\n<lg>\n<l>tatra saṃbhavadvastusaṃbandhā yathā-</l>\n<l>'cūḍāmaṇipade dhatte yo devaṃ ravimāgatam /</l>\n<l>satāṃ kāryātitheyīti bodhayan gṛhamedhinaḥ' //</l>\n</lg></p>\n\n<p>atra bodhayanniti ṇicastatsamarthācaraṇe prayogātsaṃbhavati vastusaṃbandhaḥ /\n<lg>\n<l>asaṃbhavadvastusaṃbandhā yathā-</l>\n<l>'abyātsa vo yamya nisargavakraḥ spṛśatyadhijyasmaracāpalīlām /</l>\n<l>jaṭāpinaddhoragarājaratnamarīcilīḍhobhayakoṭirinduḥ' //</l>\n</lg></p>\n\n<p>atra smaracāpasaṃbandhinyā līlāyā vastvantarabhūtenendunā sparśanamasaṃbhavallīlāsadṛśīṃ līlāmavagamayatītpadūraviprakarṣātpratibimbakalpanamuktam /</p>\n\n</div>\n<div>\n\n<p>eṣāpi padārthavākyārthavṛttibhedād dvividhā padārthavṛttiḥ samanantaramudāhṛtā /\n<lg>\n<l>vākyārthavṛttiryathā-</l>\n<l>'tvatpādanakharatnānāṃ yadalaktakamārjanam /</l>\n<l>idaṃ śrīkhaṇḍalepena pāṇḍurīkaraṇaṃ vidhoḥ' //</l>\n</lg></p>\n\n<p>kecittu dṛṣṭāntālaṅkāro 'yamityāhustadasat /\nnirapekṣayorvākyārthayorhi bimbapratibimbabhāvo dṛṣṭāntaḥ /\nyatra ca prakṛte vākyārthe vākyārthāntaramāropyate sāmānādhikaraṇyena tatra saṃbandhānupapattimūlā nidarśanaiva yuktā, na dṛṣṭāntaḥ /\n<lg>\n<l>evaṃ ca -</l>\n<l>'śuddhāntadurlabhamidaṃ vapurāśramavāsino yadi janasya /</l>\n<l>dūrīkṛtāḥ khalu guṇairudyānalatā banalatābhiḥ' //</l>\n</lg></p>\n\n<p>ityatra dṛṣṭāntabuddhirna kāryā /\nuktanyāyena nidarśanāprātpeḥ /</p>\n\n</div>\n<div>\n\n<lg>\n<l>iyaṃ copemeya upamānavṛttasyāsaṃbhavātpratipāditā pūrvaiḥ vastutastūpameyavṛttasyopamāne 'saṃbhavādapi bhavati /</l>\n<l>ubhayatrāpi saṃbandhavighaṭanasya vidyamānatvāt /</l>\n<l>tadyathā - 'viyoge gauḍanārīṇāṃ yo gaṇḍatalapāṇḍimā /</l>\n<l>alakṣyata sa kharjūrīmañjarīgarbhareṇuṣu' //</l>\n</lg>\n\n<p>atra gaṇḍatalaṃ prakṛtam /\ntaddharmasya pāṇḍimnaḥ kharjūrīreṇuṣvasaṃbhavādaupamyapratītiḥ /\neṣa ca prakāraḥ śṛṅkhalānyāyenāpi bhavati /\nyathā-\n'muṇḍasire boraphalaṃ borovari boraaṃ thiraṃ dharasi /\nviggucchāai appā ṇāliacheā chalijjanti' /</p>\n\n</div>\n<div>\n\n<p>iyamapi kvacinmālayāpi bhavantī dṛśyate /\n<lg>\n<l>yathā-</l>\n<l>'araṇyaruditaṃ kṛtaṃ śavaśarīramudvartitaṃ sthale 'bjamavaropitaṃ suciramūṣare varṣitam /</l>\n<l>śvapucchamavanāmitaṃ badhirakarṇajāpaḥ kṛtaḥ dhṛto 'ndhamukhadarpaṇo yadabudho janaḥ sevitaḥ' //</l>\n</lg></p>\n\n<p>kvacitpunarniṣedhasāmarrthyādākṣitpāyāḥ prātpeḥ saṃbandhānupapattyāpi bhavati /\n<lg>\n<l>yathā-</l>\n<l>'utkope tvayi kiñcideva calati drāggūrjarakṣmābhṛtā muktā bhūrna paraṃ bhayānmarujuṣāṃ yāvattadeṇīdṛśām /</l>\n<l>padbhyāṃ haṃsagatirmukhena śaśinaḥ kāntiḥ kucābhyāmapi kṣāmābhyāṃ sahasaiva vanyakariṇāṃ gaṇḍasthalīvibhramaḥ' //</l>\n</lg></p>\n\n<p>atra muktena niṣedhapadaṃ tadanyathānupapattyā pādayorhasagatiprātpirākṣipyate /\nsā ca tayoranupapannā sādṛśyaṃ gamayatīti asaṃbhavadvastusaṃbanvanibandhanā nidarśanā /</p>\n\n</div>\n<div>\n\n<p>START Sūtra 29:</p>\n\n<l>bhedaprādhānye upamānādupameyasyādhikye viparyaye vā vyatirekaḥ // RuAss_29 //</l>\n\n<p>adhunā bhedaprādhānyenālaṅkārakathanam /\nbhedo vailakṣaṇyam /\nsa ca dvidhā bhavati, upamānādupameyasyādhikaguṇatve viparyaye vā bhāvāt /\nviparyayo nyūnaguṇatvam /</p>\n\n</div>\n<div>\n\n<lg>\n<l>krameṇodāharaṇam - 'diddakṣavaḥ pakṣyalatāvilāsamakṣṇāṃ sahasrasya manoharaṃ te /</l>\n<l>vāpīṣu nīlotpalinī-vikāsarabhyāsu nandanti na ṣaṭpadaudhāḥ' //</l>\n</lg>\n\n<lg>\n<l>'kṣīṇaḥ kṣoṇo 'pi śaśī bhūyo bhūyo vivardhate satyam /</l>\n<l>virama prasīda sundari yauvanamanivarti yātaṃ tu' //</l>\n</lg>\n\n<p>atra vikasvaranīlotpalinyapekṣayā akṣisahasrasya pakṣmalatayā adhikaguṇatvam /\ncandrāpekṣayā ca yauvanasya nyūnaguṇatvam /\nśaśivailakṣaṇyena tasyāpunarāgamāt /</p>\n\n</div>\n<div>\n\n<p>START Sūtra 30:</p>\n\n<l>upamānopameyayorekasya prādhānyanirdeśe 'parasya sahārthasaṃbandhe sahoktiḥ // RuAss_30 //</l>\n\n<p>bhedaprādhānya ityeva /\nguṇaprādhānabhāvanimittakamatra bhedaprādhānyam /\nsahārthaprayuktaśca guṇaprādhānabhāvaḥ /\nupamānopameyatvaṃ cātra vaivakṣikam, dvayorapi prākaraṇikatvādaprākaraṇikaraṇikatvādvā /\nsahārthasāmarthyāddhi tayoḥ tulyakakṣatvam /\ntatra tṛtīyāntasya niyamena guṇatvādupamānatvam /\narthācca pariśiṣṭasya pradhānatvādupameyatvam /\nśabdaścātra guṇaprādhānabhāvaḥ /\nvastutastu viparyayo 'pi syāt /\ntatra niyamenātiśayoktimūlatvamasyāḥ /\nsā ca kāryakāraṇapratiniyamaviparyayarūpā abhedādhyavasāyarūpā ca /\nabhedādhyavasāyaśca śleṣabhittiko 'nyathā vā /\nsāhityaṃ cātra katrādinānābhedaṃ jñeyam /\ntatra ca -\n'kāryakāraṇapratiniyamaviparyayarūpā yathā -\n'bhavadaparādhaiḥ sārdhaṃ saṃtāpo vardhatetarāmasyāḥ' /\natrāparādhānāṃ saṃtāpaṃ prati hetutve 'pi tulyakālatvenopanibandhaḥ /\n<lg>\n<l>śleṣabhittikābhedādhyavasāyarūpā yathā -</l>\n<l>'astaṃ bhāsvānprayātaḥ saha ripubhirayaṃ saṃhniyantāṃ balāni' /</l>\n<l>atrāstaṃ gamanaṃ śliṣṭam /</l>\n<l>astamityasyobhayārthatvāt //</l>\n</lg></p>\n\n</div>\n<div>\n\n<p>tadanyathārūpā yathā -\n'kumudavanaiḥ saha saṃprati vighaṭante cakravākamithunāni' /\natra vighaṭanaṃ saṃbandhibhedādbhinnaṃ na tu śliṣṭam /\netadviśeṣaparihāreṇa sahoktimātraṃ nālaṅkāraḥ /\nyathā-\n<lg>\n<l>'anena sārdhaṃ viharāmburāśestīreṣu tālīvanamarmareṣu' ityādau /</l>\n<l>etānyeva kartṛsāhitye udāharaṇāni /</l>\n<l>karmasāhitye yathā - 'dyujano mutyunā sārdhaṃ yasyājau tārakāmaye /</l>\n<l>cakre cakrābhidhānena preṣyeṇātpamanorathaḥ' //</l>\n</lg></p>\n\n<p>atra karotikriyāpekṣayā dyujanasya mṛtyośca karmatvam /\neṣā ca māsayāpi bhavantī dṛśyate /\n<lg>\n<l>yathā-</l>\n<l>'utkṣitpaṃ saha kauśikasya pulakaiḥ sārdhaṃ mukhairnāmitaṃ bhūpānāṃ janakasya saṃśayadhiyā sākaṃ samāsphālitam /</l>\n<l>vaidehyā manasā samaṃ ca sahasākṛṣṭaṃ tato bhārgava- prauḍhāhaṅkṛtikandalena ca samaṃ tad bhagnamaiśaṃ dhanuḥ' //</l>\n</lg></p>\n\n</div>\n<div>\n\n<p>START Sūtra 31:</p>\n\n<p>sahotkipratibhaṭabhūtāṃ vinoktiṃ lakṣayati - /</p>\n\n<l>vinā kiñcidanyasya sadasattvābhāvo vinoktiḥ // RuAss_31 //</l>\n\n<p>sattvasya śobhanatvasyābhāvo 'śobhanatvam /\nevamasattvasyāśobhanatvasyābhāvaḥ śobhanatvam /\ntedve sattvāsattve yatra kasyacidasaṃnidhānānnibadhyete sā dvidhā vinoktiḥ /\natra ca śobhanatvāśobhanatvasattāsattāyāmeva vaktavyāyāmasattāmukhenābhidhānamanyanivṛttiprayuktā tannivṛttiriti khyāpanārtham /\nevaṃ cānyānivṛttau vidhireva prakāśito bhavati /\n<lg>\n<l>ādyā yathā -</l>\n<l>'vinayena vinā kā śrīḥ kā niśā śaśinā vinā /</l>\n<l>rahitā satkavitvena kīdṛśī vāgvidagdhatā' //</l>\n</lg></p>\n\n</div>\n<div>\n\n<p>atra vināśabdamantareṇāpi vinārthavivakṣā yathākathañcinnimittībhavati yathā sahoktau sahārthavivakṣā /\n<lg>\n<l>evaṃ ca -</l>\n<l>'nirarthakaṃ janma gataṃ nalinyā yathā na dṛṣṭaṃ tuhināṃśubimbam /</l>\n<l>utpattirindorapi niṣphalaiva na yena dṛṣṭā nalinī prabuddhā' //</l>\n</lg></p>\n\n<p>ityādau vinoktireva /\ntuhināṃśudarśanaṃ nalinījanmano 'śobhanatvapratīteḥ /\niyaṃ ca parasparavinoktibhaṅgyā camatkārātiśayakṛt /\nyathodāhṛte viṣaye /</p>\n\n</div>\n<div>\n\n<lg>\n<l>dvitīyā yathā -</l>\n<l>'mṛgalocanayā vinā vicitravyavahārapratibhāprabhāpragalbhaḥ /</l>\n<l>amṛtadyutisundarāśayo 'yaṃ suhṛdā tena narendrasūnuḥ' //</l>\n</lg>\n\n<p>atrāśobhanatvābhāvaḥ śobhanapadārthaprakṣepabhaṅgyoktaḥ /\nśaiṣā dvidhā vinoktiḥ /</p>\n\n</div>\n<div>\n\n<p>START Sūtra 32:</p>\n\n<p>adhunā viśeṣaṇavicchittyāśrayeṇālaṅkāradvayamucyate /\ntatrādau viśeṣaṇasāmyāvaṣṭambhena samāsoktimāha- /</p>\n\n<l>viśeṣaṇānāṃ sāmyādaprastutasya gamyatve samāsoktiḥ // RuAss_32 //</l>\n\n<p>iha prastutāprastutānāṃ kvacid vācyatvaṃ kvacid gamyatvamiti dvaividhyam /\nvācyatvaṃ ca śleṣanirdeśabhaṅgyā pṛthagupādānena vetyapi dvaividhyam /\netad dvibhedamapi śleṣālaṅkārasya viṣayaḥ /\ngumyatvaṃ tu prastutaniṣṭhamaprastutapraśaṃsāviṣayaḥ aprastutaniṇṭhaṃ tu samāsoktiviṣayaḥ /\ntatra ca nimittaṃ viśeṣaṇasāmyam /\nviśeṣyasyāpi sāmye śleṣaprātpeḥ /\nviśeṣaṇasāmyāddhi pratīyamānaprastutaṃ prastutāvacchedakatvena pratīyate /\navacchedakatvaṃ ca vyavahārasamāropaḥ /\nrūpasamārope tvavacchāditatvena prakṛtasya tadrūpitvād rūpakameva /</p>\n\n</div>\n<div>\n\n<p>tacca viśeṣaṇasāmyaṃ śliṣṭatayā sādhāraṇyenaupamyagarbhatvena ca bhavat tridhā bhavati tatra śliṣṭatayā yathā - 'upoḍharāgeṇa vilolatārakaṃ tathā gṛhītaṃ śaśinā niśāmukham ṣa yathā samastaṃ timirāṃśukaṃ tayā puro 'pi rāgādgalitaṃ na lakṣitam' //</p>\n\n<lg>\n<l>atra niśāśaśinoḥ śliṣṭaviśeṣaṇamahimnā nāyakavyavahārapratipattiḥ /</l>\n<l>aparityaktasvarūpayorniśāśaśinornāyakatākhyadharmaviśiṣṭayoḥ pratīteḥ /</l>\n<l>sādhāraṇyena yathā - 'tanvī manoramā bālā lolākṣī puṣpahāsinī /</l>\n<l>vikāsameti subhaga bhavaddarśanamātrataḥ' //</l>\n</lg>\n\n<p>atra tanvītyādiviśeṣaṇasāmyāllolākṣyā latāvyavahārapratītiḥ /\ntatra ca lataikagāmivikāsākhyadharmasasāropaḥ kāraṇam /\nanyathā viśeṣaṇasāmyamātreṇa niyatalatāvyavahārasyāpratīteḥ /\nvikāsaśca prakṛte upacarito jñeyaḥ /\nevaṃ ca kāryasamārope 'pi jñeyā /\niyaṃ ca samāsoktiḥ pūrvāpekṣayāspaṣṭā /</p>\n\n</div>\n<div>\n\n<lg>\n<l>aupamyagarbhatvena yathā-</l>\n<l>'dantaprabhāpuṣpacitā pāṇipallavaśobhinī /</l>\n<l>keśapāśālivṛndena suveṣā hariṇekṣaṇā' //</l>\n</lg>\n\n<p>atra dantaprabhā puṣpāṇīveti suveṣatvavaśādupamāgarbhatvena kṛte samāse paścāddantaprabhāsadṛśaiḥ puṣpaiściteti samāsāntarāśrayaṇena samānaviśeṣaṇamāhātmyāllatāvyavahārapratītiḥ /\natraiva 'parītā hariṇekṣaṇā' iti pāṭhe upamārūpasādhakabāghakābhāvāt saṃkarasamāśrayeṇa kṛte yojane paścāt pūrvavat samāsāntaramahimnā latāpratītijñaṃyā /\nrūpakagarbhatvena tu samāsāntarāśrayaṇāt samānaviṣeṣaṇatvaṃ bhavadapi na samāsokteḥ prayojakam /\nekadeśavivartirūpakamukhenaivārthāntarapratītestasyā vaiyarthyāt /\nna ca pūrvadarśitopamāsaṃkaraviṣaye eṣa nyāyaḥ /\nupamāsaṃkarayorekadeśavivartinorabhāvāt /\ntaccaikadeśavivartirūpakamaśleṣeṇa śleṣeṇa ca bhavatīti dvividham /\n<lg>\n<l>aśliṣṭaṃ yathā-</l>\n<l>'nirīkṣya vidyunnayanaiḥ payodo mukhaṃ niśāyāmabhisārikāyāḥ /</l>\n<l>dhārānipātaiḥ saha kiṃ nu vāntaścandro 'yamitpārtataraṃ rarāsa' //</l>\n</lg></p>\n\n<p>atra nirīkṣaṇānuguṇyādvidyunnayanairiti rūpake payodasya draṣṭṛpuruṣanirūpaṇamārtataraṃ rarāsetyatra pratīyamānotprekṣāyā nimittatvaṃ bhajate /\n<lg>\n<l>śliṣṭaṃ yathā-</l>\n<l>'madanagaṇanāsthāne lekhyaprapañcamudañcayan vicakila-bṛhatpattranyastadvirephamaṣīlavaiḥ /</l>\n<l>kuṭilalipibhiḥ kaṃ kāyasthaṃ na nāma visūtrayan vyadhita virahiprāṇeṣvāyavyayāvadhikaṃ madhuḥ' [śrī. ca. 670] //</l>\n</lg></p>\n\n<p>atra hi pattralipikāyasthaśabdeṣu śleṣagarbhe rūpakaṃ dvirephamaṣīlavairityetadrūpakanimittam /\nasya ca pracuraḥ prayogaviṣaya iti na samāsoktibuddhiḥ kāryā /</p>\n\n</div>\n<div>\n\n<p>tadevaṃ śliṣṭaviśeṣaṇasamutthāpitaikā /\nsādhāraṇaviśeṣaṇasamutthāpitā tu dharmakāryasamāropābhyāṃ dvibhedā /\naupamyagarbhaviśeṣaṇasamutthāpitopamāsaṃkarasamāsābhyāṃ dvibhedā /\nrūpakasamāśrayeṇa tu bhedadvayamasyā na viṣayaḥ /\ntadevaṃ pañcaprakārā samāsoktiḥ /\niyaṃ ca śuddhakāryasamāropeṇa viśeṣaṇasāmyenobhayamayatvena prathamaṃ tridhā samāsoktiḥ /\nviśeṣaṇasāmyaṃ ca pañcaprakāraṃ nirṇītam /\nsarvatra cātra vyavahārasamāropa eva jīvitam /\nsa ca laukike vastuni laukikavastuvyavahārasamāropaḥ /\nśāstrīye vastuni śāstrīyavastuvyavahārasamāropaḥ /\nlaukike vā śāstrīyavastuvyavahārasamāropaḥ /\nśāstrīye vā laukikavastuvyavahāramāropa iti caturdhā bhavati /\ntadevaṃ bahuprakārā samāsoktiḥ /</p>\n\n</div>\n<div>\n\n<lg>\n<l>tatra śuddhakāryasamāropeṇa yathā-</l>\n<l>'vilikhati kucāvuccairgāḍhaṃ karoti kacagrahaṃ likhati lalite vaktre pattrāvalīmasamañjasām /</l>\n<l>kṣitipa khadiraḥ śroṇībimbād vikarṣati cāṃśukaṃ marubhuvi haṭhāt trasyantīnāṃ tavārimṛgīdṛśām' //</l>\n</lg>\n\n<p>atra pattrāvalīvilekhanādiśuddhakāryasamāropāt khadirasya haṭhakāmukatvapratītiḥ viśeṣaṇasāmyenodāhṛtā /</p>\n\n</div>\n<div>\n\n<lg>\n<l>ubhayamayatvena yathā -</l>\n<l>'nirlūnānyalakāni pāṭitamuraḥ kṛtsno 'dharaḥ khaṇḍitaḥ karṇe rugjanitā kṛtaṃ ca nayane nīlābjakānte kṣatam /</l>\n<l>yāntīnāmatisaṃbhramākulapadanyāsaṃ marau nīrasaiḥ kiṃ kiṃ kaṇṭakibhiḥ kṛtaṃ na tarubhistvadvairivāmabhruvām' //</l>\n</lg>\n\n<p>atra nīrasaiḥ kaṇṭakibhiriti viśeṣaṇasāmyam /\nnirlūnānyalakānītyādiṣu kāryasamāropaḥ /\nvyavahārasamāropaprakāracatuṣṭaye krameṇodāharaṇam /\n<lg>\n<l>yathā-</l>\n<l>'dyāmāliliṅga mukhamāśu diśāṃ cucumba ruddhāmbarāṃ śaśikalāmalikhatkarāgraiḥ /</l>\n<l>antarnimagracarapuṣpaśaro 'titāpāt kiṃ kiṃ cakāra taruṇo na yadīkṣaṇāgniḥ' //</l>\n</lg></p>\n\n<lg>\n<l>laukikaṃ ca vastu rasādibhedānnānābhedaṃ svayamevotprekṣyam /</l>\n<l>'yairekarūpamakhilāsvapi vṛttiṣu tvāṃ paśyadbhikhyayamasaṃkhyatayā pravṛttam /</l>\n<l>lopaḥ kṛtaḥ kila paratvajuṣo vibhakte- stairlakṣaṇaṃ tava kṛtaṃ dhruvameva manye' //</l>\n</lg>\n\n<lg>\n<l>atrāgamaśāstraprasiddhe vastuni vyākaraṇaprasiddhavastusamāropaḥ /</l>\n<l>'sīmānaṃ na jagāma yannayanayornānyena yatsaṃgataṃ na spṛṣṭaṃ vacasā kadācidapi yad dṛṣṭopamānaṃ na yat /</l>\n<l>arthādāpatitaṃ na yanna ca na yattatkiñcideṇīdṛśāṃ lāvaṇyaṃ jayati pramāṇarahitaṃ cetaścamatkārakam' //</l>\n</lg>\n\n<p>atra lāvaṇye laukike vastuni mīmāṃsāśāstraprasiddhavastusamāropaḥ /\nevaṃ tarkāyurvedajyotiḥśāstraprasiddhavastusamāropo boddhavyaḥ /\n<lg>\n<l>yathā-</l>\n<l>'svapakṣalīlālalitairupoḍhahetau smare darśayato viśeṣam /</l>\n<l>mānaṃ nikārartumaśeṣayūnāṃ pikasya pāṇḍityamakhaṇḍamāsīt' //</l>\n</lg></p>\n\n<lg>\n<l>atra tarkaśāstraprasiddhavastusamāropaḥ /</l>\n<l>pāṇḍityaśabdaḥ prakṛte lakṣaṇayā vyākhyeyaḥ /</l>\n<l>'mandamagrimadhuraryamopalā darśitaśvayathu cābhavattamaḥ /</l>\n<l>dṛṣṭayastimirajaṃ siṣevire doṣamoṣadhipaterasaṃnidhau' //</l>\n</lg>\n\n<lg>\n<l>atrāyurvedaprasiddhavastusamāropaḥ /</l>\n<l>'gaṇḍānte madadantināṃ prahṛrataḥ kṣmāmaṇḍale vaidhṛte rakṣāmācarataḥ sadā vidadhato lāṭeṣu yātrotsavam /</l>\n<l>pūrvāmatyajataḥ sthitiṃ śubhakarīmāsevyamānasya te vardhante vijayaśriyaḥ kimiva na śreyasvināṃ maṅgalam' //</l>\n</lg>\n\n<lg>\n<l>atra jyotiḥśāstraprasiddhavastusamāropaḥ /</l>\n<l>'prasarpattātparyairapi sadanumānaikarasikai- rapi jñeyo no yaḥ parimitagatitvaṃ parijahṛt /</l>\n<l>apūrvavyāpāro guruvara! budhairityavasito na vācyo no lakṣyastava sahṛdayasyo guṇagaṇaḥ' //</l>\n</lg>\n\n<p>atra bharatādiśāstraprasiddhavastusamāropaḥ /\ntathā hyatra guṇagaṇagatatvena śṛṅgārādirasavyavahāraḥ pratīyate /\nyato raso na tātparyaśaktijñeyaḥ /\nnāpyanumānaviṣayaḥ /\nna śabdairabhidhāvyāpāreṇa vācyīkṛtaḥ /\nna lakṣaṇāgocaraḥ /\nkiṃ tu vigalitavedyānataratvena parihṛtapārimityo vyañjanalakṣaṇāpūrvavyāpāraviṣayīkṛto 'nukāryānukartṛgatatvapari hāreṇa sahṛdayagata iti prasarpattātparyairityādipadai rasa eva pratīyate /\neva pratīyate /\nevamanyadapi jñeyam /</p>\n\n</div>\n<div>\n\n<lg>\n<l>'paśyantī trapayeva yatra tirayatyātmānamābhyantare yatra truṭyati madhyamāpi madhuradhvanyujjihāsārasāt /</l>\n<l>cāṭūccāraṇacāpalaṃ vidadhatāṃ vāk tatra bāhyā kathaṃ devyā te parayā prabho saha rahaḥkrīḍādṛḍhāliṅgane' //</l>\n</lg>\n\n<p>atrāgamaprasiddhe vastuni laukikavastuvyavahārasamāropa /\nlaukikavastuvyavahāraśca rasādibhedād bahubheda ityuktaṃ prāk /\ntatra śuddhakāryasamārope kāryasya viśeṣaṇatvamaupacārikamāśritya viśeṣaṇasāmyāditi lakṣaṇaṃ pūrvaśāstrānusāreṇa vihitaṃ yathākathañcid yojyam /</p>\n\n</div>\n<div>\n\n<lg>\n<l>iha tu--</l>\n<l>'aindraṃ dhanuḥ pāṇḍupayodhareṇa śarad dadhānārdranakhakṣatābham /</l>\n<l>prasādayantī sakalaṅkaminduṃ tāpaṃ raverabhyadhikaṃ cakāra' //</l>\n</lg>\n\n<p>ityatrāsti tāvad raviśaśinornāyakatvapratītiḥ /\nna cātra viśeṣaṇasāmyamiti sā kutastyā /\nprasādayantī sakalaṅkamindumiti viśeṣaṇasāmyāccharadonāyikātvapratītau tadunuguṇyāt tayoḥ samāsoktyā nāyakatvapratītiriti cet ārdranakhakṣatābhamaindraṃ dhanurdadhānetyetadviśeṣaṇaṃ kathaṃ sāmyena nirdriṣṭam /\nna caikadeśavivartinyupamoktā yatsāmarthyānnāyakatvapratītiḥ syāt /\ntatkathamatra dhyavasthā /\natrocyate-ekadeśavivartinyupamā yadi pratipadaṃ noktā tat sā kena pratiṣiddhā /\nsāmānyalakṣaṇadvāreṇāyātāyāstasyā atrāpi saṃbhavāt /\nathātra nopamānatvena nāyakaḥ svasvarūpeṇa pratīyate apitu raviśaśinorevanāyakatvapratītiḥ /\ntayoratra nāyakatvāt /\ntadatrārdranakhakṣatābhamityatra sthitamapi śrutyopamānatvaṃ vastuparyālocanayā aindre dhanuṣi saṃcāraṇīyam, indracāpābhaṃ nakhakṣataṃ dadhāneti pratīteḥ, yathā 'dadhnā juhoti' ityādau dadhni saṃcaryate vidhiḥ /\nevamiyamupamānuprāṇitā samāsoktireva /\niha punaḥ ityatra saraḥśriyāṃ nāyikātvapratītirna samāsoktyā, viśeṣaṇasāmyābhāvāt /\ntasmānnāyikātropamānatvena pratīyate na tu saraḥśrīdharmatvena nāyikātvapratītirityekadeśavivartinyupamaivābhyupagamyā,gatyantarāsaṃbhavāt /\nyaistunoktā teṣāmapyupasaṃkhyeyaiva /\nyatra tu 'keśapāśālivṛndena' ityādau samāsoktāyāmupamāyāṃ samāsantariṇa viśeṣaṇasāmyaṃ yojayituṃ śakyaṃ tatraupamyagarbhaviśeṣaṇaprabhāvitā samāsoktireveti na virodhaḥ kaścit /</p>\n\n</div>\n<div>\n\n<p>sā ca samāroktirarthāntaranyāse kacitsamarthyagatatvena kacitsamarthakagatatvena ca bhavati /\n<lg>\n<l>krameṇa yathā-</l>\n<l>'athopagūḍhe śaradā śaśāṅke prāvṛḍ yayau śāntataḍitkaṭākṣā /</l>\n<l>kāsāṃ na saubhāgyaguṇo 'ṅganānāṃ naṣṭaṃ pirabhraṣṭapayodharāṇām' //</l>\n</lg></p>\n\n<lg>\n<l>'asamātpajigīṣasya strīcintā kā manasvinaḥ /</l>\n<l>anākramya jagat sarve no saṃdhyāṃ bhajate raviḥ' //</l>\n</lg>\n\n<p>atropagūḍhatvena śāntataḍitkaṭākṣatvena ca śaśāṅkaśaradornāyakavyavahārapratītau samāsoktyāliṅgita evārtho viśeṣarūpaḥ sāmānyāśrayeṇārthāntaranyāsena samarthyate /\nsāmānyasya cātra śleṣavaśādutthānam /\n<lg>\n<l>śāntataḍitkaṭākṣetyaupamyagarbhe viśeṣaṇaṃ samāsāntarāśrayeṇātra samānam /</l>\n<l>asamātpetyādau tu strīśabdasya sāmānyena strītvamātrābhidhānāt sāmānyarūpo 'rtho liṅgaviśeṣanirdeśagarbheṇa kāryāpanibandhanenotthāpitayā samāsoktyā samāropitanāyakavyavahāreṇa ravisaṃdhyāvṛttāntena viśeṣarūpeṇa samarthyate /</l>\n<l>'ākṛṣṭivegavigaladbhujagendrabhoganimokapaṭṭapariveṣatayāmburāśeḥ /</l>\n<l>manthavyathāvyupaśamārthamivāśu yasya mandākinī ciraveṣṭata pādamūle' //</l>\n</lg></p>\n\n<p>atra nirmokapaṭṭāpahnavena samāropitāyā mandākinyā yadvastuvṛttena pādamūle veṣṭanaṃ taccaraṇamūle veṣṭanatvena śleṣamūlayātiśayoktyādhyavasīyate /\ntat tathādhyavasitaṃ manthavyathāvyupaśamārthamivetyutprekṣāmutthāpayati /\nsotthāpyamānaivāmburāśimandākinyoḥ patipatnīvyavahārāśrayāṃ samāsoktiṃ garbhīkaroti /\nevaṃ cotprekṣāsamāsoktyorekaḥ kālaḥ /\nevaṃ 'nakhakṣatānīva vanasthalīnām' ityatrāpi vanasthalīnāṃ nāyikāvyavahāra utprekṣāntarānupraviṣṭasamāsoktimūla eva /\nevamiyaṃ samāsoktiranantaprapañcetyanayā diśā svayamutprekṣyā /</p>\n\n</div>\n<div>\n\n<p>START Sūtra 33:</p>\n\n<l>viśeṣaṇasābhiprāyatvaṃ parikaraḥ // RuAss_33 //</l>\n\n<p>viśeṣaṇavaicitryaprastāvādasyeha nirdeśaḥ /\nviśeṣaṇānāṃ sābhiprāyatvaṃ pratīyamānārthagarbhīkāraḥ /\n<lg>\n<l>ata eva prasannagambhīrapadatvānnāyaṃ dhvanerviṣayaḥ /</l>\n<l>evaṃ ca pratīyamānāṃśasya vācyonmukhatvātparikara iti sārthakaṃ nāma /</l>\n<l>'rājño mānadhanasya kārmukabhṛto duryodhanasyāgrataḥ pratyakṣaṃ kurubāndhavasya miṣataḥ karṇasya śalyasya ca /</l>\n<l>pītaṃ tasya mayādya pāṇḍavavadhūkeśāmbarākarṣiṇaḥ koṣṇaṃ jīvata eva tīkṣṇakarajakṣuṇṇādasṛgvakṣasaḥ' //</l>\n</lg></p>\n\n<p>atra rājña ityādau sotprāsatvaparaṃ prasannagambhīrapadatvam /\nevam-\n'aṅgāja senāpate rājavallabha droṇopahāsin karṇaṃ, sāṃprataṃ rakṣainaṃ bhīmād duḥśāsanam' ityādau jñeyam /</p>\n\n</div>\n<div>\n\n<p>START Sūtra 34:</p>\n\n<l>viśeṣyasyāpi sāmye dvapaurvopādāne śleṣaḥ // RuAss_34 //</l>\n\n<p>kevalaviśeṣasāmyaṃ samāsoktāvuktan /\nviśeṣyayuktaviśeṣaṇasāmyaṃ tvadhikṛtyedamucyate /\ntatra dvayoḥ prākaraṇikayoraprākaraṇikayoḥ prākaraṇikāprakaraṇikayor vā śliṣṭapadopanibandhe śleṣaḥ /\ntatrādyaṃ prakāradvayaṃ viśeṣaṇaviśeṣyasāmya eva tṛtīyastu prakāro viśeṣaṇasāmya eva bhavati /\nviśeṣyasāmye tvarthaprakaraṇādinā vācyārthaniyame 'rthāntaragatadhvanerviṣayaḥ syāt /\nādye tu prakāradvaye dvayorapyarthayorvācyatvam /\nata evātra - 'dvayorvopādāne' iti tṛtīyaprakāraviṣayatvenoktam /\n'viśeṣyasyāpi sāmye' iti tu śiṣṭaprakāradvayaviṣayam /</p>\n\n</div>\n<div>\n\n<lg>\n<l>krameṇa yathā-</l>\n<l>'yena dhvastamanobhavena balijitkāyaḥ purāstrīkṛto yaścodvṛttabhujaṅgahāravalayo gaṅgā ca yo 'dhārayat /</l>\n<l>yasyāhuḥ śaśimacchirohara iti stutyaṃ ca nāmāmarāḥ pāyātsa svayamandhakakṣayakarastvāṃ sarvadomādhavaḥ' //</l>\n</lg>\n\n<lg>\n<l>'nītānāmākulībhāvaṃ lubdhairbhuriśilīmukhaiḥ /</l>\n<l>sadṛśe vanavṛddhānāṃ kamalānāṃ tadīkṣaṇe' //</l>\n</lg>\n\n<lg>\n<l>'svecchopajātaviṣayo 'pi na yāti vaktuṃ dehīti mārgaṇaśataiśca dadāti duḥkham /</l>\n<l>mohātsamākṣipati jīvitamapyakāṇḍe kaṣṭaṃ manobhava iveśvaradurvidagdhaḥ' //</l>\n</lg>\n\n<p>atra hariharayorddhayorapi prākaraṇikatvam /\npadmānāṃ mṛgāṇāṃ copamānatvādaprākaraṇikatvarm /\niśvaramanobhavayoḥ prākaraṇikāprākaraṇikatvam /\nevaṃ ca śabdārthobhayagatatvena vartamānatvāttrividhaḥ /\ntatrodāttādisvarabhedātprayantabhedācca śabdānyatve śabdaśleṣaḥ /\nyatra prāyeṇa padabhaṅgo bhavati /\narthaśleṣastu yatra svarādibhedo nāsti /\nata eva na tatra sabhaṅgapadatvam /\nsaṃkalanayā tūbhayaśleṣaḥ /\n<lg>\n<l>yathā-</l>\n<l>'raktacchadatvaṃ vikacā vahanto nālaṃ jalaiḥ saṃgatamādadhānāḥ /</l>\n<l>nirasya puṣpeṣu ruciṃ samagrāṃ padmā virejuḥ śramaṇā yathaiva' //</l>\n</lg></p>\n\n<p>atra raktacchadatvamityādāvarthaśleṣaḥ /\nnālamityādau śabdaśleṣaḥ /\nubhayaghaṭanāyāmubhayaśleṣaḥ /\ngranthagauravabhayāttu pṛthaṅnodāhṛtam /</p>\n\n<p>...</p>\n\n<p>(p. 352)</p>\n\n  </div>\n</body>\n\n"
}