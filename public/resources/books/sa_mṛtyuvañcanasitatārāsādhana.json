{
  "title": "sa_mṛtyuvañcanasitatārāsādhana",
  "body": "<body xmlns='http://www.tei-c.org/ns/1.0'>\n\n<p>Mṛtyuvañcanasitatārāsādhana</p>\n\n<lg>\n<l>mṛtyudoṣair aliptaḥ syāt tārāhṛccakrabhāvakaḥ /</l>\n<l>lābhī ca sarvasiddhīnāṃ ṣaṇmāsāvadhi tatparaḥ // Mvsts_1 //</l>\n</lg>\n\n<lg>\n<l>vāgīśvarakṛtādeśān mṛtyuvañcanasaṃgrahāt /</l>\n<l>uddhṛtā sitatārāyā bhāvanā bhayanāśinī // Mvsts_2 //</l>\n</lg>\n\n<lg>\n<l>turyavargādyasākāratviṣā visphuritāmbare /</l>\n<l>sitābjendvāsanāṃ dṛṣṭvā puras triśaraṇaṃ paṭhet // Mvsts_3 //</l>\n</lg>\n\n<lg>\n<l>muhūrtaṃ śūnyatāṃ paśyet prākṛtāropahānaye /</l>\n<l>tataḥ praṇidhisāmarthyād bodhicittākṣaraṃ bhavet // Mvsts_4 //</l>\n</lg>\n\n<lg>\n<l>sitāravindamadhyasthacandrabimbāsanopari /</l>\n<l>ābaddhavajraparyaṅkāṃ varadotpaladhāriṇīm // Mvsts_5 //</l>\n</lg>\n\n<lg>\n<l>śaraccandrakarākārāṃ pṛṣṭhacandrasamāśritām /</l>\n<l>sarvālaṅkārasaṃpūrṇāṃ ṣoḍaśābdavapuṣmatīm // Mvsts_6 //</l>\n</lg>\n\n<lg>\n<l>sarvasaṃbuddhatatputramātaraṃ kāmarūpadhām /</l>\n<l>dhyātvāryatārāṃ hṛdaye tasyāś cakraṃ sitadyuti // Mvsts_7 //</l>\n</lg>\n\n<lg>\n<l>aṣṭakoṣṭhakam aṣṭābhir akṣaraiḥ paripūritam /</l>\n<l>oṃhāvyañjanamadhyasthasādhyanāmādyanābhikam // Mvsts_8 //</l>\n</lg>\n\n<lg>\n<l>dhyāyād ekāgracittaḥ san ṣaṇ māsān dṛḍhaniścayaḥ /</l>\n<l>japed akhinnacittaḥ san mantram enaṃ daśākṣaram // Mvsts_9 //</l>\n</lg>\n\n<lg>\n<l>oṅkāram ādito dattvā paścāt tāre prayojayet /</l>\n<l>tuttāre syāt ture paścāt svāhāntaḥ sārvakarmikaḥ // Mvsts_10 //</l>\n</lg>\n\n<lg>\n<l>brahmendraviṣṇucandrārkarudradikpālamanmathaiḥ /</l>\n<l>apy akhaṇḍitaromāgro mṛtyuṃ jayati muktavat // Mvsts_11 //</l>\n</lg>\n\n<lg>\n<l>valīpalitadaurbhāgyavyādhidāridryasaṃkṣayaḥ /</l>\n<l>siṃhādyaṣṭamahābhītiduḥkhasaṃdohanāśanam // Mvsts_12 //</l>\n</lg>\n\n<lg>\n<l>ayācitāmbarapānaharmyaratnādisaṃgamaḥ /</l>\n<l>khaḍgāñjanapādalepabhadrakumbhādisiddhayaḥ // Mvsts_13 //</l>\n</lg>\n\n<lg>\n<l>kavitā vaktṛtā medhā prajñā caikāntanirmalā /</l>\n<l>anyā ca vāñchitā siddhiś cakrād asmāt prajāyate // Mvsts_14 //</l>\n</lg>\n\n<lg>\n<l>sādhanaṃ sitatārāyā mṛtyuvyādhivināśanam /</l>\n<l>uddhṛtya yac chubhaṃ tena jagat tārā svayaṃ bhavet // Mvsts_15 //</l>\n</lg>\n\n<p>// mṛtyuvañcanasitatārāsādhanam //</p>\n\n  </body>\n\n"
}