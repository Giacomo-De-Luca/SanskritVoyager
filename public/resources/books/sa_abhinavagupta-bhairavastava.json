{
  "title": "sa_abhinavagupta-bhairavastava",
  "body": "<body xmlns='http://www.tei-c.org/ns/1.0'>\n<div>\n<lg xml:id='AgBhaist_1'>\n<l>vyāptacarācarabhāvaviśeṣaṃ cinmayam ekam anantam anādim |</l>\n<l>bhairavanātham anāthaśaraṇyaṃ tvanmayacittatayā hṛdi vande ||</l>\n</lg>\n\n<lg xml:id='AgBhaist_2'>\n<l>tvanmayam etad aśeṣam idānīṃ bhāti mama tvadanugrahaśaktyā |</l>\n<l>tvaṃ ca maheśa sadaiva mamātmā svātmamayaṃ mama tena samastam ||</l>\n</lg>\n\n<lg xml:id='AgBhaist_3'>\n<l>svātmani viśvagaye tvayi nāthe tena na saṃsṛtibhītikathāsti |</l>\n<l>satsv api durdharaduḥkhavimohatrāsavidhāyiṣu karmagaṇeṣu ||</l>\n</lg>\n\n<lg xml:id='AgBhaist_4'>\n<l>antaka māṃ prati mā dṛśam enāṃ krodhakarālatamāṃ vinidhehi |</l>\n<l>śaṅkarasevanacintanadhīro bhīṣaṇabhairavaśaktimayo 'smi ||</l>\n</lg>\n\n<lg xml:id='AgBhaist_5'>\n<l>itthaṃ upoḍhabhavanmayasaṃviddīdhitidāritabhūritamisraḥ |</l>\n<l>mṛtyuyamāntakakarmapiśācair nātha namo 'stu na jātu bibhemi ||</l>\n</lg>\n\n<lg xml:id='AgBhaist_6'>\n<l>proditasatyavibodhamarīciprekṣitaviśvapadārthasatattvaḥ |</l>\n<l>bhāvaparāmṛtanirbharapūrṇe tvayy aham ātmani nirvṛtim emi ||</l>\n</lg>\n\n<lg xml:id='AgBhaist_7'>\n<l>mānasagocaram eti yadaiva kleśadaśā 'tanutāpavidhātrī [1] |</l>\n<l>nātha tadaiva mama tvadabhedastotraparāmṛtavṛṣṭir udeti ||</l>\n</lg>\n\n<lg xml:id='AgBhaist_8'>\n<l>śaṅkara satyam idaṃ vratadānasnānatapo bhavatāpavidāri |</l>\n<l>tāvakaśāstraparāmṛtacintā syandati cetasi nirvṛtidhārām ||</l>\n</lg>\n\n<lg xml:id='AgBhaist_9'>\n<l>nṛtyati gāyati hṛṣyati gāḍhaṃ saṃvid iyaṃ mama bhairavanātha |</l>\n<l>tvāṃ priyam āpya sudarśanam ekaṃ durlabham anyajanaiḥ samayajñam ||</l>\n</lg>\n\n<lg>\n<l>vasurasapauṣe kṛṣṇadaśamyām abhinavaguptaḥ stavam imam akarot |</l>\n<l>yena vibhur bhavamarusantāpaṃ śamayati janasya jhaṭiti dayāluḥ ||</l>\n</lg>\n\n<p>samāptam stavam idam abhinavākhyam padyanavakam ||</p>\n\n<note>[1] var. : tanutām avidhāya</note>\n</div>\n<div>\n\n</div>\n<div>\n\n<note>Gandharva-nagaram / DSO Sanskrit Archive</note>\n\n</div>\n<div>\n\n  </div>\n</body>\n\n"
}