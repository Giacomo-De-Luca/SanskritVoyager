{
  "file_title": "dharmakīrti-saṃbandhaparīkṣā-comm",
  "file_title_normal": "dharmakirti-sambandhapariksa-comm",
  "metadata": {
    "original_title": "Saṃbandhaparīkṣā with Prabhacandra's commentary.",
    "author": "Dharmakīrti",
    "contributors": [
      {
        "role": "data entry",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "contribution to GRETIL",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Svami Dwarikadas Shastri: Sambandhapariksa of Dharmakirti. India : Bauddhabharati, 1972, pp. 139-163."
  },
  "body": [
    {
      "tag": "p",
      "attributes": {},
      "text": "ācāryadharmakīrtiviracitā sambandhaparīkṣā\n(prabhācandrakṛtavyākhyopetā)"
    },
    {
      "tag": "p",
      "attributes": {},
      "text": "nanu cāṇū nāmayaḥśalākākalpatvenānyonyaṃ sambandhābhāvataḥ sthūlādipratīterbhrāntatvāt kathaṃ tadvaśāt tatsvabhāvo bhāvaḥ syāt? tathā hi - sambandho 'rthānāṃ pāratantryalakṣaṇo vā syāt, rūpaśleṣalakṣaṇo vā syāt? prathamapakṣe kimasau niṣpannayoḥ sambandhinoḥ syāt, aniṣpannayorvā? na tāvadaniṣpannayoḥ; svarūpasyaivāsattvāt śaśāśvaviṣāṇavat / niṣpannayośca pāratantryābhāvādasambandha eva /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "uktañca-"
        },
        {
          "tag": "l",
          "attributes": {},
          "text": "pāratantryaṃ hi sambandhaḥ siddhe kā paratantratā /"
        },
        {
          "tag": "l",
          "attributes": {},
          "text": "tasmāt sarvasya bhāvasya sambandho nāsti tattvataḥ // 1 //"
        }
      ]
    },
    {
      "tag": "p",
      "attributes": {},
      "text": "nāpi rūpaśleṣalakṣaṇo 'sau; sambandhinordvitve rūpaśleṣavirodhāt /\ntayoraikye vā sutarāṃ sambandhābhāvaḥ, sambandhinorabhāve sambandhāyogāt; dviṣṭhatvāttasya / atha nairantaryaṃ tayo rūpaśleṣaḥ? na; asyāntarālabhāvarūpatvenātāttvikatvāt sambandharūpatvāyogaḥ / nirantaratāyāśca sambandharūpatve sāntaratāpi kathaṃ sambandho na syāt?"
    },
    {
      "tag": "p",
      "attributes": {},
      "text": "kiñca- asau rūpaśleṣaḥ sarvātmanā, ekadeśena vā syāt? sarvātmanā rūpaśleṣe aṇūnāṃ piṇḍaḥ aṇumātraḥ syāt / ekadeśena tacchaleṣe kimekadeśāstasyātmabhūtāḥ, parabhūtā vā? ātmabhūtāścet; na ekadeśena rūpaśleṣastadabhāvāt / parabhūtāścet; tairapyaṇūnāṃ sarvātmanaikadeśena vā rūpaśleṣe sa eva paryanuyogaḥ, anavasthā ca syāt / taduktam-"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "rūpaśleṣo hi sambadho dvitve sa ca kathaṃ bhavet /"
        },
        {
          "tag": "l",
          "attributes": {},
          "text": "tasmāt prakṛtibhinnānāṃ sambandho nāsti tattvataḥ // 2 //"
        }
      ]
    },
    {
      "tag": "p",
      "attributes": {},
      "text": "kiñca- parāpakṣaiva sambandhaḥ, tasya dviṣṭhatvāt / taṃ cāpekṣate bhāvaḥ svayaṃ san, asan vā? na tāvadasan; apekṣādharmāśrayatvavirodhāt kharaśṛṅgavat / nāpi san; sarvanirāśaṃsatvāt, anyathā sattvavirodhāt / tanna parāpekṣā nāma yadrūpaḥ sambandhaḥ siddhyet /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "uktañca-"
        },
        {
          "tag": "l",
          "attributes": {},
          "text": "parāpekṣā hi sambandhaḥ so 'san kathamapekṣate /"
        },
        {
          "tag": "l",
          "attributes": {},
          "text": "saṃśca sarvanirāśaṃso bhāvaḥ kathamapekṣate // 3 //"
        }
      ]
    },
    {
      "tag": "p",
      "attributes": {},
      "text": "kiñca- asau sambandhaḥ sambandhibhyāṃ bhinnaḥ, abhinno vā? yadyabhinnaḥ; tadā sambandhināveva, na sambandhaḥ kaścit, sa eva vā, na tāviti? bhinnaścet; sambandhinau kevalau kathaṃ sambaddhau syātām?"
    },
    {
      "tag": "p",
      "attributes": {},
      "text": "bhavatu vā sambandho 'rthāntaram; tathāpi tenaikena sambandhena saha dvayoḥ sambandhinoḥ kaḥ sambandhaḥ? yathā sambandhinoryathoktadoṣānna kaścit sambandhaḥ, tathātrāpi / tenānayoḥ sambandhāntarābhyupagame cānavasthā syāt; tatrāpi sambandhāntarānuṣaṅgāt / tanna sambandhinoḥ sambandhabuddhirvāstavī; tavadyatirekeṇānyasya sambandhasyāsambhavāt / taduktam-"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dvayorekābhisambandhāt sambandho yadi taddvayoḥ /"
        },
        {
          "tag": "l",
          "attributes": {},
          "text": "kaḥ sambandho 'navasthā ca na sambandhamatistathā // 4 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tataḥ-"
        },
        {
          "tag": "l",
          "attributes": {},
          "text": "tau ca bhāvau tadanyaśca sarve te svātmani sthitāḥ /"
        },
        {
          "tag": "l",
          "attributes": {},
          "text": "ityamiśrāḥ svayaṃ bhāvāstān miśrayati kalpanā // 5 //"
        }
      ]
    },
    {
      "tag": "p",
      "attributes": {},
      "text": "tau ca bhāvau sambandhinau tābhyāmanyaśca sambandhaḥ, sarve te svātmani svasvarūpe sthitāḥ / tenāmiśrā vyāvṛttasvarūpāḥ svayaṃ bhāvāḥ, tathāpi tānmiśrayati yojayati kalpanā // 5 //"
    },
    {
      "tag": "p",
      "attributes": {},
      "text": "ata eva tadvāstavasambandhābhāve 'pi tāmeva kalpanāmanurundhānairvyavahartṛbhirbhāvānāṃ bhedo 'nyāpohaḥ, tasya pratyāyanāya kriyākārakādivācinaḥ śabdāḥ prayojyante- 'devadatta gāmabhyāja śuklāṃ daṇḍena ityādayaḥ / na khalu kārakāṇāṃ kriyayā sambandho 'sti; kṣaṇikatvena kriyākāle kārakāṇāmasambhavāt / uktañca-"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tāmeva cānurundhānaiḥ kriyākārakavācinaḥ /"
        },
        {
          "tag": "l",
          "attributes": {},
          "text": "bhāvabhedapratītyarthaṃ saṃyojyante 'bhidhāyakāḥ // 6 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kāryakāraṇabhāvopi tayorasahabhāvataḥ /"
        },
        {
          "tag": "l",
          "attributes": {},
          "text": "prasiddhyati kathaṃ dviṣṭho 'dviṣṭhe sambandhatā katham // 7 //"
        }
      ]
    },
    {
      "tag": "p",
      "attributes": {},
      "text": "kāryakāraṇabhāvastarhi sambadho bhaviṣyati- ityapyasamīcīnam, kāryakāraṇayorasahabhāvatastasyāpi dviṣṭhasyāsambhavāt / na khalu kāraṇakāle kāryaṃ tatkāle vā kāraṇamasti, tulyakālaṃ kāryakāraṇabhāvanupapatteḥ, savyetaragoviṣāṇavat / tanna sambandhinau sahabhāvinau vidyete yeṃnānayorvartamāno 'sau sambandhaḥ syāt / adviṣṭhe ca bhāve sambandhatānupapannaiva // 7 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "krameṇa bhāva ekatra varttamāno 'nyanispṛhaḥ /"
        },
        {
          "tag": "l",
          "attributes": {},
          "text": "tadbhāve 'pi tadbhāvāt sambandho naikavṛttimān // 8 //"
        }
      ]
    },
    {
      "tag": "l",
      "attributes": {},
      "text": "kārye kāraṇe vā krameṇāsau sambandho vartate- ityapyasāmpratam; yataḥ krameṇāpi bhāvaḥ sambandhākhya ekatra kāraṇe kārye vā varttamāno 'nyanispṛhaḥ kāryakāraṇayoranyatarānapekṣo naikavṛttimān sambandho yuktaḥ; tadabhāvepi kāryakāraṇayorabhāve 'pi tadbhāvāt // 8 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yadyapekṣya tayorekamanyatrāsau pravartate /"
        },
        {
          "tag": "l",
          "attributes": {},
          "text": "upakārī hyapekṣyaḥ syāt kathaṃ copakarotyasan // 9 //"
        }
      ]
    },
    {
      "tag": "p",
      "attributes": {},
      "text": "yadi punaḥ kāryakāraṇayorekaṃ kāryaṃ kāraṇaṃ vāpekṣyānyatra kārye kāraṇe vāsau sambandhaḥ krameṇa varttata iti saspṛhatvena dviṣṭha eveṣyate; tadānenāpekṣyamāṇenopakāriṇā bhavitavyam, yasmādupakāryapekṣyaḥ syāt, nānyaḥ / kathaṃ copakarotyasan? yadā kāraṇakāle kāryākhyo bhāvo 'san tatkāle vā kāraṇākhyastadā naivopakuryād; asāmarthyāt // 9 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yadyekārthābhisambandhāt kāryakāraṇatā tayoḥ /"
        },
        {
          "tag": "l",
          "attributes": {},
          "text": "prāptā dvitvādisambandhāt savyetaraviṣāṇayoḥ // 10 //"
        }
      ]
    },
    {
      "tag": "l",
      "attributes": {},
      "text": "kiñca- yadyekārthābhisambandhāt kāryakāraṇatā tayoḥ kāryakāraṇabhāvatvenābhimatayoḥ; tarhi dvitvasaṃkhyāparatvāparatvavibhāgādisambandhāt prāptā sā savyetaragoviṣāṇayorapi // 10 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dviṣṭho hi kaścit sambandho nāto 'nyattasya lakṣaṇam /"
        },
        {
          "tag": "l",
          "attributes": {},
          "text": "bhāvābhāvopadhiryogaḥ kāryakāraṇatā yadi // 11 //"
        }
      ]
    },
    {
      "tag": "l",
      "attributes": {},
      "text": "na yena kenacidekena sambandhāt seṣyate; kiṃ tarhi? sambandhalakṣaṇenaiveti cet; tanna, dviṣṭho hi kaścitpadārthaḥ sambandhaḥ, nāto 'rthadvayābhisambandhādanyat tasya lakṣaṇam, yenāsya saṃkhyāderviśeṣo vyavasthāpyeta // 11 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yogopādhi na tāveva karyakāraṇatātra kim /"
        },
        {
          "tag": "l",
          "attributes": {},
          "text": "bhedāccennanvayaṃ śabdo niyoktāraṃ samāśritaḥ // 12 //"
        }
      ]
    },
    {
      "tag": "p",
      "attributes": {},
      "text": "kasyacidbhāve bhāvo 'bhāve cābhāvaḥ, tāvupādhī viśeṣaṇaṃ yasya yogasya=sambandhasya sa kāryakāraṇatā yadi na sarvasambandhaḥ; tadā tāveva yogopādhī bhāvābhāvau kāryakāraṇatāstu, kimasatsambandhakalpanayā? bhedāccet 'bhāve hi bhāvo 'bhāve cābhāvaḥ' iti bahavo 'bhidheyāḥ kathaṃ kāryakāraṇatetyekārthābhidhāyinā śabdenocyante? nanvayaṃ śabdo niyoktāraṃ samāśritaḥ / niyoktā hi yaṃ śabdaṃ yathā prayuṅkte tathā prāha, ityanekatrāpyekā śrutirna virudhyate iti tāveva kāryakāraṇatā // 12 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "paśyanneka madṛṣṭasya darśane tadadarśane /"
        },
        {
          "tag": "l",
          "attributes": {},
          "text": "apaśyatkāryamanveti vinā vyākhyātṛbhirjanaḥ // 13 //"
        }
      ]
    },
    {
      "tag": "l",
      "attributes": {},
      "text": "yasmāt paśyannekaṃ kāraṇābhimatamupalabdhilakṣaṇaprāptasyādṛṣṭasya kāryākhyasya darśane sati tadadarśane ca satyapaśyatkāryamanveti 'idamato bhavati' iti pratipadyate janaḥ 'ata idaṃ jātam' ityākhyātṛbhirvināpi // 13 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "darśanādarśane muktvā kāryabuddherasambhavāt /"
        },
        {
          "tag": "l",
          "attributes": {},
          "text": "kāryādiśrutirapyatra lāghavārtha niveśitā // 14 //"
        }
      ]
    },
    {
      "tag": "l",
      "attributes": {},
      "text": "tasmād darśanādarśane viṣayiṇi viṣayopacārāt- bhāvābhāvau muktvā kāryabuddherasambhavāt kāryādiśrutirapyatra 'bhāvābhāvayormā lokaḥ pratipadamiyatīṃ śabdamālāmabhidadhyāt' iti vyavahāralāghavārthaṃ niveśiteti // 14 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tadbhāvābhāvāt tatkāryagatiryāpyanuvarṇyate /"
        },
        {
          "tag": "l",
          "attributes": {},
          "text": "saṅketaviṣayākhyā sā sāsnādergogatiryathā // 15 //"
        }
      ]
    },
    {
      "tag": "p",
      "attributes": {},
      "text": "anvayavyatirekābhyāṃ kāryakāraṇatā nānyā cet kathaṃ bhāvābhāvābhyāṃ sā prasādhyate? tadabhāvābhāvāt liṅgāt tatkāryatāgatiryāpyanuvarṇyate- 'asyedaṃ kāryaṃ kāraṇaṃ ca' iti; saṅketaviṣayākhyā sā / yathā 'gaurayaṃ sāsnādimattvāt' ityanena govyavahārasya viṣayaḥ pradarśyate // 15 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bhāve bhāvini tadbhāvo bhāva eva ca bhāvitā /"
        },
        {
          "tag": "l",
          "attributes": {},
          "text": "prasiddhe hetuphalate pratyakṣānupalambhataḥ // 16 //"
        }
      ]
    },
    {
      "tag": "p",
      "attributes": {},
      "text": "yataśca 'bhāve bhāvini=bhavanadharmiṇi tadbhāvaḥ=kāraṇābhimatasya bhāva eva kāraṇatvam, bhāve eva kāraṇābhimatasya bhāvitā kāryābhimatasya kāryatvam' iti prasiddhe pratyakṣānupalambhato hetuphalate / tato bhāvābhāvāveva kāryakāraṇatā, nānyā // 16 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "etāvanmātratattvārthāḥ kāryakāraṇagocarāḥ /"
        },
        {
          "tag": "l",
          "attributes": {},
          "text": "vikalpā darśayantyarthān mithyārthā ghaṭitāniva // 17 //"
        }
      ]
    },
    {
      "tag": "p",
      "attributes": {},
      "text": "tenaitāvanmātraṃ=bhāvābhāvau tāveva tattvaṃ 'yasyārthasyāsāvetāvanmātratattvaḥ, so 'rtho yeṣāṃ vikalpānāṃ te etāvanmātratattvārthāḥ=etāvanmātrabījāḥ kāryakāraṇagocarāḥ, darśayanti ghaṭitāniva=sambaddhānivāsambaddhānapyarthān / evaṃ ghaṭanācca mithyārthāḥ // 17 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bhinne kā ghaṭanābhinne kāryakāraṇatāpi kā /"
        },
        {
          "tag": "l",
          "attributes": {},
          "text": "bhāvehyanyasya viśliṣṭau śliṣṭau syātāṃ kathaṃ ca tau // 18 //"
        }
      ]
    },
    {
      "tag": "p",
      "attributes": {},
      "text": "kiñca, asau kāryakāraṇabhūto 'rtho bhinnaḥ, abhinno vā syāt? yadi bhinnaḥ;, tarhi bhinne kā ghaṭanā svasvabhāvavyavasthiteḥ? athābhinnaḥ; tadābhinne kāryakāraṇatāpi kā? naiva syāt /"
    },
    {
      "tag": "p",
      "attributes": {},
      "text": "syādetat, na bhinnasyābhinnasya vā sambandhaḥ / kiṃ tarhi? sambandhākhyenaikena sambandhāt; ityatrāpi bhāve sattāyāmanyasya sambandhasya viśliṣṭau kāryakāraṇābhimatau śliṣṭau syātām, kathaṃ ca tau saṃyogisamavāyinau? ādigrahaṇāt svasvāmyādikam // 18 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "saṃyogisamavāyyādi sarvametena cintitam /"
        },
        {
          "tag": "l",
          "attributes": {},
          "text": "anyonyānupakārācca na sambandhī ca tādṛśaḥ // 19 //"
        }
      ]
    },
    {
      "tag": "l",
      "attributes": {},
      "text": "sarvametenāntantaroktena sāmānyasambandhapratiṣedhena cintitam saṃyogyādīnāmanyonyamanupakārāccājanyajanakabhāvācca na sambandhī ca tādṛśo 'nupakāryopakārakabhūtaḥ // 19 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "janane 'pi hi kāryasya kenacit samavāyinā /"
        },
        {
          "tag": "l",
          "attributes": {},
          "text": "samavāyī tadā nāsau na tato 'tiprasaṅgataḥ // 20 //"
        }
      ]
    },
    {
      "tag": "p",
      "attributes": {},
      "text": "athāsti kaścit samavāyī yo 'vayavirūpaṃ kāryaṃ janayati, ato nānupakārādasambandhiteti; tanna; yato janane 'pi kāryasya kenacit samavāyinābhyupagamyamāne samavāyī, nāsau tadā; jananakāle kāryasyāniṣpatteḥ / na ca tato jananāt samavāyitvaṃ siddhyati; kumbhakārāderapi ghaṭe samavāyitvaprasaṅgāt // 20 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tayoranupakāre 'pi samavāye paratra vā /"
        },
        {
          "tag": "l",
          "attributes": {},
          "text": "sambandho yadi viśvaṃ syāt samavāyi parasparam // 21 //"
        }
      ]
    },
    {
      "tag": "l",
      "attributes": {},
      "text": "tayoḥ samavāyinoḥ parasparamanupakāre 'pi tābhyāṃ vā samavāyasya nityatayā samavāyena vā tayoḥ paratra vā kvacidanupakāre 'pi sambandho yadīṣyate; tadā viśvaṃ parasparāsambaddhaṃ samavāyi parasparaṃ syāt // 21 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "saṃyogajanane 'piṣṭau tataḥ saṃyoginau na tau /"
        },
        {
          "tag": "l",
          "attributes": {},
          "text": "karmādiyogitāpatteḥ sthitiśca prativarṇitā // 22 //"
        }
      ]
    },
    {
      "tag": "p",
      "attributes": {},
      "text": "ityācāryadharmakīrtiviracitā sambandhaparīkṣā samāptā /"
    },
    {
      "tag": "p",
      "attributes": {},
      "text": "yadi ca saṃyogasya kāryatvāttasya tābhyāṃ jananāt saṃyogitā tayoḥ tadā saṃyogajanane 'piṣṭau, tataḥ saṃyogajananānna tau saṃyoginau, karmaṇo 'pi saṃyogitāpatteḥ / saṃyogo hyanyatarakarmajaḥ ubhayakarmajaśceṣyate / ādigrahaṇāt saṃyogasyāpi saṃyogitā syāt / na saṃyogajananāt saṃyogitā, kintarhi? sthāpanāditi cet; na sthitiśca prativarṇitā=granthāntare pratikṣiptā, sthāpyasthāpakayorjanyajanakatvābhāvānnānyā sthitiriti // 22 //"
    },
    {
      "tag": "p",
      "attributes": {},
      "text": "iti prabhācandrakṛtā sambandhaparīkṣāvyākhyā samāptā /"
    }
  ]
}