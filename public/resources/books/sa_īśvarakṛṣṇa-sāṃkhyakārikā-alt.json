{
  "title": "sa_īśvarakṛṣṇa-sāṃkhyakārikā-alt",
  "body": "<body xmlns='http://www.tei-c.org/ns/1.0'>\n\n<lg>\n<l>duḥkhatrayābhighātāj jijñāsā tadabhighātake hetau /</l>\n<l>dṛṣṭe sāpārthā cen naikāntātyantato 'bhāvāt // ISk_1 //</l>\n</lg>\n\n<lg>\n<l>dṛṣṭavad ānuśravikaḥ sa hy aviśuddhaḥ kṣayātiśayayuktaḥ /</l>\n<l>tadviparītaḥ śreyān vyaktāvyaktajñavijñānāt // ISk_2 //</l>\n</lg>\n\n<lg>\n<l>mūlaprakṛtir avikṛtir mahadādyāḥ prakṛtivikṛtayaḥ sapta /</l>\n<l>ṣoḍaśakas tu vikāro na prakṛtir na vikṛtiḥ puruṣaḥ // ISk_3 //</l>\n</lg>\n\n<lg>\n<l>dṛṣṭam anumānam āptavacanaṃ ca sarvapramāṇasiddhatvāt /</l>\n<l>trividhaṃ pramāṇam iṣṭaṃ prameyasiddhiḥ pramāṇād dhi // ISk_4 //</l>\n</lg>\n\n<lg>\n<l>prativiṣayādhyavasāyo dṛṣṭaṃ trividham anumānam ākhyātam /</l>\n<l>tal liṅgaliṅgipūrvakam āptaśrutir āptavacanaṃ tu // ISk_5 //</l>\n</lg>\n\n<lg>\n<l>sāmānyatas tu dṛṣṭād atīndriyāṇāṃ pratītir anumānāt /</l>\n<l>tasmād api cāsiddhaṃ parokṣam āptāgamāt sādhyam // ISk_6 //</l>\n</lg>\n\n<lg>\n<l>atidūrāt sāmīpyād indriyaghātān mano'navasthānāt /</l>\n<l>saukṣmyād vyavadhānād abhibhavāt samānābhihārāc ca // ISk_7 //</l>\n</lg>\n\n<lg>\n<l>saukṣmyāt tadanupalabdhir nābhāvāt kāryatas tadupalabdhiḥ /</l>\n<l>mahadādi tac ca kāryaṃ prakṛtivirūpaṃ sarūpaṃ ca // ISk_8 //</l>\n</lg>\n\n<lg>\n<l>asadakaraṇād upādānagrahaṇāt sarvasambhavābhāvāt /</l>\n<l>śaktasya śakyakaraṇāt kāraṇabhāvāc ca sat kāryam // ISk_9 //</l>\n</lg>\n\n<lg>\n<l>hetumad anityam avyāpi sakriyam anekam āśritaṃ liṅgam /</l>\n<l>sāvayavaṃ paratantraṃ vyaktaṃ viparītam avyaktam // ISk_10 //</l>\n</lg>\n\n<lg>\n<l>triguṇam aviveki viṣayaḥ sāmānyam acetana prasavadharmi /</l>\n<l>vyaktaṃ tathā pradhānaṃ tadviparītas tathā ca pumān // ISk_11 //</l>\n</lg>\n\n<lg>\n<l>prītyaprītiviṣādātmakāḥ prakāśapravṛttiniyamārthāḥ /</l>\n<l>anyo 'nyābhibhavāśrayajananamithunavṛttayaś ca guṇāḥ // ISk_12 //</l>\n</lg>\n\n<lg>\n<l>sattvaṃ laghu prakāśakam iṣṭam upaṣṭambhakaṃ calaṃ ca rajaḥ /</l>\n<l>guru varaṇakam eva tamaḥ pradīpavac cārthato vṛttiḥ // ISk_13 //</l>\n</lg>\n\n<lg>\n<l>avivekyādiḥ siddhas traiguṇyāt tadviparyayābhāvāt /</l>\n<l>kāraṇaguṇātmakatvāt kāryasyāvyaktam api siddham // ISk_14 //</l>\n</lg>\n\n<lg>\n<l>bhedānāṃ parimāṇāt samanvayāc chaktitaḥ pravṛtteś ca /</l>\n<l>kāraṇakāryavibhāgād avibhāgād vaiśvarūpyasya // ISk_15 //</l>\n</lg>\n\n<lg>\n<l>kāraṇam asty avyaktaṃ pravartate triguṇataḥ samudayāc ca /</l>\n<l>pariṇāmataḥ salilavat pratipratiguṇāśrayaviśeṣāt // ISk_16 //</l>\n</lg>\n\n<lg>\n<l>saṅghātaparārthatvāt triguṇādiviparyayād adhiṣṭhānāt /</l>\n<l>puruṣo 'sti bhoktṛbhāvāt kaivalyārthapravṛtteś ca // ISk_17 //</l>\n</lg>\n\n<lg>\n<l>janmamaraṇakaraṇānāṃ pratiniyamād ayugapatpravṛtteś ca /</l>\n<l>puruṣabahutvaṃ siddhaṃ traiguṇyaviparyayāc caiva // ISk_18 //</l>\n</lg>\n\n<lg>\n<l>tasmāc ca viparyāsāt siddhaṃ sākṣitvam asya puruṣasya /</l>\n<l>kaivalyaṃ mādhyasthyaṃ draṣṭṛtvam akartṛbhāvaś ca // ISk_19 //</l>\n</lg>\n\n<lg>\n<l>tasmāt tatsaṃyogād acetanaṃ cetanāvad iva liṅgam /</l>\n<l>guṇakartṛtve 'pi tathā karteva bhavaty udāsīnaḥ // ISk_20 //</l>\n</lg>\n\n<lg>\n<l>puruṣasya darśanārthaṃ kaivalyārthaṃ tathā pradhānasya /</l>\n<l>paṅgvandhavad ubhayor api saṃyogas tatkṛtaḥ sargaḥ // ISk_21 //</l>\n</lg>\n\n<lg>\n<l>prakṛter mahāṃs tato 'haṅkāras tasmād gaṇaś ca ṣoḍaśakaḥ /</l>\n<l>tasmād api ṣoḍaśakāt pañcabhyaḥ pañca bhūtāni // ISk_22 //</l>\n</lg>\n\n<lg>\n<l>adhyavasāyo buddhir dharmo jñānaṃ virāga aiśvaryam /</l>\n<l>sāttvikam etad rūpaṃ tāmasam asmād viparyastam // ISk_23 //</l>\n</lg>\n\n<lg>\n<l>abhimāno 'haṅkāras tasmād dvividhaḥ pravartate sargaḥ /</l>\n<l>aindriya ekādaśakas tanmātrapañcakaś caiva // ISk_24 //</l>\n</lg>\n\n<lg>\n<l>sāttvika ekādaśakaḥ pravartate vaikṛtād ahaṅkārāt /</l>\n<l>bhūtādes tanmātraḥ sa tāmasas taijasād ubhayam // ISk_25 //</l>\n</lg>\n\n<lg>\n<l>buddhīndriyāṇi śrotratvakcakṣūrasananāsikākhyāni /</l>\n<l>vākpāṇipādapāyūpasthān karmendriyāṇy āhuḥ // ISk_26 //</l>\n</lg>\n\n<lg>\n<l>ubhayātmakam atra manaḥ saṅkalpakam indriyaṃ ca sādharmyāt /</l>\n<l>guṇapariṇāmaviśeṣān nānātvaṃ grāhyabhedāc ca // ISk_27 //</l>\n</lg>\n\n<lg>\n<l>rūpādiṣu pañcānām ālocanamatram iṣyate vṛttiḥ /</l>\n<l>vacanādānaviharaṇotsargānandās tu pañcānām // ISk_28 //</l>\n</lg>\n\n<lg>\n<l>svālakṣaṇyā vṛttis trayasya saiṣā bhavaty asāmānyā /</l>\n<l>sāmānyakaraṇavṛttiḥ prāṇādyā vāyavaḥ pañca // ISk_29 //</l>\n</lg>\n\n<lg>\n<l>yugapac catuṣṭayasya hi vṛttiḥ kramaśaś ca tasya nirdiṣṭā /</l>\n<l>dṛṣṭe tathāpy adṛṣṭe trayasya tatpūrvikā vṛttiḥ // ISk_30 //</l>\n</lg>\n\n<lg>\n<l>svāṃ svāṃ pratipadyante parasparākūtahetukāṃ vṛttim /</l>\n<l>puruṣārtha eva hetur na kenacit kāryate karaṇam // ISk_31 //</l>\n</lg>\n\n<lg>\n<l>karaṇaṃ trayodaśavidhaṃ tadāharaṇadhāraṇaprakāśakaram /</l>\n<l>kāryaṃ ca tasya daśadhāhāryaṃ dhāryaṃ prakāśyaṃ ca // ISk_32 //</l>\n</lg>\n\n<lg>\n<l>antaḥkaraṇaṃ trividhaṃ daśadhā bāhyaṃ trayasya viṣayākhyam /</l>\n<l>sāmpratakālaṃ bāhyaṃ trikālam ābhyantaraṃ karaṇam // ISk_33 //</l>\n</lg>\n\n<lg>\n<l>buddhīndriyāṇi teṣāṃ pañca viśeṣāviśeṣaviṣayāṇi /</l>\n<l>vāg bhavati śabdaviṣayā śeṣāny api pañcaviṣayāṇi // ISk_34 //</l>\n</lg>\n\n<lg>\n<l>sāntaḥkaraṇā buddhiḥ sarvaṃ viṣayam avagāhate yasmāt /</l>\n<l>tasmāt trividhaṃ karaṇaṃ dvāri dvārāṇi śeṣāṇi // ISk_35 //</l>\n</lg>\n\n<lg>\n<l>ete pradīpakalpāḥ parasparavilakṣaṇā guṇaviśeṣāḥ /</l>\n<l>kṛtsnaṃ puruṣasyārthaṃ prakāśya buddhau prayacchanti // ISk_36 //</l>\n</lg>\n\n<lg>\n<l>sarvaṃ pratyupabhogaṃ yasmāt puruṣasya sādhayati buddhiḥ /</l>\n<l>saiva ca viśinaṣṭi tataḥ pradhānapuruṣāntaraṃ sūkṣmam // ISk_37 //</l>\n</lg>\n\n<lg>\n<l>tanmātrāṇy aviśeṣās tebhyo bhūtāni pañca pañcabhyaḥ /</l>\n<l>ete smṛtā viśeṣāḥ śāntā ghorāś ca mūḍhāś ca // ISk_38 //</l>\n</lg>\n\n<lg>\n<l>sūkṣmā mātāpitṛjāḥ saha prabhūtais tridhā viśeṣāḥ syuḥ /</l>\n<l>sūkṣmās teṣāṃ niyatā mātāpitṛjā nivartante // ISk_39 //</l>\n</lg>\n\n<lg>\n<l>pūrvotpannam asaktaṃ niyataṃ mahadādisūkṣmaparyantam /</l>\n<l>saṃsarati nirupabhogaṃ bhāvair adhivāsitaṃ liṅgam // ISk_40 //</l>\n</lg>\n\n<lg>\n<l>citraṃ yathāśrayamṛte sthāṇvādibhyo vinā yathā chāyā /</l>\n<l>tadvad vināviśeṣais tiṣṭhati na nirāśrayaṃ liṅgam // ISk_41 //</l>\n</lg>\n\n<lg>\n<l>puruṣārthahetukam idaṃ nimittanaimittikaprasaṅgena /</l>\n<l>prakṛter vibhutvayogān naṭavad vyavatiṣṭhate liṅgam // ISk_42 //</l>\n</lg>\n\n<lg>\n<l>sāṃsiddhikāś ca bhāvāḥ prākṛtikā vaikṛtāś ca dharmādyāḥ /</l>\n<l>dṛṣṭāḥ karaṇāśrayiṇaḥ kāryāśrayiṇaś ca kalalādyāḥ // ISk_43 //</l>\n</lg>\n\n<lg>\n<l>dharmeṇa gamanam ūrdhvaṃ gamanam adhastād bhavaty adharmeṇa /</l>\n<l>jñānena cāpavargo viparyayād iṣyate bandhaḥ // ISk_44 //</l>\n</lg>\n\n<lg>\n<l>vairāgyāt prakṛtilayaḥ saṃsāro rājasād bhavati rāgāt /</l>\n<l>aiśvaryād avighāto viparyayāt tadviparyāsaḥ // ISk_45 //</l>\n</lg>\n\n<lg>\n<l>eṣa pratyayasargo viparyayāśaktituṣṭisiddhyākhyaḥ /</l>\n<l>guṇavaiṣamyavimardena tasya bhedās tu pañcāśat // ISk_46 //</l>\n</lg>\n\n<lg>\n<l>pañca viparyayabhedā bhavanty aśakteś ca karaṇavaikalyāt /</l>\n<l>aṣṭāviṃśatibhedā tuṣṭir navadhāṣṭadhā siddhiḥ // ISk_47 //</l>\n</lg>\n\n<lg>\n<l>bhedas tamaso 'ṣṭavidho mohasya ca daśavidho mahāmohaḥ /</l>\n<l>tāmisro 'ṣṭādaśadhā tathā bhavaty andhatāmisraḥ // ISk_48 //</l>\n</lg>\n\n<lg>\n<l>ekādaśendriyavadhāḥ saha buddhivadhair aśaktir uddiṣṭā /</l>\n<l>saptadaśa vadhā buddher viparyayāt tuṣṭisiddhīnām // ISk_49 //</l>\n</lg>\n\n<lg>\n<l>ādhyātmikyaś catasraḥ prakṛtyupādānakālabhāgyākhyāḥ /</l>\n<l>bāhyā viṣayoparamāt pañca nava ca tuṣṭayo 'bhihitāḥ // ISk_50 //</l>\n</lg>\n\n<lg>\n<l>ūhaḥ śabdo 'dhyayanaṃ duḥkhavighātatrayaṃ suhṛtprāptiḥ /</l>\n<l>dānaṃ ca siddhayo 'ṣṭau siddheḥ pūrvo 'ṅkuśas trividhaḥ // ISk_51 //</l>\n</lg>\n\n<lg>\n<l>na vinā bhāvair liṅgaṃ na vinā liṅgena bhāvanirvṛttiḥ /</l>\n<l>liṅgākhyo bhāvākhyas tasmād bhavati dvidhā sargaḥ // ISk_52 //</l>\n</lg>\n\n<lg>\n<l>aṣṭavikalpo daivas tairyagyonaś ca pañcadhā bhavati /</l>\n<l>mānuṣyaś caikavidhaḥ samāsato bhautikaḥ sargaḥ // ISk_53 //</l>\n</lg>\n\n<lg>\n<l>ūrdhvaṃ sattvaviśālas tamoviśālaś ca mūlataḥ sargaḥ /</l>\n<l>madhye rajoviśālo brahmādistambaparyantaḥ // ISk_54 //</l>\n</lg>\n\n<lg>\n<l>atra jarāmaraṇakṛtaṃ duḥkhaṃ prāpnoti cetanaḥ puruṣaḥ /</l>\n<l>liṅgasyāvinivṛttes tasmād duḥkhaṃ samāsena // ISk_55 //</l>\n</lg>\n\n<lg>\n<l>ity eṣa prakṛtikṛto mahadādiviṣayabhūtaparyantaḥ /</l>\n<l>pratipuruṣavimokṣārthaṃ svārtha iva parārtha ārambhaḥ // ISk_56 //</l>\n</lg>\n\n<lg>\n<l>vatsavivṛddhinimittaṃ kṣīrasya yathā pravṛttir ajñasya /</l>\n<l>puruṣavimokṣanimittaṃ tathā pravṛttiḥ pradhānasya // ISk_57 //</l>\n</lg>\n\n<lg>\n<l>autsukyanivṛttyarthaṃ yathā kriyāsu pravartate lokaḥ /</l>\n<l>puruṣasya vimokṣārthaṃ pravartate tadvad avyaktam // ISk_58 //</l>\n</lg>\n\n<lg>\n<l>raṅgasya darśayitvā nivartate nartakī yathā nṛtyāt /</l>\n<l>puruṣasya tathātmānaṃ prakāśya vinivartate prakṛtiḥ // ISk_59 //</l>\n</lg>\n\n<lg>\n<l>nānāvidhair upāyair upakāriṇy anupakāriṇaḥ puṃsaḥ /</l>\n<l>guṇavaty aguṇasya satas tasyārtham apārthakaṃ carati // ISk_60 //</l>\n</lg>\n\n<lg>\n<l>prakṛteḥ sukumārataraṃ na kiñcid astīti me matir bhavati /</l>\n<l>yā dṛṣṭāsmīti punar na darśanam upaiti puruṣasya // ISk_61 //</l>\n</lg>\n\n<lg>\n<l>tasmān na badhyate nāpi mucyate nāpi saṃsarati kaścit /</l>\n<l>saṃsarati badhyate mucyate ca nānāśrayā prakṛtiḥ // ISk_62 //</l>\n</lg>\n\n<lg>\n<l>rūpaiḥ saptabhir evaṃ badhnāty ātmānam ātmanā prakṛtiḥ /</l>\n<l>saiva ca puruṣasyārthaṃ prati vimocayaty ekarūpeṇa // ISk_63 //</l>\n</lg>\n\n<lg>\n<l>evaṃ tattvābhyāsān nāsmi na me nāham ity apariśeṣam /</l>\n<l>aviparyayād viśuddhaṃ kevalam utpadyate jñānam // ISk_64 //</l>\n</lg>\n\n<lg>\n<l>tena nivṛttaprasavām arthavaśāt saptarūpavinivṛttām /</l>\n<l>prakṛtiṃ paśyati puruṣaḥ prekṣakavad avasthitaḥ svasthaḥ // ISk_65 //</l>\n</lg>\n\n<lg>\n<l>samyagjñānādhigamād dharmādīnām akāraṇaprāptau /</l>\n<l>tiṣṭhati saṃskāravaśāc cakrabhramavad dhṛtaśarīraḥ // ISk_67 //</l>\n</lg>\n\n<lg>\n<l>prāpte śarīrabhede caritārthatvāt pradhānavinivṛttau /</l>\n<l>aikāntikam ātyantikam ubhayaṃ kaivalyam āpnoti // ISk_68 //</l>\n</lg>\n\n<lg>\n<l>puruṣārthajñānam idaṃ guhyaṃ paramarṣiṇā samākhyātam /</l>\n<l>sthityutpattipralayāś cintyante yatra bhūtānām // ISk_69 //</l>\n</lg>\n\n<lg>\n<l>etat pavitryam agryaṃ munir āsuraye 'nukampayā pradadau /</l>\n<l>āsurir api pañcaśikhāya tena ca bahulīkṛtaṃ tantram // ISk_70 //</l>\n</lg>\n\n<lg>\n<l>śiṣyaparamparayāgatam īśvarakṛṣṇena caitad āryābhiḥ /</l>\n<l>saṅkṣiptam āryamatinā samyag vijñāya siddhāntam // ISk_71 //</l>\n</lg>\n\n<lg>\n<l>saptatyāṃ kila yo 'rthās te 'rthāḥ kṛtsnasya ṣaṣṭitantrasya /</l>\n<l>ākhyāyikāvirahitāḥ paravādavivarjitāś ceti // ISk_72 //</l>\n</lg>\n\n<lg>\n<l>tasmāt samāsadṛṣṭaṃ śāstram idaṃ nārthataś ca parihīnam /</l>\n<l>tantrasya ca bṛhanmūrter darpaṇasaṅkrāntam iva bimbam // ISk_73 //</l>\n</lg>\n\n  </body>\n\n"
}