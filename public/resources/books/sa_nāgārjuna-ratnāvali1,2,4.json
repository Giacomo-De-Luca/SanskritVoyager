{
  "title": "sa_nāgārjuna-ratnāvali1,2,4",
  "body": "<body xmlns='http://www.tei-c.org/ns/1.0'>\n\n<div type='ratna' n='1'>\n<p>|| namo ratnatrayāya ||</p>\n\n<p>sarvadoṣavinirmuktaṃ guṇaiḥ sarvair alaṃkṛtaṃ |</p>\n\n<l>praṇamya sarvajñam ahaṃ sarvasattvaikabāndhavaṃ || RATNA_01.01</l>\n\n<p>dharmam ekāntakalyāṇaṃ rāja [ n dha ] rmodayāya te |</p>\n\n<l>vakṣyāmi dharmaḥ siddhiṃ hi yāti saddharmabhājane || RATNA_01.02</l>\n\n<p>prāg dharmābhyudayo yatra paścān naiḥśreyasodayaḥ |</p>\n\n<l>samprāpyābhyudayaṃ yasmād eti naiḥśreyasaṃ kramāt || RATNA_01.03</l>\n\n<p>sukham abhyudaya [ s tatra mokṣo ] naiḥśreyaso mataḥ |</p>\n\n<l>asya sādhanasaṃkṣepaḥ śraddhāprajñe samāsataḥ || RATNA_01.04</l>\n\n<p>śrāddhatvād bhajate dharmaṃ prājñatvād vetti tattvataḥ |</p>\n\n<l>prajñā pradhānaṃ tv anayoḥ śraddhā pūrvaṅgamāsya tu || RATNA_01.05</l>\n\n<p>chandād dveṣād bhayān mohād yo dharmaṃ nātivartate |</p>\n\n<l>sa śrāddha iti vijñeyaḥ śreyaso bhājanaṃ param || RATNA_01.06</l>\n\n<p>kāyavāṅmānasaṃ karma sarvaṃ samyak parīkṣya yaḥ |</p>\n\n<l>parātmahitam ājñāya sadā kuryāt sa paṇḍitaḥ || RATNA_01.07</l>\n\n<p>ahiṃsā cauryaviratiḥ paradāravivarjanam |</p>\n\n<l>mithyāpaiśunyapāruṣyābaddhavādeṣu saṃyamaḥ || RATNA_01.08</l>\n\n<p>lobhavyāpādanāstik [ yadṛṣṭīnāṃ parivarjanaṃ |</p>\n\n<l>ete karmapathā ] śuklā daśa kṛṣṇā viparyayāt || RATNA_01.09</l>\n\n<p>amadyapānaṃ svājīvo 'vihiṃsā dānam ādarāt |</p>\n\n<l>pūjyapūjā ca maitrī ca dharmaś caiṣa samāsataḥ || RATNA_01.10</l>\n\n<p>śarīratāpanād dharmaḥ kevalān [ nāsti tena hi ] |</p>\n\n<p>[ 2,a ] na paradrohaviratir na pareṣām anugrahaḥ || RATNA_01.11</p>\n\n<p>dānaśīlakṣamāspaṣṭaṃ yaḥ saddharmamahāpatham |</p>\n\n<l>anādṛtya vrajet kāyakleśago daṇḍakotpathaiḥ || RATNA_01.12</l>\n\n<p>sa saṃsārāṭavīṃ ghorām anantajanapādapām |</p>\n\n<l>kleśavyālāvalīḍhāṅgaḥ sudīrghaṃ pratipadyate || RATNA_01.13</l>\n\n<p>hiṃsayā jāyate 'lpāyuḥ bahvābādho vihiṃsayā |</p>\n\n<l>cauryeṇa bhogavyasanī saśa [ truḥ ] paradārikaḥ || RATNA_01.14</l>\n\n<p>pratyākhyānaṃ mṛṣāvādāt paiśunyāt mitrabhedanam |</p>\n\n<l>apriyaśravaṇaṃ raukṣyād abāddhād durbhagaṃ vacaḥ || RATNA_01.15</l>\n\n<p>manorathān hanty abhidhyā vyāpādo bhayadaḥ smṛtaḥ |</p>\n\n<l>mithyādṛṣṭiḥ kudṛṣṭitvaṃ madyapānaṃ matibhramaḥ || RATNA_01.16</l>\n\n<p>apradānena dāridryaṃ mithyājivena vañcanā |</p>\n\n<l>stambhena duḥkuḷīnatvam alpaujaskatvam īrṣayā || RATNA_01.17</l>\n\n<p>krodhād durvarṇatā maurkhyam apraśnena vipaścitām |</p>\n\n<l>phalam etan manuṣyatve sarvebhyaḥ prāk ca durgatiḥ || RATNA_01.18</l>\n\n<p>esāṃ akuśalākhyānāṃ vipāko yaḥ prakīrtitaḥ |</p>\n\n<l>kuśalānāṃ ca sarveṣāṃ viparītaḥ phalodayaḥ || RATNA_01.19</l>\n\n<p>lobho dveṣaś ca mohas ca tajjaṃ karmeti cāśubham |</p>\n\n<l>alobhāmohādveṣāś ca tajjaṃ karmetarac chubhaṃ || RATNA_01.20</l>\n\n<p>aśubhāt sarvaduḥkhāni sarvadurgatayas tathā |</p>\n\n<l>śubhāt sugatayaḥ sarvāḥ sarvajanmasukhāni ca || RATNA_01.21</l>\n\n<p>nivṛttir [ 2,b ] aśubhāt kṛtsnāt pravṛttis tu śubhe sadā |</p>\n\n<l>manasā karmaṇā vācā dharmo 'yaṃ dvividhaḥ smṛtaḥ || RATNA_01.22</l>\n\n<p>narakapretatiryagbhyo dharmād asmād vimucyate |</p>\n\n<l>nṛṣu deveṣu cāpnoti sukhaśrīrājyavistarān || RATNA_01.23</l>\n\n<p>dhyānāpramāṇārūpyais tu brahmādyasukham aśnute |</p>\n\n<l>ityabhyudayadharmo 'yaṃ phalaṃ cāsya samāsataḥ || RATNA_01.24</l>\n\n<p>naiḥśreyasaḥ punar dharmaḥ sūkṣmo gambhīradarśanaḥ |</p>\n\n<l>bālānāṃ [ aśrotravatām ] uktas trāsakāro jinaiḥ || RATNA_01.25</l>\n\n<p>nāsmy ahaṃ na bhaviṣyāmi na me 'sti na bhaviṣyati |</p>\n\n<l>iti bālasya santrāsaḥ paṇḍitasya bhayakṣayaḥ || RATNA_01.26</l>\n\n<p>ahaṃkāraprasūteyaṃ mamakāropasaṃhitā |</p>\n\n<l>prajā prajāhitaikāntavādinā 'bhihitā khila || RATNA_01.27</l>\n\n<p>asty ahaṃ mama cāstīti mithyaitat paramārthataḥ |</p>\n\n<l>yathābhūtaparijñānān na bhavaty ubhayam yataḥ || RATNA_01.28</l>\n\n<p>ahaṃkārodbhavāḥ skandhāḥ so 'haṃkāro 'nṛto 'rthataḥ |</p>\n\n<l>bījaṃ yasyānṛtaṃ tasya prarohaḥ satyataḥ kutaḥ || RATNA_01.29</l>\n\n<p>skandhān asatyān dṛṣṭvaivam ahaṃkāraḥ prahīyate |</p>\n\n<l>ahaṃkāraprahāṇāc ca na punaḥ skandhasaṃbhavaḥ || RATNA_01.30</l>\n\n<p>yathādarśam upādāya [ svamukhapratibimbakam |</p>\n\n<l>dṛśya ] te nāma tac caivam na kiṃcid api tattvataḥ || RATNA_01.31</l>\n\n<p>ahaṃkāras tathā skandhān upādāyopalabhyate |</p>\n\n<l>na ca kaścit sa tattvena svamukhapratibimbavat || RATNA_01.32</l>\n\n<p>yathādarśam anādāya svamukhapratibimbakam |</p>\n\n<p>na dṛśyate tathā skandhān [ 3,a ] anādāyāham ity api || RATNA_01.33</p>\n\n<p>evaṃvidhārthaśravaṇād dharmacakṣur avāptavān |</p>\n\n<l>āryānanandaḥ svayaṃ caiva bhikṣubhyo 'bhīkṣṇam uktavān || RATNA_01.34</l>\n\n<p>skandhagrāho yāvad asti tāvad evāham ity api |</p>\n\n<l>ahaṃkāre sati punaḥ karma janma tataḥ punaḥ || RATNA_01.35</l>\n\n<p>trivartmaitad anādyantamadhyaṃ saṃsāramaṇḍalaṃ |</p>\n\n<l>alātamaṇḍalaprakhyaṃ bhramaty anyonyahetukaṃ || RATNA_01.36</l>\n\n<p>svaparobhayatas tasya traikālyato 'py aprāptitaḥ |</p>\n\n<l>ahaṃkāraḥ kṣayaṃ yāti tataḥ karma ca janma ca || RATNA_01.37</l>\n\n<p>evaṃ hetuphalotpādaṃ paśyaṃs tatkṣayaṃ eva ca |</p>\n\n<l>nāstitām astitāṃ caiva naiti lokasya tattvataḥ || RATNA_01.38</l>\n\n<p>sarvaduḥkhakṣayaṃ dharmaṃ śrutvaivam aparīkṣakaḥ |</p>\n\n<l>saṃkampaty aparijñānād abhayasthānakātaraḥ || RATNA_01.39</l>\n\n<p>na bhaviṣyati nirvāṇe sarvam etan na te bhayam |</p>\n\n<l>ucyamāna ihābhāvas tasya te kiṃ bhayaṃkaraḥ || RATNA_01.40</l>\n\n<p>mokṣe nātmā na ca skandhā mokṣaś ced īdṛṣaḥ priyaḥ |</p>\n\n<l>ātmaskandhāpanayanaṃ kim ihaiva tavāpriyaṃ || RATNA_01.41</l>\n\n<p>na cābhāvo 'pi nirvāṇaṃ kuta eva tasya bhāvatā |</p>\n\n<l>bhāvābhāvaparāmarśakṣayo nirvāṇam ucyate || RATNA_01.42</l>\n\n<p>samāsān nāstitādṛṣṭiḥ phalaṃ nāstīti karmaṇaḥ |</p>\n\n<l>apuṇyāpāyikī caiṣā mithyādṛṣṭir iti smṛtā || RATNA_01.43</l>\n\n<p>samāsād astitādṛṣtiḥ phalaṃ cāstīti karmaṇām |</p>\n\n<l>puṇyā sugatiniṣyandā samyagdṛṣṭir iti smṛtā || RATNA_01.44</l>\n\n<p>jñāne [ 3,b ] nāstyastitāśānteḥ pāpapuṇyavyatikramaḥ |</p>\n\n<l>durgateḥ sugateś cāsmāt sa mokṣah sadbhir ucyate || RATNA_01.45</l>\n\n<p>sahetum udayaṃ paśyan nāstitām ativartate |</p>\n\n<l>astitām api nopaiti nirodhaṃ saha hetunā || RATNA_01.46</l>\n\n<p>prāgjātaḥ sahajātaś ca hetur ahetuko 'rthataḥ |</p>\n\n<l>prajñapter apratītatvād utpatteś caiva tattvataḥ || RATNA_01.47</l>\n\n<p>asmin satīdaṃ bhavati dīrghe hrasvaṃ yathā sati |</p>\n\n<l>[ tasyotpādād udetīdaṃ dīpotpādād yathā ] prabhā || RATNA_01.48</l>\n\n<p>hrasve 'sati punar dīrghaṃ na bhavati svabhāvataḥ |</p>\n\n<l>pradīpasyāpy anutpādāt prabhāyā apy asaṃbhavaḥ || RATNA_01.49</l>\n\n<p>evaṃ hetuphalotpādaṃ dṛṣtvā nopaiti nāstikyaṃ |</p>\n\n<l>abhyupetyāsya lokasya yāthābhūtyaṃ prapañcajam || RATNA_01.50</l>\n\n<p>nirodhaṃ ca prapañcotthaṃ yāthābhūtyād upāgataḥ |</p>\n\n<l>nopayāty astitāṃ tasmān mucyate 'dvayaniśritaḥ || RATNA_01.51</l>\n\n<p>durād ālokitaṃ rūpam āsannair dṛśyate sphuṭam |</p>\n\n<l>marīcir yadi vāri syād āsannaiḥ kiṃ na dṛśyate || RATNA_01.52</l>\n\n<p>dūrībhūtair yathābhūto loko 'yaṃ dṛśyate tathā |</p>\n\n<l>na dṛśyate tadāsannair animitto marīcivat || RATNA_01.53</l>\n\n<p>[ marīcis toyasadṛśī yathā nāmbo na ] cārthataḥ |</p>\n\n<l>skandhās tathātmasadṛśā natmāno nāpi te 'rthataḥ || RATNA_01.54</l>\n\n<p>mariciṃ toyam ity etad iti matvāgato 'tra san |</p>\n\n<l>yadi nāstīti tat toyaṃ [ gṛhṇīyān mūḍha eva saḥ || RATNA_01.55</l>\n\n<p>marīcipratimaṃ lo ] kam [ 4,a ] evam astīti gṛhṇataḥ |</p>\n\n<l>nāstīti cāpi moho 'yaṃ sati mohe na mucyate || RATNA_01.56</l>\n<p>nāstiko durgatiṃ yāti sugatiṃ yāti cāstikaḥ |</p>\n\n<l>yathābhūtaparijñānān mokṣam advayaniśritaḥ || RATNA_01.57</l>\n\n<p>anicchan nāstitāstitve yathābhūtaparijñayā |</p>\n\n<l>nāstitāṃ labhate mohāt kasmān na labhate 'stitāṃ || RATNA_01.58</l>\n\n<p>syād astidūṣaṇād asya nāstitākṣipyate 'rthataḥ |</p>\n\n<l>nāstitādūṣanād eva kasmān nākṣipyate 'stitā || RATNA_01.59</l>\n\n<p>na pratijñā na caritaṃ na cittaṃ bodhiniśrayāt |</p>\n\n<l>nāstikatve 'rthato yeṣāṃ kathaṃ te nāstikāḥ smṛṭāḥ || RATNA_01.60</l>\n\n<p>sasāṃkhyaulūkyanirgranthapudgalaskandhavādinam |</p>\n\n<l>pṛccha lokaṃ yadi vadaty astināstivyatikramam || RATNA_01.61</l>\n\n<p>dharmayautakam ity asmān nāstyastitvavyatikramam |</p>\n\n<l>viddhi gaṃbhīram ity uktaṃ buddhānāṃ śāsanāmṛtam || RATNA_01.62</l>\n\n<p>vibhavaṃ naiti nāyāti na tiṣṭhaty api cakṣaṇam |</p>\n\n<l>traikālyavyativṛttātmā loka eva kuto 'rthataḥ || RATNA_01.63</l>\n\n<p>dvayor apy āgatigatī prasthitiś ca na tattvataḥ |</p>\n\n<l>lokanirvāṇayos tasmād viśeṣaḥ ka ivārthataḥ || RATNA_01.64</l>\n\n<p>sthiter abhāvād udayo nirodhaś ca na tattvataḥ |</p>\n\n<l>uditaḥ sthitaś ceti niruddhaś ca kuto 'rthataḥ || RATNA_01.65</l>\n\n<p>katham aksaṇiko bhāvaḥ pariṇāmaḥ sadā yadi |</p>\n\n<l>nāsti cet pariṇāmaḥ syād anyathātvaṃ kuto 'rthataḥ || RATNA_01.66</l>\n\n<p>ekadeśe [ 4,b ] kṣayād vā syāt kṣaṇikaṃ sarvaśo 'pi vā |</p>\n\n<l>vaiṣamyānupalabdheś ca dvidhāpy etad ayuktimat || RATNA_01.67</l>\n\n<p>kṣaṇike sarvathā bhāvet kutaḥ kācit purāṇatā |</p>\n\n<l>sthairyād akṣaṇike cāpi kutaḥ kācit purāṇatā || RATNA_01.68</l>\n\n<p>yathānto 'sti kṣaṇasyaivam ādir madhyaṃ ca kalpyatām |</p>\n\n<l>tryātmakatvāt kṣaṇasyaivaṃ na lokasya kṣaṇaṃ sthitiḥ || RATNA_01.69</l>\n\n<p>ādimadhyāvasānāni c [ intyāni kṣaṇavat punaḥ |</p>\n\n<l>ādimadhyā ] vasānatvaṃ na svataḥ parato 'pi vā || RATNA_01.70</l>\n\n<p>naiko 'nekapradeśatvān nāpradeśaś ca kaścana |</p>\n\n<l>vinaikam api nāneko nāstitvam api cāstitām || RATNA_01.71</l>\n\n<p>vināśāt pratipakṣād vā syād astitvasya nāstitā |</p>\n\n<l>vināśaḥ pratipakṣo vā kathaṃ syād astyasaṃbhavāt || RATNA_01.72</l>\n\n<p>nirvṛtes tena lokasya nopaity ūnatvam arthataḥ |</p>\n\n<l>antavān iti lokaś ca pṛṣṭas tuṣṇīṃ jino 'bhavat || RATNA_01.73</l>\n\n<p>sarvajña iti sarvajño budhais tenaiva gamyate |</p>\n\n<l>yenaitad dharmagāmbhīryaṃ novācābhājane loke || RATNA_01.74</l>\n\n<p>iti naiḥśreyaso dharmo gambhīro niṣparigrahaḥ |</p>\n\n<l>anālaya ity proktaḥ saṃbuddhais tattvadarśibhiḥ || RATNA_01.75</l>\n\n<p>asmād anālayād dharmād ālayābhiratā janāḥ |</p>\n\n<l>astināstyavyatikrantā bhītā naśyanty amedhasaḥ || RATNA_01.76</l>\n\n<p>te naṣṭā nāśayanty anyān abhayasthānabhīravaḥ |</p>\n\n<l>tathā kuru yathā rājan naṣṭair na vipranāśyase || RATNA_01.77</l>\n\n</div>\n<div type='ratna' n='2'>\n<p>[ 6a ] kadalī pāṭitā yadvan niḥśeṣāvayavaiḥ saha |</p>\n\n<l>na kiṃcit puruṣas tadvat pāṭitaḥ saha dhātubhiḥ || RATNA_02.01</l>\n\n<p>sarvadharmā anātmāna ity ato bhāṣitaṃ jinaiḥ |</p>\n\n<l>dhātuṣaṭkaṃ ca taiḥ sarvaṃ nirṇītaṃ tac ca nārthataḥ || RATNA_02.02</l>\n\n<p>naivam ātmā na cānātmā yāthābhūtyena labhyate |</p>\n\n<l>ātmānātmakṛtadṛṣṭī varvārāsmān mahāmuniḥ || RATNA_02.03</l>\n\n<p>dṛṣṭaśruṭādyaṃ muninā na satyaṃ na mṛṣoditaṃ |</p>\n\n<l>pakṣāddhi pratipakṣaḥ syād ubhayaṃ tac ca nārthataḥ || RATNA_02.04</l>\n\n<p>iti satyānṛtātīto loko 'yaṃ paramārthataḥ |</p>\n\n<l>asmād eva ca tattvena nopaity asti ca nāsti ca || RATNA_02.05</l>\n\n<p>yac caivaṃ sarvathā neti sarvajñas tat kathaṃ vadet |</p>\n\n<l>sāntam ity athavānantaṃ dvayaṃ vādvayam eva vā || RATNA_02.06</l>\n\n<p>asaṃkhyeyā gatā buddhās tathaiṣyanty atha sāṃpratāḥ |</p>\n\n<l>koṭyagraśaś ca sattvāntas tebhyas traikālyajo mataḥ || RATNA_02.07</l>\n\n<p>vṛddhihetur na lokasya kṣayas traikālyasambhavaḥ |</p>\n\n<l>sarvajñena kathaṃ tasya pūrvānto 'vyākṛtaḥ kṛtaḥ || RATNA_02.08</l>\n\n<p>etat tu dharmagāmbhīryaṃ yat tad guhyaṃ pṛthagjane |</p>\n\n<l>māyopamatvaṃ lokasya buddhānāṃ śāsanāmṛtaṃ || RATNA_02.09</l>\n\n<p>māyāgajasya dṛśyeta yathā janmānta eva ca |</p>\n\n<l>na ca kaścit sa tattvena janmāntaś caiva vidyate || RATNA_02.10</l>\n\n<p>māyopamasyalokasya tathā janmānta eva ca |</p>\n\n<l>dṛśyate paramārthena na ca janmānta eva ca || RATNA_02.11</l>\n\n<p>yathā māyāgajo naiti kutaścid yāti [ 6b ] na kvacit |</p>\n\n<l>cittamohanamātratvād bhāvatvena na tiṣṭhati || RATNA_02.12</l>\n\n<p>tathā māyopamo loko naiti yāti na kutracit |</p>\n\n<l>cittamohanamātratvād bhāvatvena na tiṣṭhati || RATNA_02.13</l>\n\n<p>traikālyavyativṛttātmā loka evaṃ nu ko 'rthataḥ |</p>\n\n<l>yo 'sti nāsty athavāpi syād anyatra vyavahārataḥ || RATNA_02.14</l>\n\n<p>catuṣprakāram ity asmāt sānto 'nanto dvayo 'dvayaḥ |</p>\n\n<l>buddhena hetor nānyasmād ayam avyākṛtaḥ kṛtaḥ || RATNA_02.15</l>\n\n<p>śarīrāśucitā tāvan sthūlā pratyakṣagocarā |</p>\n\n<l>satataṃ dṛśyamānāpi yadā citte na tiṣṭhati || RATNA_02.16</l>\n\n<p>tadātisūkṣmo gambhīraḥ saddharmo 'yaṃ anālayaḥ |</p>\n\n<l>apratyakṣaḥ kathaṃ citte sukhenāvatariṣyati || RATNA_02.17</l>\n\n<p>sambudhyāsmān nirvṛtto 'bhūd dharmaṃ deśayituṃ muniḥ |</p>\n\n<l>durjñānam atigāmbhiryāj jñātvā dharmam imaṃ janaiḥ || RATNA_02.18</l>\n\n<p>vināśayati durjñāto dharmo 'yam avipaścitaṃ |</p>\n\n<l>nāstitādṛṣṭisamale yasmād asmin nimajjati || RATNA_02.19</l>\n\n<p>aparo 'py asya durjñānān mūrkhaḥ paṇḍitamānikaḥ |</p>\n\n<l>pratikṣepavinaṣṭātmā yāty avīcim adhomukhaḥ || RATNA_02.20</l>\n\n<p>durbhuktena yathānnena vināśam adhigacchati |</p>\n\n<l>subhuktenāyur ārogyaṃ balaṃ saukhyāni cāśnute || RATNA_02.21</l>\n\n<p>durjñātena tathānena vināśam adhigacchati |</p>\n\n<l>samyagjñātenātra sukhaṃ bodhiṃ cāpnoty anuttarāṃ || RATNA_02.22</l>\n\n<p>tasmād atra pratikṣepaṃ dṛṣṭiṃ tyaktvā ca nāstikīṃ |</p>\n\n<p>saṃyagjñānaparaṃ yatnaṃ kuru [ 7a ] sarvārthasiddhaye || RATNA_02.23</p>\n\n<p>dharmasyāsyāparijñānād ahaṃkāro 'nuvartate |</p>\n\n<l>tataḥ śubhāśubhaṃ karma tato janma śubhāśubhaṃ || RATNA_02.24</l>\n\n<p>tasmād yāvad avijñāto dharmo 'haṃkāraśātanaḥ |</p>\n\n<l>dānaśīlakṣamādharme tāvad ādaravān bhava || RATNA_02.25</l>\n\n<p>dharmapūrvāṇi kāryāṇi dharmamadhyāni pārthiva |</p>\n\n<l>sādhayan dharmaniṣṭhāni neha nāmutra sīdati || RATNA_02.26</l>\n\n<p>dharmāt kīrtiḥ sukhaṃ caiva neha bhīr na mumūrṣataḥ |</p>\n\n<l>paralokasukhaṃ sphītaṃ tasmād dharmaṃ sadā bhaja || RATNA_02.27</l>\n\n<p>dharma eva parā nītir dharmāl loko 'nurajyate |</p>\n\n<l>rañjitena hi lokena neha nāmutra vañcyate || RATNA_02.28</l>\n\n<p>adharmeṇa tu yā nītis tayā loko 'parajyate |</p>\n\n<l>lokāparañjanāc caiva neha nāmutra nandati || RATNA_02.29</l>\n\n<p>parātisandhānaparā kaṣṭā durgatipaddhatiḥ |</p>\n\n<l>anarthavidyā duṣprajñair arthavidyā kathaṃ kṛtā || RATNA_02.30</l>\n\n<p>parātisandhānaparo nītimān katham arthataḥ |</p>\n\n<l>yena janmasahasrāṇi bahūny ātmaiva vañcyate || RATNA_02.31</l>\n\n<p>ripor apriyam anvicchan dosāṃs tyaktvā guṇān śraya |</p>\n\n<l>svahitāvāptir eva tu ripos cāpy apriyaṃ bhavet || RATNA_02.32</l>\n\n<p>dānena priyavadyena hitenaikāthacaryayā |</p>\n\n<l>ebhir ācara lokasya dharmasyaiva ca saṅgrahaṃ || RATNA_02.33</l>\n\n<p>viśvāsaṃ janayaty ekaṃ satyaṃ rājñāṃ yathā dṛḍhaṃ |</p>\n\n<l>tathaivābhūtam apy eṣām aviśvāsakaraṃ paraṃ || RATNA_02.34</l>\n\n<p>nāvisaṃvādavat satyaṃ [ sattve ] [ 7b ] odgataṃ arthataḥ |</p>\n\n<l>paraikāntahitaṃ satyam ahitatvān mṛṣetarat || RATNA_02.35</l>\n\n<p>doṣān pracchādayaty ekas tyāgo rājñāṃ yathojjvalaḥ |</p>\n\n<l>tathā kārpaṇyam apy eṣāṃ guṇasarvasvaghātakaṃ || RATNA_02.36</l>\n\n<p>upaśāntasya gāmbhīryaṃ gāmbhīryād gauravaṃ paraṃ |</p>\n\n<l>gauravād dīptir ājñā ca tasmād upaśamaṃ bhaja || RATNA_02.37</l>\n\n<p>ahāryabuddhiḥ prājñatvād aparapratyayaḥ sthiraḥ |</p>\n\n<l>nātisandhīyate rājā tasmāt prajñāparo bhava || RATNA_02.38</l>\n\n<p>satyatyāgaśamaprajño caturbhadro narādhipaḥ |</p>\n\n<l>dharmaś caturbhadra iva stūyate devamānuṣaiḥ || RATNA_02.39</l>\n\n<p>nigṛhyavādibhiḥ śuddhaiḥ prajñākāruṇyanirmalaiḥ |</p>\n\n<l>sahāsīnasya satataṃ prajñā dharmaś ca varddhate || RATNA_02.40</l>\n\n<p>durlabhāḥ pathyavaktāraḥ śrotāras tv atidurlabhāḥ |</p>\n\n<l>tebhyo 'tidurlabhatamā ye pathyasyāśu kāriṇaḥ || RATNA_02.41</l>\n\n<p>pathyam apy apriyaṃ tasmāj jñātvā śīghraṃ samācara |</p>\n\n<l>pibed auṣadham apy ugram ārogyāyātmavān iva || RATNA_02.42</l>\n\n<p>jīvitārogyarājyānāṃ cintayānityatāṃ sadā |</p>\n\n<l>tataḥ saṃvegavān dharmam ekāntena prayāsyase || RATNA_02.43</l>\n\n<p>avaśyaṃ maraṇaṃ paśyan pāpād duḥkhaṃ mṛtasya ca |</p>\n\n<l>aihikena sukhenāpi na pāpaṃ kṣātum arhasi || RATNA_02.44</l>\n\n<p>kasmiṃś ced abhayaṃ dṛṣṭaṃ bhayaṃ dṛṣṭaṃ kvacit kṣaṇe |</p>\n\n<l>yady ekasmin samāśvāsaḥ kim ekasmin na te bhayaṃ || RATNA_02.45</l>\n\n<p>madyāt paribhavo loke kāryahānir dhanakṣayaḥ |</p>\n\n<l>akāryakāraṇam mohāt [ madyam tyaja tataḥ sadā ] || RATNA_02.46</l>\n</div>\n<div type='ratna' n='4'>\n<p>  [ 15a ] adharmam anyāyyam api prāyo rājā 'nujīvibhiḥ |</p>\n\n<l>ācaran stūyate tasmāt kṛcchrād vetti kṣamā 'kṣamaṃ || RATNA_04.01</l>\n\n<p>anyo 'pi tāvad yaḥ kaścid durvacaḥ kṣamam apriyam |</p>\n\n<l>kimu rājā mahābhaumas tvaṃ mayā bhikṣuṇā satā || RATNA_04.02</l>\n\n<p>tvatkṛtād eva tu snehāj jagatām anukampayā |</p>\n\n<l>aham eko vadāmi tvāṃ pathyam apy apriyaṃ bhṛśaṃ || RATNA_04.03</l>\n\n<p>satyaṃ ślakṣṇārthavat pathyaṃ śiṣyaḥ kāle 'nukampayā |</p>\n\n<l>vācya ity āha bhagavāṃs tad evam abhidhīyase || RATNA_04.04</l>\n\n<p>akrodhe satyavākye ca ślāghyamāṇo yadi sthitaḥ |</p>\n\n<l>śravyaṃ samparigṛhṇīyāt sattoyaṃ snāpyamānavat || RATNA_04.05</l>\n\n<p>tasya me vadato vākyaṃ tvam ihāmutra ca kṣamaṃ |</p>\n\n<l>jñātvā kuru hitāyedam ātmano jagato 'pi ca || RATNA_04.06</l>\n\n<p>yācakebhyaḥ purā dānāt prāpyārthāṃś cen na dāsyasi |</p>\n\n<l>akṛtajñatvalobhābhyāṃ nārthān punar avāpsyasi || RATNA_04.07</l>\n\n<p>iha pathy adanaṃ loke na vahaty abhṛto bhṛtaḥ |</p>\n\n<l>yācakas tv abhṛto 'mutra hīnaḥ śataguṇadvahaḥ || RATNA_04.08</l>\n\n<p>udāracittaḥ satataṃ bhavodārakriyārataḥ |</p>\n\n<l>udārakarmaṇaḥ sarvam udāraṃ jāyate phalam || RATNA_04.09</l>\n\n<p>manorathair api klībair anālīḍhaṃ narādhipaiḥ |</p>\n\n<l>kuru dharmāspadaṃ śrīmat khyātaṃ ratnatrayāspadam || RATNA_04.10</l>\n\n<p>sāmantarājaromāñcakaraṃ dharmāspadaṃ na yat |</p>\n\n<l>mṛtyasyāpy apraśasyatvād rājaṃs tad akṛtaṃ varam || RATNA_04.11</l>\n\n<p>atyaudāryād [ 15b ] udārāṇāṃ vismayotsāhavardhaṇam |</p>\n\n<l>utsāhaghnaṃ ca mandānāṃ sarvasvenāpi kāraya || RATNA_04.12</l>\n\n<p>utsṛjyāmutra gantavyaṃ sarvasvam avaśena te |</p>\n\n<l>dharme niyuktaṃ yāty eva purastāt sarvam eva tat || RATNA_04.13</l>\n\n<p>sarvasvaṃ pūrvanṛpateḥ nṛpasya vaśam āgataṃ |</p>\n\n<l>kiṃ pūrvakasya dharmāya sukhāya yaśase 'pi vā || RATNA_04.14</l>\n\n<p>bhuktād arthād iha sukhaṃ dattāt pāratrikaṃ sukham |</p>\n\n<l>abhuktādattanaṣṭatvād duḥkham eva kutaḥ sukhaṃ || RATNA_04.15</l>\n\n<p>vinaśyan sacivair dātum asvātantryān na śakyasi |</p>\n\n<l>āpatichedaniḥsnehair navarājapriyaiṣibhiḥ || RATNA_04.16</l>\n\n<p>sarvasvenāpy ataḥ svasthaḥ śīghraṃ dharmāspadaṃ kuru |</p>\n\n<l>mṛtyupratyayamadhyasthaḥ pravātasthapradīpavat || RATNA_04.17</l>\n\n<p>dharmādhikārā ye cānye pūrvarājapravartitāḥ |</p>\n\n<l>devadroṇyādayas te 'pi pravartyantāṃ yathā sthitāḥ || RATNA_04.18</l>\n\n<p>ahiṃsakaiḥ śubhācārair vratasthair atithipriyaiḥ |</p>\n\n<l>sarvakṣamair akalahair bhajyeraṃs taiḥ sado(dya)taiḥ || RATNA_04.19</l>\n\n<p>andhavyādhitahīnāṅgadīnānāthavanīpakāḥ |</p>\n\n<l>te 'py annapānaṃ sāmyena labherann avighaṭṭitāḥ || RATNA_04.20</l>\n\n<p>anarthīnām api satāṃ dhārmikāṇāṃ anugrahān |</p>\n\n<l>apy anyarājyasaṃsthānām anurūpān pravarttaya || RATNA_04.21</l>\n\n<p>sarvadharmādhikāreṣu dharmādhikṛtam utthitaṃ |</p>\n\n<l>alubdhaṃ paṇḍitaṃ dharmyaṃ kuru teṣām abādhakaṃ || RATNA_04.22</l>\n\n<p>nītijñān dhārmikān snigdhān śucīn bhaktān akātarān |</p>\n\n<p>kulinān śīlasampannān [ 16a ] kṛtajñān sacivān kuru || RATNA_04.23</p>\n\n<p>akṣudrāṃs tyāginaḥ śūrān snigdhān sambhoginaḥ sthirān |</p>\n\n<l>kuru nityāpramattāṃs ca dhārmikān daṇḍanāyakān || RATNA_04.24</l>\n\n<p>dharmaśīlān śucīn dakṣān kāryajñān śāstrakovidān |</p>\n\n<l>kṛtavṛttīn samān snigdhān vṛddhān adhikṛtan kuru || RATNA_04.25</l>\n\n<p>pratimāsaṃ ca tebhyas tvaṃ sarvam āyavyayaṃ śṛṇu |</p>\n\n<l>śrutvā dharmādhikārādyaṃ kāryaṃ sarvaṃ svayaṃ vada || RATNA_04.26</l>\n\n<p>dharmārthaṃ yadi te rājyaṃ na kīrtyarthaṃ na kāmataḥ |</p>\n\n<l>tataḥ saphalam atyartham anarthārtham ato 'nyathā || RATNA_04.27</l>\n\n<p>parasparāmiṣībhūte loke 'smin prāyaśo nṛpa |</p>\n\n<l>yathā rājyaṃ ca dharmaś ca bhavet tava tathā śṛṇu || RATNA_04.28</l>\n\n<p>jñānavṛddhā kule jātā nyāyajñāḥ pāpabhīravaḥ |</p>\n\n<l>sametā bahavo nityaṃ santu te kāryadarśinaḥ || RATNA_04.29</l>\n\n<p>daṇḍabandhaprahārādīn kuryus te nyāyato 'pi cet |</p>\n\n<l>kārunyārdraḥ sadā bhūtvā tvam anugrahavān bhava || RATNA_04.30</l>\n\n<p>hitāyaiva tvayā cittam unnāmyaṃ sarvadehinām |</p>\n\n<l>kāruṇyāt satataṃ rājaṃs tīvrapāpakṛtām api || RATNA_04.31</l>\n\n<p>tīvrapāpeṣu hiṃsreṣu kṛpā kāryā viśeṣataḥ |</p>\n\n<l>ta eva hi kṛpāsthānam hatāmāno mahātmanām || RATNA_04.32</l>\n\n<p>pratyahaṃ pañcarātram vā baddhān kṣīnān vimocaya |</p>\n\n<l>śeṣān api yathāyogaṃ mā kāṃścit naiva mocaya || RATNA_04.33</l>\n\n<p>yeṣv amokṣaṇacittaṃ te jāyate teṣv asaṃvaraḥ |</p>\n\n<l>tasmād asaṃvarāt pāpam ajasram upacīyate || RATNA_04.34</l>\n\n<p>[ 16b ] yāvac ca na vimucyeraṃs tāvat syuḥ sukhabandhanāḥ |</p>\n\n<l>nāpitasnānapānānnabhaiṣajyavasanānvitāḥ || RATNA_04.35</l>\n\n<p>apātreṣv iva putreṣu pātrīkaraṇakāṅkṣayā |</p>\n\n<l>kāruṇy [ āt tāḍanam kāryaṃ na dveṣān ] nārthalipsayā || RATNA_04.36</l>\n\n<p>vimṛśya saṃyag vijñāya praduṣṭān ghātakān api |</p>\n\n<l>ahatvā 'pīḍayitvā ca kuru nirviṣayān narān || RATNA_04.37</l>\n\n<p>svatantraḥ paśya sarvaṃ ca viṣayaṃ cāracakṣuṣā |</p>\n\n<l>nityāpramattaḥ smṛtimān kuru kāryaṃ ca dhārmikaṃ || RATNA_04.38</l>\n\n<p>pradānamānasatkārair guṇasthān satataṃ bhaja |</p>\n\n<l>udārair anurūpais tu śeṣān api yathāvidhi || RATNA_04.39</l>\n\n<p>sammānasphītakusumaḥ sampradānamahāphalaḥ |</p>\n\n<l>rājavṛkṣaḥ kṣamācchāyaḥ sevyate bhṛtyaprakṣibhiḥ || RATNA_04.40</l>\n\n<p>tyāgaśīlamayo rājā tejasvī bhavati priyaḥ |</p>\n\n<l>śarkarāmodako yadvad elāmaricakarkaśaḥ || RATNA_04.41</l>\n\n<p>mātsyanyāyaś ca te naivaṃ nyāyād rājyaṃ bhaviṣyati |</p>\n\n<l>na cānyāyo na vā 'dharmo dharmaś caivaṃ bhaviṣyati || RATNA_04.42</l>\n\n<p>paralokāt tvayā rājyaṃ nānītaṃ nāpi neṣyasi |</p>\n\n<l>dharmāt prāptam ato 'syārthe nādharmaṃ kartum arhasi || RATNA_04.43</l>\n\n<p>rājyena bhāṇḍamūlyena duḥkhabhāṇḍaparamparām |</p>\n\n<l>rājan yathā nārjayasi prayatnaḥ kriyatāṃ tathā || RATNA_04.44</l>\n\n<p>rājyena bhāṇḍamūlyena rājyabhāṇḍaparamparāṃ |</p>\n\n<l>rājan yathā nirviśasi prayatnaḥ kriyatāṃ tathā || RATNA_04.45</l>\n\n<p>caturdvīpām api prāpya pṛthivīṃ cakravartinaḥ [ 17a ] |</p>\n\n<l>śārīraṃ mānasaṃ caiva sukhadvayam idaṃ matam || RATNA_04.46</l>\n\n<p>duḥkhapratikriyāmātraṃ śārīraṃ vedanāsukhaṃ |</p>\n\n<l>saṃjñāmayaṃ mānasaṃ tu kevalaṃ kaplpanākṛtaṃ || RATNA_04.47</l>\n\n<p>duḥkhapratikriyāmātraṃ kalpanāmātram eva ca |</p>\n\n<l>lokasya sukhasarvasvaṃ vyartham etad ato 'rthataḥ || RATNA_04.48</l>\n\n<p>dvīpadeśapurāvāsapradeśasānavāsasāṃ |</p>\n\n<l>śayyā 'nnapānahastyastyaśvastrīṇāṃ caikaikabhogyatā || RATNA_04.49</l>\n\n<p>yadā ca yatra cittaṃ syāt tadānena sukhaṃ kila |</p>\n\n<l>śeṣāṇām amanaskārāt teṣāṃ vyarthatvam arthataḥ || RATNA_04.50</l>\n\n<p>viṣayān pañcabhiḥ pañca cakṣurādibhir indriyaiḥ |</p>\n\n<l>na kalpayati yed gṛhṇan nāsmāt teṣu tadā sukhaṃ || RATNA_04.51</l>\n\n<p>jānīte viṣayaṃ yaṃ yaṃ yena yenendriyeṇa ca |</p>\n\n<l>tadā na śeṣaiḥ śeṣāṇi vyarthāny eva yatas tadā || RATNA_04.52</l>\n\n<p>indriyair upalabdhasya viṣayasyākṛtiṃ manaḥ |</p>\n\n<l>upalabhya vyatītasya kalpayan manyate sukhaṃ || RATNA_04.53</l>\n\n<p>ekam arthaṃ vijānāti yady apy ekam ihendriyaṃ |</p>\n\n<l>tad apy arthaṃ vinā vyarthaṃ vyartho 'rtho 'pi ca tad vinā || RATNA_04.54</l>\n\n<p>pratītya mātāpitarau yathoktaḥ putrasambhavaḥ |</p>\n\n<l>cakṣūrūpe pratītyaivam ukto vijñānasaṃbhavah || RATNA_04.55</l>\n\n<p>atītānāgatā vyarthāḥ viṣayāḥ sārdham indriyaiḥ |</p>\n\n<l>taddvayānatiriktatvād vyarthā ye 'pi ca sāmpratāḥ || RATNA_04.56</l>\n\n<lg>\n<l>alātacakraṃ gṛhṇāti yathā cakṣur viparyayāt |</l>\n<l>tathendriyāṇi [ 17b ] gṛhṇanti viṣayān sāmpratān iva || RATNA_04.57</l>\n</lg>\n\n<p>indriyāṇīndriyārthāś ca pañcabhūtamayā matāḥ |</p>\n\n<l>pratisvaṃ bhūtavaiyarthyād eṣāṃ vyarthatvam arthataḥ || RATNA_04.58</l>\n\n<p>nirindhano 'gnir bhūtānāṃ vinirbhāge prasajyate |</p>\n\n<l>saṃparke lakṣaṇābhāvaḥ śeṣeṣv apy eṣa nirṇayaḥ || RATNA_04.59</l>\n\n<p>evaṃ dvidhāpi bhūtānāṃ vyarthatvāt saṅgatir vṛthā |</p>\n\n<l>vyarthatvāt saṅgateś caivaṃ rūpaṃ vyartham ato 'rthataḥ || RATNA_04.60</l>\n\n<p>vijñānavedanāsaṃjñāsaṃskārāṇām ca sarvaśaḥ |</p>\n\n<l>pratyekam ātmavaiyarthyād vaiyarthyaṃ paramārthataḥ || RATNA_04.61</l>\n\n<p>sukhābhimāno duḥkhasya pratīkāre yathārthataḥ |</p>\n\n<l>tathā duhkhābhimāno 'pi sukhasya pratighātajaḥ || RATNA_04.62</l>\n\n<p>sukhe saṃyogatṛṣṇaivaṃ naiḥsvābhāvyāt prahīyate |</p>\n\n<l>duḥkhe viyogatṛṣṇā ca paśyatāṃ muktir ity ataḥ || RATNA_04.63</l>\n\n<p>kaḥ paśyatīti cec cittaṃ vyavahāreṇa kathyate |</p>\n\n<l>na hi caittaṃ vinā cittaṃ vyarthatvān na saheṣyate || RATNA_04.64</l>\n\n<p>vyartham evaṃ jagan matvā yāthābhūtyān nirāspadaḥ |</p>\n\n<l>nirvāti nirupādāno nirupādānavahnivat || RATNA_04.65</l>\n\n<p>bodhisattvo 'pi dṛṣṭvaivaṃ sambodhau niyato mataḥ |</p>\n\n<l>kevalaṃ tv asya kāruṇyād ābodher bhavasaṃtatiḥ || RATNA_04.66</l>\n\n<p>bodhisattvasya saṃbhāro mahāyāne tathāgataiḥ |</p>\n\n<l>nirdiṣṭaḥ sa tu sammūḍhaiḥ pradviṣṭaiś caiva nindyate || RATNA_04.67</l>\n\n<p>guṇadoṣānabhijño vā doṣasaṃjñī guṇeṣu vā |</p>\n\n<l>athavāpi guṇadveṣī mahāyānasya nindakaḥ || RATNA_04.68</l>\n\n<p>paropaghātino [ 18a ] doṣān parānugrahiṇo guṇān |</p>\n\n<l>jñātvocyate guṇadveṣī mahāyānasya nindakaḥ || RATNA_04.69</l>\n\n<p>yat svārthanirapekṣatvāt parāthaikarasapriyaṃ |</p>\n\n<l>guṇākaraṃ mahāyānaṃ tad dveṣī tena dahyate || RATNA_04.70</l>\n\n<p>śrāddho 'pi durgṛhītena dviṣyāt kruddho 'thavetaraḥ |</p>\n\n<l>śrāddho 'pi dagdha ity uktaḥ kā cintā dveṣabandhure || RATNA_04.71</l>\n\n<p>viṣeṇāpi viṣaṃ hanyād yathaivoktaṃ cikitsakaiḥ |</p>\n\n<l>duḥkhenāpy ahitaṃ hanyād ity ukte kiṃ virudhyate || RATNA_04.72</l>\n\n<p>manaḥpūrvaṅgamā dharmā manaḥśreṣṭhā iti śruteḥ |</p>\n\n<l>hitaṃ hitamanāḥ kurvan duḥkenāpy ahitaṃ kathaṃ || RATNA_04.73</l>\n\n<p>duḥkham apy āyatīpathyaṃ kāryaṃ kimu sukhaṃ hitaṃ |</p>\n\n<l>ātmanaś ca pareṣāṃ ca dharma eṣa sanātanaḥ || RATNA_04.74</l>\n\n<p>mātrāsukhaparityāgāt paścāc ced vipulaṃ sukhaṃ |</p>\n\n<l>tyajen mātrāsukhaṃ dhīraḥ saṃpaśyan vipulaṃ sukhaṃ || RATNA_04.75</l>\n\n<p>na mṛṣyate ca yady etat kaṭubhaiṣajyadāyinaḥ |</p>\n\n<l>tataś cikitsakādyāś ca hatā naivaṃ ca yujyate || RATNA_04.76</l>\n\n<p>apathyam api yad dṛṣṭaṃ tat pathyaṃ paṇḍitaiḥ kvacit |</p>\n\n<l>utsargaś cāpavādaś ca sarvaśāstreṣu śaṃsyate || RATNA_04.77</l>\n\n<p>karuṇāpūrvakāḥ sarve niṣyandā jñānanirmalāḥ |</p>\n\n<l>uktā yatra mahāyāne kas tan nindet sacetanaḥ || RATNA_04.78</l>\n\n<p>atyaudāryātigāmbhīryād viṣaṇṇair akṛtātmabhiḥ |</p>\n\n<l>nindyate 'dya mahāyānaṃ mohāt svaparavairibhiḥ || RATNA_04.79</l>\n\n<p>dānaśīlakṣamāvīryadhyānaprajñākṛpātmakaṃ [ 18b ] |</p>\n\n<l>mahāyānam atas tasmin kasmād durbhāṣitaṃ vacaḥ || RATNA_04.80</l>\n\n<p>parārtho dānaśīlābhyāṃ kṣāntyā vīryeṇa cātmanaḥ |</p>\n\n<l>dhyānaṃ prajñā ca mokṣāya mahāyānārthasaṃgrahaḥ || RATNA_04.81</l>\n\n<p>parā [ tmahita ] mokṣārthāḥ saṃkṣepād buddhaśāsanaṃ |</p>\n\n<l>te saṭpāramitāgarbhās tasmād bauddham idaṃ vacaḥ || RATNA_04.82</l>\n\n<p>puṇyajñānamayo yatra buddhair bodher mahāpathaḥ |</p>\n\n<l>deśitas tan mahāyānam ajñānād vai na dṛśyate || RATNA_04.83</l>\n\n<p>kham ivācintyaguṇatvād ukto 'cintyaguṇo jinaḥ |</p>\n\n<l>mahāyāne yato buddhamāhātmyaṃ kṣamyatām idam || RATNA_04.84</l>\n\n<p>āryaśāradvatasyāpi śīlamātre 'py agocaraḥ |</p>\n\n<l>yasmāt tad buddhamāhātmyam acintyaṃ kiṃ na mṛṣyate || RATNA_04.85</l>\n\n<p>anutpādo mahāyāne pareṣāṃ śūnyātā kṣayaḥ |</p>\n\n<l>kṣayānutpādāyoś caikyam arthataḥ kṣamyatāṃ yataḥ || RATNA_04.86</l>\n\n<p>śūnyatābuddhamāhātmyam evaṃ yuktyānupaśyatāṃ |</p>\n\n<l>mahāyānetaroktāni na sameyuḥ kathaṃ satāṃ || RATNA_04.87</l>\n\n<p>tathāgatābhisandhyoktāny asukhaṃ jñātum ity ataḥ |</p>\n\n<l>ekayānatriyānoktād ātmā rakṣya upekṣayā || RATNA_04.88</l>\n\n<p>upekṣayā hi nāpuṇyam dveṣāt pāpaṃ kutaḥ śubhaṃ |</p>\n\n<l>mahāyāne yato dveṣo nātmakāmaiḥ kṛto 'rhati || RATNA_04.89</l>\n\n<p>na bodhisattvapraṇidhir na caryāpariṇāmanā |</p>\n\n<l>uktāḥ śrāvakayāne 'smād bodhisattvaḥ kutas tataḥ || RATNA_04.90</l>\n\n<p>adhiṣṭhānāni noktāni [ 19a ] bodhisattvasya bodhaye |</p>\n\n<l>buddhair anyat pramāṇaṃ ca ko 'smin arthe jinādhikaḥ || RATNA_04.91</l>\n\n<p>adhiṣṭānāryasatyārthabodhipakṣopasaṃhitāt |</p>\n\n<l>mārgāc chrāvakasāmānyād bauddhaṃ kenādhikaṃ phalaṃ || RATNA_04.92</l>\n\n<p>bodhicaryāpratiṣṭhārthaṃ na sūtre bhāṣitaṃ vacaḥ |</p>\n\n<l>bhāṣitaṃ ca mahāyāne grāhyam asmād vicakṣaṇaiḥ || RATNA_04.93</l>\n\n<p>yathaiva vaiyākaraṇo mātṛkām api pāṭhayet |</p>\n\n<l>buddho 'vadat tathā dharmaṃ vineyānāṃ yathākṣamaṃ || RATNA_04.94</l>\n\n<p>keṣāṃcid avadad dharmaṃ pāpebhyo vinivṛttaye |</p>\n\n<l>keṣāṃcit puṇyasiddhyarthaṃ keṣāṃcid dvayaniḥśritaṃ || RATNA_04.95</l>\n\n<p>dvayāniśritam ekeṣāṃ gāmbhīraṃ bhīrubhīṣaṇaṃ |</p>\n\n<l>śūnyatākaruṇāgarbham ekeṣāṃ bodhisādhanaṃ || RATNA_04.96</l>\n\n<p>iti sadbhir mahāyāne kartavyaḥ pratighakṣayaḥ |</p>\n\n<l>prasādaś cādhikaḥ kāryaḥ saṃyaksaṃbodhisiddhaye || RATNA_04.97</l>\n\n<p>mahāyānaprasādena taduktācaraneṇa ca |</p>\n\n<l>prāpyate 'nuttarā bodhiḥ sarvasaukhyāni cāntarā || RATNA_04.98</l>\n\n<p>dānaśīlakṣamāsatyaṃ gṛhasthasya viśeṣataḥ |</p>\n\n<l>dharma uktaḥ kṛpāgarbhaḥ sa sātmīkriyatāṃ dṛḍhaṃ || RATNA_04.99</l>\n\n<p>atha lokasya vaidharmyād rājyaṃ dharmeṇa duṣkaraṃ |</p>\n\n<l>tato dharmayaśo 'rthaṃ te prayujyādhigamaḥ kṣamaḥ || RATNA_04.100</l>\n\n<p>ratnāvalyām rājavṛttopadeśe nāma caturthaḥ paricchedaḥ |\n</p>\n</div>\n\n  </body>\n\n"
}