{
  "title": "sa_kṣemendra-caturvargasaṃgraha",
  "body": "<body xmlns='http://www.tei-c.org/ns/1.0'>\n      <head>mahākaviśrīkṣemendrakṛtaḥ <lb/>caturvargasaṃgrahaḥ |</head>\n      <div type='pariccheda' n='1'>\n\t<head>prathamaḥ paricchedaḥ |</head>\n\t<lg xml:id='CVSam_1.1'>\n\t  <l>satyaskandhas taruṇakaruṇāpūtapīyūṣasiktaḥ <lb/>kṣānticchāyaḥ śubhamatilatālaṃkṛtaḥ śīlamūlaḥ |</l>\n\t  <l>bhūyāt sattvaprasavavilasatpallavaḥ puṇyabhājāṃ <lb/>dharmaḥ prodyatkuśalakusumaḥ śrīphalo maṅgalāya ||</l>\n\t</lg>\n\t<lg xml:id='CVSam_1.2'>\n\t  <l>upadeśāya śiṣyāṇāṃ saṃtoṣāya manīṣiṇām |</l>\n\t  <l>kṣemendreṇa nijaślokaiḥ kriyate vargasaṃgrahaḥ ||</l>\n\t</lg>\n\t<lg xml:id='CVSam_1.3'>\n\t  <l>dharmaḥ śarma paratra ceha ca nṛṇāṃ dharmo 'ndhakāre raviḥ <lb/>sarvāpatpraśamakṣamaḥ sumanasāṃ dharmābhidhāno nidhiḥ |</l>\n\t  <l>dharmo bandhur abāndhave pṛthupathe dharmaḥ suhṛn niścalaḥ <lb/>saṃsārorumarusthale suratarur nāsty eva dharmāt paraḥ ||</l>\n\t</lg>\n\t<lg xml:id='CVSam_1.4'>\n\t  <l>karṇe dharmakathā mukhe paricitaṃ dharmābhirāmaṃ vacaś <lb/>citte dharmamanorathaḥ praṇayinī sarvatra dharmasthitiḥ |</l>\n\t  <l>kāye dharmamayī kriyā parikaraḥ so 'yaṃ śubhaprāptaye <lb/>kalpāpāyapade 'py upaplavalavair aspṛṣṭavelāphalaḥ ||</l>\n\t</lg>\n\t<lg xml:id='CVSam_1.5'>\n\t  <l>nindyaṃ janma pramohasthirataratamasāṃ yan manuṣyatvahīnaṃ <lb/>buddhyā hīno manuṣyaḥ śubhaphalavikalas tulyaceṣṭaḥ paśūnām |</l>\n\t  <l>buddhiḥ pāṇḍityahīnā bhramati sadasatos tattvacarcāvicāre <lb/>pāṇḍityaṃ dharmahīnaṃ śukasadṛśagirāṃ niṣphalakleśam eva ||</l>\n\t</lg>\n\t<lg xml:id='CVSam_1.6'>\n\t  <l>pāṇḍityaṃ yan madāndhānāṃ parotkarṣavināśanam |</l>\n\t  <l>mātsaryapāṃsupūreṇa mātaṅgasnānam eva tat ||</l>\n\t</lg>\n\t<lg xml:id='CVSam_1.7'>\n\t  <l>tatprājñatvaṃ harati vimalaṃ yena śīlaṃ na kāmas <lb/>taddhīratvaṃ praśamavaśatāṃ yānti yenendriyāṇi |</l>\n\t  <l>tadvaidagdhyaṃ bhuvanajayinī vañcyate yena māyā <lb/>tatpāṇḍityaṃ bhavaparibhavaḥ śāntim āyāti yena ||</l>\n\t</lg>\n\t<lg xml:id='CVSam_1.8'>\n\t  <l>andhaḥ sa eva śrutavarjito yaḥ śaṭhaḥ sa evārthinirarthako yaḥ |</l>\n\t  <l>mṛtaḥ sa evāsti yaśo na yasya dharme na dhīr yasya sa eva śocyaḥ ||</l>\n\t</lg>\n\t<lg xml:id='CVSam_1.9'>\n\t  <l>hitaṃ na kiṃcid vihitaṃ parasya dattaṃ na vittaṃ na ca satyam uktam |</l>\n\t  <l>yasmin dine niṣphalatāṃ prayātam āyuḥ sa kālaḥ paridevanasya ||</l>\n\t</lg>\n\t<lg xml:id='CVSam_1.10'>\n\t  <l>na dānatulyaṃ dhanam anyad asti na satyatulyaṃ vratam anyad asti |</l>\n\t  <l>na śītatulyaṃ śubham anyad asti na kṣāntitulyaṃ hitam anyad asti ||</l>\n\t</lg>\n\t<lg xml:id='CVSam_1.11'>\n\t  <l>satyaṃ vāci dṛśi prasādamayatā sarvāśayāśvāsinī <lb/>pāṇau dānavimuktir ātmajananakleśāntacintā matau |</l>\n\t  <l>saṃsaktā hṛdaye dayaiva dayitā kāye parārthodyamo <lb/>yasyaikaḥ puruṣaḥ sa jīvati bhave bhrāmyanty ajīvāḥ pare ||</l>\n\t</lg>\n\t<lg xml:id='CVSam_1.12'>\n\t  <l>paraprāṇatrāṇapraṇihitadhiyāṃ dharmajananī <lb/>dayaivaikā loke sakalajanatājīvitasudhā |</l>\n\t  <l>asāmānyaṃ puṇyaṃ munibhir uditaṃ jñānanayanair <lb/>ahiṃsā saṃsāre svapurakuśalaślāghyasaraṇiḥ ||</l>\n\t</lg>\n\t<lg xml:id='CVSam_1.13'>\n\t  <l>prāṇāṇāṃ parirakṣaṇāya satataṃ sarvāḥ kriyāḥ prāṇiṇāṃ <lb/>prāṇebhyo 'py adhikaṃ samastajagatāṃ nasty eva kiṃcit priyam |</l>\n\t  <l>puṇyaṃ tasya na śakyate gaṇayituṃ yaḥ pūrṇakāruṇyavān <lb/>prāṇānām abhayaṃ dadāti sukṛtī teṣām ahiṃsāvrataḥ ||</l>\n\t</lg>\n\t<lg xml:id='CVSam_1.14'>\n\t  <l>sa eva sattvābharaṇaprabhāvabhūrbhuvaḥ prakāmābharaṇaṃ narottamaḥ |</l>\n\t  <l>mukhāmbuje yasya vasaty anatyayā sadaiva satyābharaṇā sarasvatī ||</l>\n\t</lg>\n\t<lg xml:id='CVSam_1.15'>\n\t  <l>klinnaṃ koṣaniṣaṇṇam arthiviphalaṃ śalyāyate yatparaṃ <lb/>vittaṃ kleśānimittam eva malinaṃ yātu svayaṃ tatkṣayam |</l>\n\t  <l>yatkāruṇyaparopakāravikalaṃ bhūbhārabhūtaṃ vapuḥ <lb/>svārthāsaktam anarthasārthasadanaṃ mā māstu tat kasyacit ||</l>\n\t</lg>\n\t<lg xml:id='CVSam_1.16'>\n\t  <l>vandyaḥ sa puṃsāṃ tridaśābhivandyaḥ kāruṇyapuṇyopacayakriyābhiḥ |</l>\n\t  <l>saṃsārasāratvam upaiti yasya paropakārābharaṇaṃ śarīram ||</l>\n\t</lg>\n\t<lg xml:id='CVSam_1.17'>\n\t  <l>paradraviṇaniḥspṛhaḥ parakalatraniṣkautukaḥ <lb/>parapraṇayavatsalaḥ paranikārabaddhakṣamaḥ |</l>\n\t  <l>parastutiviśāradaḥ paragūnāpavādojjhitaḥ <lb/>parārtiharaṇodyato bhavati bhūripuṇyair naraḥ ||</l>\n\t</lg>\n\t<lg xml:id='CVSam_1.18'>\n\t  <l>padmānām iva sā satāṃ saguṇatā yā saṃśrayārhā śriyaḥ <lb/>sā śrīr bhadragajendramūrtir iva yā dānena vibhrājate |</l>\n\t  <l>tad dānaṃ navacandravad yad aniśaṃ mānena saṃpūryate <lb/>māno 'sau ṭṛṇavan na yaḥ paricayamlānaḥ śanaiḥ śuṣyati ||</l>\n\t</lg>\n\t<lg xml:id='CVSam_1.19'>\n\t  <l>lakṣmīr dānaphalā śrutaṃ śamaphalaṃ pāṇiḥ surārcāphalaś <lb/>ceṣṭā dharmaphalā parārtiharaṇakrīḍāphalaṃ jīvitam |</l>\n\t  <l>vāṇī satyaphalā jagatsukhaphalasphītā prabhāvonnatir <lb/>bhavyānāṃ bhavaśānticintanaphalā bhūtyai bhavaty eva dhiḥ ||</l>\n\t</lg>\n\t<lg xml:id='CVSam_1.20'>\n\t  <l>śīlaṃ śilayatāṃ kulaṃ kalayatāṃ sadbhāvam abhyasyatāṃ <lb/>vyājaṃ varjayatāṃ guṇaṃ gaṇayatāṃ dharme dhiyaṃ badhnatām |</l>\n\t  <l>kṣāntiṃ cintayatāṃ tamaḥ śamayatāṃ tattvaśrutiṃ śṛṇvatāṃ <lb/>saṃsāre na paropakārasadṛśaṃ paśyāmi puṇyaṃ satām ||</l>\n\t</lg>\n\t<lg xml:id='CVSam_1.21'>\n\t  <l>tīrthāni dīrghādhvapariśramāṇi bahuvyayāni kratuḍambarāṇi |</l>\n\t  <l>tapāṃsi muktvā tanuśoṣaṇāni hiṃsāvirāme ramatāṃ matir vaḥ ||</l>\n\t</lg>\n\t<lg xml:id='CVSam_1.22'>\n\t  <l>yujvā vipraḥ śucir anucaraḥ saṃyatātmā tapasvī <lb/>mantrī vidvān avanivanitābhūṣaṇaṃ bhūmipālaḥ |</l>\n\t  <l>dharmodyāne sukṛtasalilāsārasaṃsicyamāne <lb/>pūrṇaḥ so 'yaṃ kṛtayugataror bhāvino bījavāpaḥ ||</l>\n\t</lg>\n\t<lg xml:id='CVSam_1.23'>\n\t  <l>dambhena śīlavratam aspṛhatvaṃ viraktatā śrotriyatā mṛdutvam |</l>\n\t  <l>etāni mūlāni nigūḍhagūḍhakauṭilyalīnāni kalidrumasya ||</l>\n\t</lg>\n\t<lg xml:id='CVSam_1.24'>\n\t  <l>yāvanti dānāni vadanti santas tapāṃsi tīrthāni ca yāni santi |</l>\n\t  <l>tatpuṇyam ekatra vibhāti sarvaṃ mahārham ekatra ca niḥspṛhatvam ||</l>\n\t</lg>\n\t<lg xml:id='CVSam_1.25'>\n\t  <l>satām adainyaṃ vadanasya śobhā nirlobhatāntarvacasāmayācñā |</l>\n\t  <l>kāyasya satsevyam asevyakatvaṃ pāṇer anuttānatalatvam eva ||</l>\n\t</lg>\n\t<lg xml:id='CVSam_1.26'>\n\t  <l>mānyaḥ kulīnaḥ kulajāt kalāvān vidvān kalājñād viduṣaḥ suśīlaḥ |</l>\n\t  <l>dhanī suśīlād dhanino 'pi dātā dātur jitā kīrtir āyācakena ||</l>\n\t</lg>\n\t<lg xml:id='CVSam_1.27'>\n\t  <l>taptais tīvravrataiḥ kiṃ vikasati karuṇāsyandinī yady ahiṃsā <lb/>kiṃ dūrais tīrthasārair yadi śamavimalaṃ mānasaṃ satyapūtam |</l>\n\t  <l>yatnād anyopakāre prasarati yadi dhīr dānapuṇyaiḥ kim anyaiḥ <lb/>kiṃ mokṣopāyayogair yadi śucimanasām ucyate bhaktir asti ||</l>\n\t</lg>\n\t<p>iti dharmapraśaṃsā nāma prathamaḥ paricchedaḥ |</p>\n      </div>\n      <div type='pariccheda' n='2'>\n\t<head>dvitīyaḥ paricchedaḥ |</head>\n\t<lg xml:id='CVSam_2.1'>\n\t  <l>pradhānadhāmnāṃ nidhaye dhanāya namo' stu tasmai guṇino 'pi yatnāt |</l>\n\t  <l>yadāśayā nirguṇabhūpatīnām agre guṇān ṣaṇyadaśāṃ nayanti ||</l>\n\t</lg>\n\t<lg xml:id='CVSam_2.2'>\n\t  <l>dānādidharmaḥ kriyate dhanena dhanena dhanyā dhanam āpnuvanti |</l>\n\t  <l>dhanair vinā kāmakathāpi nāsti trivargamūlaṃ dhanam eva nānyat ||</l>\n\t</lg>\n\t<lg xml:id='CVSam_2.3'>\n\t  <l>yat klībair bhaṭakukkuṭotkaṭaraṇakrīḍā samādiśyate <lb/>yan mūrkhaiḥ sukhalilayā kaviśukālāpaściraṃ carvyate |</l>\n\t  <l>nīcair uccataraś ca sevakahayaḥ svāmyena yad vāhyate <lb/>tad vittasya vilāsanṛttavasater udvṛttavṛttāyitam ||</l>\n\t</lg>\n\t<lg xml:id='CVSam_2.4'>\n\t  <l>pūjā dhanenaiva na satkulena kīrtir dhanenaiva na vikrameṇa |</l>\n\t  <l>rūpaṃ dhanenaiva na yauvanena kriyā dhanenaiva na jīvitena ||</l>\n\t</lg>\n\t<lg xml:id='CVSam_2.5'>\n\t  <l>vṛddhāḥ prasiddhā vibudhā vidagdhāḥ śūrā śrutijñāḥ kavayaḥ kulīnāḥ |</l>\n\t  <l>vilokayantaḥ sadhanasya vaktraṃ jayeti jīveti sadā vadanti ||</l>\n\t</lg>\n\t<lg xml:id='CVSam_2.6'>\n\t  <l>kruddhyā yutaṃ niścalapakṣmanetraṃ maunānvitaṃ devam ivākulīnam |</l>\n\t  <l>dīnaḥ kulīnaḥ praṇamatkulīnaḥ kṛtāñjaliḥ stauti dhanābhikāmaḥ ||</l>\n\t</lg>\n\t<lg xml:id='CVSam_2.7'>\n\t  <l>tasmād alabdhadraviṇasya lābhe labdhasya rakṣāniyame yatena |</l>\n\t  <l>saṃrakṣamāṇasya sadā vivṛddhau vṛddhasya ca sthānavibhāgasarge ||</l>\n\t</lg>\n\t<lg xml:id='CVSam_2.8'>\n\t  <l>dharmādhāno 'śaśiśuciyamaḥ preyasīmitrabandhu<orig>-</orig><lb/>sthānotsāhopacayavijayaprāṇavidyākalāptau |</l>\n\t  <l>ślāghye dehapraśamasamaye nirvivāde vibhāge <lb/>vittatyāge na bhavati satāṃ granthibandhānubandhaḥ ||</l>\n\t</lg>\n\t<lg xml:id='CVSam_2.9'>\n\t  <l>goṣṭhī viṭaiś cāraṇacakracaryā veśyāratiḥ sādhuviśeṣagandhaḥ |</l>\n\t  <l>spardhā suveṣair nijavṛttilajjā pradhānam etan nidhanaṃ dhanānām ||</l>\n\t</lg>\n\t<lg xml:id='CVSam_2.10'>\n\t  <l>jāyā śīlavivarjitā vyayavatī māyānikāyaḥ suhṛd <lb/>duṣpūro gurur arthabhoganicayair bandhur daridraḥ śaṭhaḥ |</l>\n\t  <l>dāsaś cauryaparo 'salaś ca kupade putraḥ khalaiḥ pātitaḥ <lb/>so 'yaṃ kleśaśatāptasaṃcayanidheḥ pratyakṣalakṣyaḥ kṣayaḥ ||</l>\n\t</lg>\n\t<lg xml:id='CVSam_2.11'>\n\t  <l>dākṣyaṃ vittasya mūlaṃ sunayaparicayaḥ saṃpadudyānasekaḥ <lb/>prāgalbhyaṃ ratnavarṣi vyasanavanasamunmūlanaṃ saṃyatatvam |</l>\n\t  <l>śrīrakṣā mantraguptir vipadupaśamanaṃ varjanaṃ durjanānām <lb/>ālasyaṃ mānavānāṃ dhanavananalināsahyabhāras tuṣāraḥ ||</l>\n\t</lg>\n\t<lg xml:id='CVSam_2.12'>\n\t  <l>himāsahatvaṃ ravitāpabhītiḥ kathāmatir mārgajanapratīkṣā |</l>\n\t  <l>lajjābhimānaḥ kṣaṇasaṃmukhatvaṃ nakṣatracarcā ca dhanasya vighnāḥ ||</l>\n\t</lg>\n\t<lg xml:id='CVSam_2.13'>\n\t  <l>veṣaḥ parikleśaviśeṣacintā paroparodhaḥ svavaśāvalepaḥ |</l>\n\t  <l>nadīphalānām iva śīghragānāṃ hānir dhanānāṃ grahaṇe vilambaḥ ||</l>\n\t</lg>\n\t<lg xml:id='CVSam_2.14'>\n\t  <l>gurugaṇakair abudhānāṃ kṣayacaturaiś cauramuṣakair vaṇijām |</l>\n\t  <l>kāyasthagāyanagaṇair bhūmibhujāṃ bhujyate lakṣmīḥ ||</l>\n\t</lg>\n\t<lg xml:id='CVSam_2.15'>\n\t  <l>dāridryeṇa kulaṃ madena kuśalaṃ dveṣeṇa vidyāphalaṃ <lb/>śīlaṃ durjanasaṃgamena malinācāreṇa śuklaṃ yaśaḥ |</l>\n\t  <l>ālasyena dhanaṃ prayāti nidhanaṃ laulyena mānonnatir <lb/>yācñādainyaparigraheṇa ca guṇagrāmaḥ samagro nṛṇām ||</l>\n\t</lg>\n\t<lg xml:id='CVSam_2.16'>\n\t  <l>maugdhyān mṛgarthī raghunandano 'pi bāṇaḥ pramādād balir ārjavena |</l>\n\t  <l>nalaḥ kusaṅgena yayātijaś ca kleśāsahatvād vyasanāny avāpuḥ ||</l>\n\t</lg>\n\t<lg xml:id='CVSam_2.17'>\n\t  <l>maugdhyaṃ pramādo 'viśvāsaḥ kusaṅgaḥ kleśabhīrutā |</l>\n\t  <l>pañca saṃkocadā doṣāḥ padminyā iva saṃpadaḥ ||</l>\n\t</lg>\n\t<lg xml:id='CVSam_2.18'>\n\t  <l>kubhūpakūpāntaralambanāptavittāni randhrair ghaṭasaṃnibhānām |</l>\n\t  <l>asaṃvṛttair indriyanāmadheyaiḥ puṃsāṃ payāṃsīva parisravanti ||</l>\n\t</lg>\n\t<lg xml:id='CVSam_2.19'>\n\t  <l>sāsvāde navasaurabhe madhulihāṃ padmodare bandhanaṃ <lb/>dīpe rūparatāḥ prayānti satatāpātāt pataṅgāḥ kṣayam |</l>\n\t  <l>gītenaiva mṛgāḥ patanti kariṇīsparśena nītā gajās <lb/>tasmād indriyasaktir eva sahasā puṃsāṃ vipaddūtikā ||</l>\n\t</lg>\n\t<lg xml:id='CVSam_2.20'>\n\t  <l>kulaṃ kuvṛttyā kaluṣīkṛtaṃ taiḥ kṛto guṇaughas tṛnatulyamūlyaḥ |</l>\n\t  <l>mānasya mūle nihitaḥ kuṭhāraḥ prāptaṃ na vittaṃ parirakṣitaṃ yaiḥ ||</l>\n\t</lg>\n\t<lg xml:id='CVSam_2.21'>\n\t  <l>jātaḥ satkulajaḥ sa nīcavinayī sevāvamānair adhas <lb/>tasyograṃ patitaḥ svamānayaśasor droheṇa śāpānalaḥ |</l>\n\t  <l>tenāsvastimatā svahastanihitaṃ yācñāviṣaṃ bhakṣitaṃ <lb/>vittaṃ yena na rakṣitaṃ ripumukhaṃ tena sthitaṃ vīkṣitam ||</l>\n\t</lg>\n\t<lg xml:id='CVSam_2.22'>\n\t  <l>dhāvan sevitum eti sādhur adhamaṃ kandhyas tato yāty asau <lb/>nītā mūlyatulāṃ guṇāś ca guṇibhiḥ kaścin na gṛhṇāti tān |</l>\n\t  <l>yācñā mānamahāśanir dhanakṛtā prāptaṃ na kiṃcit tayā <lb/>kiṃ kiṃ vā na vidhīyate dhanadhiyā dhanyaḥ sa yasyāsti tat ||</l>\n\t</lg>\n\t<lg xml:id='CVSam_2.23'>\n\t  <l>vidyākalāparicayaḥ kṣitipālasevā <lb/>digdvīpamārgagirisaṃbhramaṇaprayāsaḥ |</l>\n\t  <l>yuddhākriyāś ca bhuvi bhojanalābhalobhāt <lb/>tadvittalabhyam iti vittavatāṃ pravādaḥ ||</l>\n\t</lg>\n\t<lg xml:id='CVSam_2.24'>\n\t  <l>tāvad dharmakathā manobhavarucir mokṣaspṛhā jāyate <lb/>yāvat tṛptisukhodayena na janaḥ kṣutkṣāmakukṣiḥ kṣaṇam |</l>\n\t  <l>prāpte bhojanacintanasya samaye vittaṃ nimittaṃ vinā <lb/>dharme kasya dhiyaḥ smaraṃ smarati kaḥ kenekṣyate mokṣabhūḥ ||</l>\n\t</lg>\n\t<lg xml:id='CVSam_2.25'>\n\t  <l>arthākṛṣṭiṃ vidhātuṃ kaṭuraṭanapaṭur dāmbhikaḥ śrījaḍānāṃ <lb/>jānāty anyāsahiṣṇur vitathanijaguṇastotrapāṭheṣv alajjaḥ |</l>\n\t  <l>āryaḥ kuryān na sevaṃ kulavinayaguṇais tena mūko 'rthanāyāṃ <lb/>tīkṣṇānāṃ mārgaṇānāṃ bhavati hi purataḥ kṣmāpater lakṣalābhaḥ ||</l>\n\t</lg>\n\t<p>ity arthapraśaṃsā nāma dvitīyaḥ paricchedaḥ |</p>\n      </div>\n      <div type='pariccheda' n='3'>\n\t<head>tṛtīyaḥ paricchedaḥ |</head>\n\t<lg xml:id='CVSam_3.1'>\n\t  <l>lalitalalanālīlodañcadvilolavilocano<orig>-</orig><lb/>tpalavanarucāṃ cañcantīnāṃ cayair iva carcitā |</l>\n\t  <l>surabhisuhṛdaḥ pakṣacchātāvṛteva ca ṣaṭpadaiḥ <lb/>kusumadhanuṣaḥ śyāmā mūrtis tanotu sukhāni vaḥ ||</l>\n\t</lg>\n\t<lg xml:id='CVSam_3.2'>\n\t  <l>bhramadbhramaraketakīvikasadekapatraprabhāḥ <lb/>sanīlamaṇināyakā iva vimuktamuktālatāḥ |</l>\n\t  <l>dṛśaḥ śaśikalā iva pracitapakṣmaleśāṅkitā <lb/>jayanti hariṇīdṛsām amṛtakālakūṭacchaṭāḥ ||</l>\n\t</lg>\n\t<lg xml:id='CVSam_3.3'>\n\t  <l>kratuṃ dhanānāṃ phalam agryam āhuḥ phalaṃ kratūnām avivādi puṇyam |</l>\n\t  <l>puṇyasya pūrṇaṃ phalam indraloko dviraṣṭvarṣāḥ striya eva nākaḥ ||</l>\n\t</lg>\n\t<lg xml:id='CVSam_3.4'>\n\t  <l>etāḥ santi vadhūvilāsakuṭilā bhrūkārmukaśreṇayaḥ <lb/>karṇāntāyatapātinaś ca taruṇīnetratribhāgeṣavaḥ |</l>\n\t  <l>nirdagdho 'ndhakavairiṇā navamanaḥkṣobhābhiyogodbhavāt <lb/>saṃrambhād avicārya kevalam asau mithyā tapasvī smaraḥ ||</l>\n\t</lg>\n\t<lg xml:id='CVSam_3.5'>\n\t  <l>lajjāvakro manasijadhanur bhrūvilāsena tānvyaś <lb/>cintāpāṇḍuḥ spṛśati kṛśatāṃ vakrakāntyā śaśāṅkaḥ |</l>\n\t  <l>yāty evādhaḥ prahasitarucidorlatābhyāṃ mṛṇālī <lb/>klībaṃ dhatte kuvalayakulaṃ kālimānaṃ kaṭākṣaiḥ ||</l>\n\t</lg>\n\t<lg xml:id='CVSam_3.6'>\n\t  <l>ayomayānāṃ hṛdayeṣu teṣāṃ ko 'py asti nūnaṃ kuliśopadeśaḥ |</l>\n\t  <l>soḍhāni yaiḥ prauḍhavilāsinīnāṃ karṇāntamuktāni vilocanāni ||</l>\n\t</lg>\n\t<lg xml:id='CVSam_3.7'>\n\t  <l>kuvalayamayī lolāpāṅge taraṅgamayī bhruvoḥ <lb/>śaśiśatamayī vaktre gātre mṛṇālalatāmayī |</l>\n\t  <l>malayajamayī sparśe tanvī tuṣāramayī smite <lb/>diśati viṣamaṃ smṛtyā tāpaṃ kim agnimayīva sā ||</l>\n\t</lg>\n\t<lg xml:id='CVSam_3.8'>\n\t  <l>smaraśaraniśitākṣyāḥ kampayante na keṣāṃ <lb/>kurava iva kaṭākṣāḥ prauḍhaśalyā manāṃsi |</l>\n\t  <l>bhvanajanajigīṣotsāhayogāya yeṣām <lb/>adhicapalatarāṇāṃ niścalā karṇamaitrī ||</l>\n\t</lg>\n\t<lg xml:id='CVSam_3.9'>\n\t  <l>stanasthalī hāriṇi sundarīṇāṃ nitambabimbe raśanāsanāthe |</l>\n\t  <l>dhatte viśeṣābharaṇābhimānalīlānavollekhalipiprapañcam ||</l>\n\t</lg>\n\t<lg xml:id='CVSam_3.10'>\n\t  <l>kāntāyā vilasadvilāsahasitasvacchāṃśacaścāmaraṃ <lb/>saṃsaktāv abhiṣekahemakalaśau yac candanāṅkau stanau |</l>\n\t  <l>yatkārtasvarakānti cāru jaghanaṃ siṃhāsanaṃ bhūbhujāṃ <lb/>sāmrājyaṃ tad idaṃ jayājayamayaḥ śeṣas tu cintāmayaḥ ||</l>\n\t</lg>\n\t<lg xml:id='CVSam_3.11'>\n\t  <l>nāsāditāni vanavāsadṛḍhavratena <lb/>citrāṇi netracaritāni mṛgair mṛgākṣyāḥ |</l>\n\t  <l>tatkāntir ujjvalarucivyasanād aho nu <lb/>hemnā hutāśapatanair api naiva labdhā ||</l>\n\t</lg>\n\t<lg xml:id='CVSam_3.12'>\n\t  <l>abhinavapayodharodgativiṣamasthitihārahaṃsamukhapatitā |</l>\n\t  <l>śaivalavalīva cāsyās trikakalitā bhāti romalatā ||</l>\n\t</lg>\n\t<lg xml:id='CVSam_3.13'>\n\t  <l>neyaṃ taruṇyās trivalī taraṅgakusaṅginī rājati romarājiḥ |</l>\n\t  <l>snātvā gato 'syāṃ smarakelivāpyāṃ kalaṅkalekhām apahāya candraḥ ||</l>\n\t</lg>\n\t<lg xml:id='CVSam_3.14'>\n\t  <l>karṇe kokilakāminīkalaravaḥ saṃtaptasūcīcayaḥ <lb/>phullāśokapalāśacampakavanādyuddāmadāvānalaḥ |</l>\n\t  <l>tanvaṅgyā virahe vasnatasamayaḥ kālaḥ kim anyan nṛṇāṃ <lb/>dehoccāṭanam eva ṣaṭpadaghaṭāghrāṇātithir manmathaḥ ||</l>\n\t</lg>\n\t<lg xml:id='CVSam_3.15'>\n\t  <l>āpāṇḍutā madanakīrtisakhī mukhendau <lb/>praudhiṃ bibharti virahe harināyatākṣyāḥ |</l>\n\t  <l>acchinnabāṣpavisarāruṇanetrakoṇa<orig>-</orig><lb/>līnapratāpam iva manmatham udvahantyāḥ ||</l>\n\t</lg>\n\t<lg xml:id='CVSam_3.16'>\n\t  <l>viyoge tanvaṅgyā hṛdayadamane dainyasadane <lb/>ghane bhartṛsnehān madanadahane gharyacalane |</l>\n\t  <l>samāsanne cintācyasanaśamane prāṇagamane <lb/>tanus tāpamlāne valati nalinīpatraśayane ||</l>\n\t</lg>\n\t<lg xml:id='CVSam_3.17'>\n\t  <l>dākṣiṇyapraṇayena pādapatite kānte mayā nekṣite <lb/>prāṇānāṃ jvalitaḥ pravāsapiśunaḥ śāpānalaḥ paśyasi |</l>\n\t  <l>etaiḥ saṃbhramakātare kim adhunā mithyāsamāśvāsanaiḥ <lb/>saṃtāpāya sakhi tvayaiva nanu me manopadeśaḥ kṛtaḥ ||</l>\n\t</lg>\n\t<lg xml:id='CVSam_3.18'>\n\t  <l>samāyāte patyau bahutaradinaprāpyapadavīṃ <lb/>samulaṅghyāvighnāgamanacaturaṃ cārunayanā |</l>\n\t  <l>svayaṃ harṣodbāṣpā harati turagasyādaravatī <lb/>rajaḥ skandhālīnaṃ nijavasanakoṇāvahananaiḥ ||</l>\n\t</lg>\n\t<lg xml:id='CVSam_3.19'>\n\t  <l>vāsaḥ kampaviśṛṅkhalaṃ vitilakaṃ svedodgamādānanaṃ <lb/>saṃdaṣṭo 'dharapallavaḥ kalayati śvāsoṣmanā mlānatām |</l>\n\t  <l>dūti tvadvacane śaṭhasya kaṭhinasyāgre gate kuṇṭhatāṃ <lb/>matsnehād vihitas tvayā kupitayā kleśapraveśaḥ kiyān ||</l>\n\t</lg>\n\t<lg xml:id='CVSam_3.20'>\n\t  <l>vyāptāsv aśokajvalanena dikṣu nirantarāpātaśilīmukhāsu |</l>\n\t  <l>ruddhāsu jālair vanamañjarīṇāṃ naṣṭā gatiḥ pānthakuraṅgakasya ||</l>\n\t</lg>\n\t<lg xml:id='CVSam_3.21'>\n\t  <l>vikasati sahakāre duḥsahe karṇikāre <lb/>madhukaraparihāre sasmite sindhuvāre |</l>\n\t  <l>ahaha virahabhītyā kāminīṃ kaṇṭhalagnāṃ <lb/>tyajati navavasante hanta kāpālikaḥ kaḥ ||</l>\n\t</lg>\n\t<lg xml:id='CVSam_3.22'>\n\t  <l>tanvaṅgyā navasaṃgame vyavasite kānte balān mekhalāṃ <lb/>moktuṃ śvāsavikāsakampavikalāḥ kaṇṭhe luṭhantyaḥ sudhām |</l>\n\t  <l>mīlatpadmanipīḍitāliraṇitāḥ klībāḥ<note resp='#Durgaprasad1937'>(?)</note> kiranti kṣaṇaṃ <lb/>dhanyānāṃ nananeti niḥsahatayā huṃkāragarbhā giraḥ ||</l>\n\t</lg>\n\t<lg xml:id='CVSam_3.23'>\n\t  <l>gāḍhāliṅgananiścalāṅgalatikā kāntena ruddhā balād <lb/>ālambyālakavallariṃ vidadhatā vakrāmbuje cumbanam |</l>\n\t  <l>kampraprasphuritāruṇādharadalā bālā nimīlyākṣiṇī <lb/>manye mānasajanmajīvajananaṃ japyaṃ samabhyasyati ||</l>\n\t</lg>\n\t<lg xml:id='CVSam_3.24'>\n\t  <l>kenaiva viśikhāḥ sphuracchikhiśikhāśākhāsakhā māninī<orig>-</orig><lb/>maunonmāthapṛthuprathā virahinīniḥśvāsapakṣānilāḥ |</l>\n\t  <l>sahyante rativallabhasya laṭabhānetrāntatīkṣṇānanā<orig>-</orig><lb/>saṃdaṣṭādharapallavāgrataruṇīsītkāraśūtkāriṇaḥ ||</l>\n\t</lg>\n\t<lg xml:id='CVSam_3.25'>\n\t  <l>āyur dīrghataraṃ tanotu nayanadvandvaṃ kuraṅgīdṛśāṃ <lb/>kīrtiṃ te smitasaṃtatiḥ stanataṭaśroṇī viśālaśriyam |</l>\n\t  <l>devasya trijagajjayāya paṭahe datte mṛgākṣīgiror <lb/>ity utsāhasahe hitāya vihitā jāne jananyāśiṣaḥ ||</l>\n\t</lg>\n\t<p>iti kāmapraśaṃsā nāma tṛtīyaḥ paricchedaḥ |</p>\n      </div>\n      <div type='pariccheda' n='4'>\n\t<head>caturthaḥ paricchedaḥ</head>\n\t<lg xml:id='CVSam_4.1'>\n\t  <l>bhogābhogavilopakopakalahair astokaśokākulaṃ <lb/>kāmaṃ kāmam akāmadhāmasamayaṃ yogaṃ viyogānugam |</l>\n\t  <l>rogodgāravikārapākaviṣamaṃ nirmūlya netravyathāḥ <lb/>sekaṃ mokṣaphalasya saṃśayataror ekaṃ vivekaṃ numaḥ ||</l>\n\t</lg>\n\t<lg xml:id='CVSam_4.2'>\n\t  <l>udyāne mudhacandrikā śaśimukhīgītaṃ suhṛtsatkathā <lb/>kasyedaṃ na sukhādhikaṃ sukhasakhīṃ prītiṃ parāṃ varṣati |</l>\n\t  <l>kiṃ tv etat khalasaṅgasarparasanāmātaṅgakarṇāñcala<orig>-</orig><lb/>prauḍhāpāṅgapataṅgapakṣagaṇikānāgendrajālopamam ||</l>\n\t</lg>\n\t<lg xml:id='CVSam_4.3'>\n\t  <l>bālyaṃ duḥsahamohasaṃhatihataṃ rāgolbaṇaṃ yauvanaṃ <lb/>vṛddhatvaṃ sakalopabhogakalanāvaikalyaśalyākulam |</l>\n\t  <l>vairāgyeṇa vinā vinaṣṭavimalālokaṃ saśokaṃ sadā <lb/>saṃsāre saratāṃ punaḥ punar aho yātaṃ vṛthā jīvitam ||</l>\n\t</lg>\n\t<lg xml:id='CVSam_4.4'>\n\t  <l>dṛṣṭā bālakaceṣṭā yauvanadarpo 'tha vṛddhavairāgyam |</l>\n\t  <l>sāpi gatā so 'pi gatas tad api gataṃ svapnamāyeyam ||</l>\n\t</lg>\n\t<lg xml:id='CVSam_4.5'>\n\t  <l>punaḥpunarjanmasahasrahetur malīmasaḥ snehasamo 'sti nānyaḥ |</l>\n\t  <l>puṃsaḥ pradīpasya ca yaḥ karoti sevonmukhatvaṃ gṛhasaṃvibhāge ||</l>\n\t</lg>\n\t<lg xml:id='CVSam_4.6'>\n\t  <l>ākrāntaṃ piśunair narendrabhavanaṃ vidyāgṛhaṃ matsarair <lb/>āyāsair draviṇaṃ kulaṃ kutanayair nānāvitogaiḥ sukham |</l>\n\t  <l>sādhutvaṃ khalavañcanāparibhavaiś cintāsahasrair manas <lb/>tan nāsty eva na yat saroṣakaluṣaṃ nirdoṣa ekaḥ śamaḥ ||</l>\n\t</lg>\n\t<lg xml:id='CVSam_4.7'>\n\t  <l>bhoge rogabhayaṃ sukhe kṣayabhayaṃ vitte 'gnibhūbhṛdbhayaṃ <lb/>dāsye svāmibhayaṃ gune khalabhayaṃ vaṃśe kuyoṣidbhayam |</l>\n\t  <l>māne mlānibhayaṃ jaye ripubhayaṃ kāye kṛtāntād bhayaṃ <lb/>sarvaṃ nāma bhave bhaved bhayam aho vairāgyam evābhayam ||</l>\n\t</lg>\n\t<lg xml:id='CVSam_4.8'>\n\t  <l>kṛtaṃ śamajalena yair viratatīvratṛṣṇaṃ manaḥ <lb/>paraṃ bhavaparābhavoddharaṇadhīradhuryair na te |</l>\n\t  <l>bhajanti jananījanaprasṛtadugdhadhārāghana<orig>-</orig><lb/>stanapraṇayi tat punar daśanaśūnyam āsyaṃ narāḥ ||</l>\n\t</lg>\n\t<lg xml:id='CVSam_4.9'>\n\t  <l>utsṛjya saṃtoṣasukhāmṛtāni prītyai parārādhanasādhanāni |</l>\n\t  <l>aho nu mānāni dhanāni puṃsāṃ ghanāni nidrāsukhasādhanāni ||</l>\n\t</lg>\n\t<lg xml:id='CVSam_4.10'>\n\t  <l>vivekasvādhīne vijanagamane janmaśamane <lb/>vikāre saṃsāre vyasanaparihāre 'pi sukare |</l>\n\t  <l>puraṃ lajjā sādhoḥ prasavasamaye śoṇitamaye <lb/>punaḥ pāṇiṃ mūrdhni kṣipati yadi dhātrīti patitaḥ ||</l>\n\t</lg>\n\t<lg xml:id='CVSam_4.11'>\n\t  <l>āyāsaprasave vicāravirase lajjājugupsāspade <lb/>rāgāndhā viramanti naiva kupade strībhoganāmni cyutāḥ |</l>\n\t  <l>cittaṃ nāsti sacetsām api nijākarṣe vimarṣaḥ kṣaṇaṃ <lb/>ratyanyeṣu paraṅmukhatvam aniśaṃ prāpnoti nāyaṃ janaḥ ||</l>\n\t</lg>\n\t<lg xml:id='CVSam_4.12'>\n\t  <l>keśākule raktakaṣāyapaṅkakapālabhāji prakaṭāsthidante |</l>\n\t  <l>kāyaśmaśāne ramate 'ṅganānāṃ kāmākulaḥ kāmukakākalokaḥ ||</l>\n\t</lg>\n\t<lg xml:id='CVSam_4.13'>\n\t  <l>aho tṛṣṇā veśyā sakalajanatāmohanakarī <lb/>vidagdhā mugdhānāṃ harati vivaśānāṃ śamadhanam |</l>\n\t  <l>vipaddīkṣādakṣāsahataralatāraiḥ praṇayinī<orig>-</orig><lb/>kaṭākṣaiḥ kūṭākṣaiḥ kapaṭakuṭilaiḥ kāmakitavaḥ ||</l>\n\t</lg>\n\t<lg xml:id='CVSam_4.14'>\n\t  <l>bālyaṃ kulīrajananījanakapramohaṃ <lb/>tadyauvanaṃ kulaṭabhāsubhagopayogam |</l>\n\t  <l>vṛddhatvam apy upacitaṃ kukalatraputraiḥ <lb/>satyaṃ na kiṃcid idam atra khacitramitram ||</l>\n\t</lg>\n\t<lg xml:id='CVSam_4.15'>\n\t  <l>na kasya kurvanti śamopadeśaṃ svapnopamāni priyasaṃgatāni |</l>\n\t  <l>jarānipītani ca yauvanāni kṛtāntadaṣṭāni ca jīvitāni ||</l>\n\t</lg>\n\t<lg xml:id='CVSam_4.16'>\n\t  <l>cintyante yadi nāma rāmanahuṣaśvetādirājarṣayaḥ <lb/>kiṃ tair yāti viśālakālakalanāmīlatkathākautukaiḥ |</l>\n\t  <l>gaṇyantāṃ svadṛśaiva bhūrivibhavā dṛṣṭāś ca naṣṭāś ca ye <lb/>tasmāt sarvam anityatākavalitaṃ jñātvā śamaḥ smaryatām ||</l>\n\t</lg>\n\t<lg xml:id='CVSam_4.17'>\n\t  <l>yadā lolā lakṣmīḥ kṣitipatiraṇāraṇyahariṇī <lb/>yadā svapnomeṣā tanughanataḍidyauvanaruciḥ |</l>\n\t  <l>yadā kālaḥ kāmaṃ janajalajakiñjalkamadhupas <lb/>tadā saṃsāre 'sminn avibudhamano noparamate ||</l>\n\t</lg>\n\t<lg xml:id='CVSam_4.18'>\n\t  <l>saṃtoṣāmbhaḥ pibati nibhṛtasvaccham icchāmayūrī <lb/>bhrāntvā cāntaḥkaraṇahariṇo yāti viśrāntim antaḥ |</l>\n\t  <l>līnaś cāyaṃ śamatarujale śītale tāpatāntiṃ <lb/>mīlatkāmas tyajati niyataṃ mattacittadvipendraḥ ||</l>\n\t</lg>\n\t<lg xml:id='CVSam_4.19'>\n\t  <l>yāte bhoge smaraṇapadavīṃ saktanānāviyoge <lb/>śokaḥ stokaṃ spṛśati na manaḥ sarvathā nirvyathānām |</l>\n\t  <l>kāle kāle kila kalayatām antavatsarvamantaḥ <lb/>prāyaḥ kāyakṣayaparicaye niścaye nirbharaṃ naḥ ||</l>\n\t</lg>\n\t<lg xml:id='CVSam_4.20'>\n\t  <l>yātu vyaktiṃ kusumasamayaḥ saṃcayaḥ saurabhāṇāṃ <lb/>khe khelanto malayanilayāḥ saṃtataṃ vāntu vātāḥ |</l>\n\t  <l>kāmaḥ kāmaṃ kṣapayatu dhṛtiṃ pakṣmalākṣīkaṭākṣaiḥ <lb/>śāntiś citte sthirasukhasakhī nirvikāre mamāstu ||</l>\n\t</lg>\n\t<lg xml:id='CVSam_4.21'>\n\t  <l>jarānigīrṇe subhagābhimāne mlāne śanair bhūtilatāpratāne |</l>\n\t  <l>dhanāvadāne śithilābhimāne dhṛtir nidhāne praśamābhidhāne ||</l>\n\t</lg>\n\t<lg xml:id='CVSam_4.22'>\n\t  <l>rāgeṇa sārdhaṃ vayasi prayāte gateṣu bhogeṣu saha spṛhābhiḥ |</l>\n\t  <l>dehe ca mohena samaṃ pralīne nirargalo 'sāv apavargamārgaḥ ||</l>\n\t</lg>\n\t<lg xml:id='CVSam_4.23'>\n\t  <l>cittaṃ vātavikāsipāṃsusacivaṃ rūpaṃ dināntātapaṃ <lb/>bhogaṃ durgatagehabandhacapalaṃ puṣpasmitaṃ yauvanam |</l>\n\t  <l>svapnaṃ bandhusamāgamaṃ tanum api prasthānapuṇyaprapāṃ <lb/>nityaṃ cintayatāṃ bhavanti na satāṃ bhūyo bhavagranthayaḥ ||</l>\n\t</lg>\n\t<lg xml:id='CVSam_4.24'>\n\t  <l>abhinnārthānarthaḥ suhṛdariparicchedarahitaḥ <lb/>samāvajñāmānaḥ sadṛśasukhaduḥkhavyatirekaḥ |</l>\n\t  <l>na maunī nāmaunī vanajalasamānāsanamanā <lb/>na dainyaṃ nādainyaṃ spṛśati guṇanairguṇyavirataḥ ||</l>\n\t</lg>\n\t<lg xml:id='CVSam_4.25'>\n\t  <l>sā dūre haricandanasya na paraṃ hāreṇa kiṃ hāritā <lb/>no kāntākucamaṇḍalasya sulabhā candre daridre kutaḥ |</l>\n\t  <l>gīte saṃgatir eva nāsti samatā tasyāṃ na siddhāmadhor <lb/>nairāśye sahasaiva cetasi kṛte yā prītir ujjṛmbhate ||</l>\n\t</lg>\n\t<lg xml:id='CVSam_4.26'>\n\t  <l>labdhāvadhiḥ satyasukhāmṛtasya navapramodādbhutapūrṇakāmaḥ |</l>\n\t  <l>bhārāvatārād iva nirvṛto 'haṃ tyāgena sarvāgrahasaṃgrahāṇām ||</l>\n\t</lg>\n\t<lg xml:id='CVSam_4.27'>\n\t  <l>dhanārjanavicintanaṃ hṛdayaropitāśāvanaṃ <lb/>vṛthā caraṇaśātanaṃ khalakadaryasaṃsevanam |</l>\n\t  <l>sadā vyasanaśocanaṃ priyaviyogadīnānanaṃ <lb/>vihāya gṛhamajjanaṃ vrajati puṇyavān nirjanam ||</l>\n\t</lg>\n\t<lg xml:id='CVSam_4.28'>\n\t  <l>nāsti svastikaraḥ paraḥ paribhavo dharmātmanāṃ prāṇinām <lb/>āpattāpaśamakṣamaṃ dhanasamaṃ nānyatkriyājīvitam |</l>\n\t  <l>saṃsāre param asti no 'tra sukhadaṃ ramyaṃ na rāmānanāt <lb/>sarvakleśavināśanirvrtirasaḥ ko nāma mokṣāt paraḥ ||</l>\n\t</lg>\n\t<lg xml:id='CVSam_4.29'>\n\t  <l>caturvargopadeśena kṣemendreṇa yad arjitam |</l>\n\t  <l>puṇyaṃ tenāstu loko 'yaṃ caturvargasya bhājanam ||</l>\n\t</lg>\n\t<p>iti mokṣapraśaṃsā nāma caturthaḥ paricchedaḥ |</p>\n      </div>\n      <div>\n\t<p>samāpto 'yaṃ caturvargasaṃgrahaḥ |</p>\n      </div>\n    </body>\n  \n"
}