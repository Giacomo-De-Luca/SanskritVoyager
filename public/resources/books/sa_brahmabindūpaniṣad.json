{
  "title": "sa_brahmabindūpaniṣad",
  "body": "<body xmlns='http://www.tei-c.org/ns/1.0'>\n\n<lg>\n<l>oṃ</l>\n<l>mano hi dvividhaṃ proktaṃ śuddhaṃ cāśuddham eva ca /</l>\n<l>aśuddhaṃ kāmasaṃkalpaṃ śuddhaṃ kāmavivarjitam // BrbUp_1 //</l>\n</lg>\n\n<lg>\n<l>mana eva manuṣyāṇāṃ kāraṇaṃ bandhamokṣayoḥ /</l>\n<l>bandhāya viṣayāsaktaṃ muktyai nirviṣayaṃ smṛtam // BrbUp_2 //</l>\n</lg>\n\n<lg>\n<l>yato nirviṣayasyāsya manaso muktir iṣyate /</l>\n<l>tasmān nirviṣayaṃ nityaṃ manaḥ kāryaṃ mumukṣuṇā // BrbUp_3 //</l>\n</lg>\n\n<lg>\n<l>nirastaviṣayāsaṅgaṃ saṃniruddhaṃ mano hṛdi /</l>\n<l>yadā yāty unmanībhāvaṃ tadā tat paramamadam // BrbUp_4 //</l>\n</lg>\n\n<lg>\n<l>tāvad eva niroddhavyaṃ yāvaddhṛdi gataṃ kṣayam /</l>\n<l>etaj jñānaṃ ca mokṣaṃ ca ato 'nyo granthavistaraḥ // BrbUp_5 //</l>\n</lg>\n\n<lg>\n<l>naiva cintyaṃ na cācintyam acintyaṃ cintyam eva ca /</l>\n<l>pakṣapātavinirmuktaṃ brahma sampadyate tadā // BrbUp_6 //</l>\n</lg>\n\n<lg>\n<l>svareṇa saṃdhayed yogam asvaraṃ bhāvayet param /</l>\n<l>asvareṇa hi bhāvena bhāvo nābhāva iṣyate // BrbUp_7 //</l>\n</lg>\n\n<lg>\n<l>tad eva niṣkalaṃ brahma nirvikalpaṃ nirañjanam /</l>\n<l>tad brahmāham iti jñātvā brahma sampadyate dhruvam // BrbUp_8 //</l>\n</lg>\n\n<lg>\n<l>nirvikalpam anantaṃ ca hetudṛṣṭāntavarjitam /</l>\n<l>aprameyam anādyaṃ ca jñātvā ca paramaṃ śivam // BrbUp_9 //</l>\n</lg>\n\n<lg>\n<l>na nirodho na cotpattir na vandyo na ca śāsanam /</l>\n<l>na mumukṣā na muktiś ca ity eṣā paramārthatā // BrbUp_10 //</l>\n</lg>\n\n<lg>\n<l>eka evātmā mantavyo jāgratsvapnasuṣuptiṣu /</l>\n<l>sthānatrayād vyatītasya punarjanma na vidyate // BrbUp_11 //</l>\n</lg>\n\n<lg>\n<l>eka eva hi bhūtātmā bhūte bhūte vyavasthitaḥ /</l>\n<l>ekadhā bahudhā caiva dṛśyate jalacandravat // BrbUp_12 //</l>\n</lg>\n\n<lg>\n<l>ghaṭasaṃbhṛtam ākāśaṃ līyamāne ghaṭe yathā /</l>\n<l>ghaṭo līyeta nākāśaṃ tadvaj jīvo ghaṭopamaḥ // BrbUp_13 //</l>\n</lg>\n\n<lg>\n<l>ghaṭavad vividhākāraṃ bhidyamānaṃ punaḥ punaḥ /</l>\n<l>tadbhagnaṃ na ca jānāti sa jānāti ca nityaśaḥ // BrbUp_14 //</l>\n</lg>\n\n<lg>\n<l>śabdamāyāvṛto yāvat tāvat tiṣṭhati puṣkare /</l>\n<l>bhinne tamasi caikatvam ekam evānupaśyati // BrbUp_15 //</l>\n</lg>\n\n<lg>\n<l>śabdākṣaraṃ paraṃ brahma yasmin kṣīṇe yad akṣaram /</l>\n<l>tad vidvān akṣaraṃ dhyāyed yadīcchecchāntim ātmanaḥ // BrbUp_16 //</l>\n</lg>\n\n<lg>\n<l>dve vidye veditavye tu śabdabrahma paraṃ ca yat /</l>\n<l>śabdabrahmaṇi niṣṇātaḥ paraṃ brahmādhigacchati // BrbUp_17 //</l>\n</lg>\n\n<lg>\n<l>grantham abhyasya medhāvī jñānavijñānatattvataḥ /</l>\n<l>palālam iva dhānyārthī tyajed grantham aśeṣataḥ // BrbUp_18 //</l>\n</lg>\n\n<lg>\n<l>gavām anekavarṇānāṃ kṣīrasyāpy ekavarṇatā /</l>\n<l>kṣīravat paśyate jñānaṃ liṅginas tu gavāṃ yathā // BrbUp_19 //</l>\n</lg>\n\n<lg>\n<l>ghṛtam iva payasi nigūḍhaṃ bhūte bhūte ca vasati vijñānam /</l>\n<l>satataṃ manthayitavyaṃ manasā manthānabhūtena // BrbUp_20 //</l>\n</lg>\n\n<lg>\n<l>jñānanetraṃ samādāya cared vahnim ataḥ param /</l>\n<l>niṣkalaṃ nirmalaṃ śāntaṃ tad brahmāham iti smṛtam // BrbUp_21 //</l>\n</lg>\n\n<lg>\n<l>sarvabhūtādhivāsaṃ ca yad bhūteṣu vasaty adhi /</l>\n<l>sarvānugrāhakatvena tad asmy ahaṃ vāsudeva // BrbUp_22 //</l>\n</lg>\n\n  </body>\n\n"
}