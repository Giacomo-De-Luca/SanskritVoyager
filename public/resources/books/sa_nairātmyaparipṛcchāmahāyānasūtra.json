{
  "title": "sa_nairātmyaparipṛcchāmahāyānasūtra",
  "body": "<body xmlns='http://www.tei-c.org/ns/1.0'>\n\n<p>(#Vaidya 174#)\n#Nairātmyaparipṛcchā nāma mahāyānasūtram |#</p>\n\n<p>atha te tīrthikā upalambhadṛṣṭayaḥ savikalpāḥ savitarkā mahāyānikamupasṛtya sādarakṛtāñjalipuṭā nairātmyapraśnaṃ paripṛcchanti sma - nairātmakaṃ śarīramiti kulaputra sarvajñena nirdiśyate | yadi śarīraṃ nairātmakam, paramātmā na vidyate | tat kasmātsakāśādete hasitaruditakrīḍitakrodhamānerṣyāṃpaiśunyādayaḥ samutpadyante? tadasmākaṃ saṃdehaṃ mocayitumarhati bhagavān - kimasti śarīre paramātmā, kiṃ vā nāsti?</p>\n\n<p>mahāyānikāḥ prāhuḥ - mārṣāḥ, śarīre paramātmā astītyucyate, na hi nāstīti | dvayamatra nocyate | asti paramātmetyucyamāne mārṣā mithyāpralāpaḥ | yadyasti, tatkathaṃ mārṣāḥ keśanakhadantacarmaromasirāmāṃsāsthimedamajjāsnāyuplīhāntranālaśiraḥkaracaraṇāṅgasakalaśarīre sa bāhyābhyantare vicāryamāṇe na dṛśyate paramātmā?</p>\n\n<p>tīrthikāḥ prāhuḥ - na dṛśyate kulaputra paramātmā | māṃsacakṣuṣā vayaṃ na paśyāmaḥ | kadāciddivyacakṣuṣaḥ paśyanti |</p>\n\n<p>mahāyānikāḥ prāhuḥ - na mārṣā divyacakṣuṣo 'pi paśyanti | yasya na varṇo na rūpaṃ na saṃskāraḥ, tatkathaṃ dṛśyate?</p>\n\n<p>tīrthikāḥ prāhuḥ - kiṃ nāsti?</p>\n\n<p>mahāyānikāḥ prāhuḥ - nāstītyucyamāne mārṣā mithyāpralāpaḥ | yadi nāsti, tatkathamasya ete hasitaruditakrīḍitakrodhamānerṣyāpaiśunyādayaḥ saṃbhavanti? tena nāstīti vaktuṃ na pāryate | ubhāvetau dvau nocyete |</p>\n\n<p>tīrthikāḥ prāhuḥ - yadi kulaputra nocyate astīti vā nāstīti vā, tatkimatrālambanaṃ bhavatu?</p>\n\n<p>mahāyānikāḥ prāhuḥ - na mārṣāḥ kiṃcidālambanaṃ bhavati |</p>\n\n<p>tīrthikāḥ prāhuḥ - kiṃ śūnyamākāśamiva?</p>\n\n<p>mahāyānikāḥ prāhuḥ - evametanmārṣāḥ, evametat | śūnyamākāśamiva |</p>\n\n<p>tīrthikāḥ prāhuḥ - yadyevaṃ kulaputra, tadete hasitaruditakrīḍitakrodhamānerṣyāpaiśunyādayaḥ kathaṃ draṣṭavyāḥ?</p>\n\n<p>mahāyānikāḥ prāhuḥ - svapnamāyendrajālasadṛśā draṣṭavyāḥ |</p>\n\n<p>tīrthikāḥ prāhuḥ - kīdṛśī maya, kīdṛśaḥ svapnaḥ, kidṛśa indrajāla iti?</p>\n\n<p>mahāyānikāḥ prāhuḥ - upalakṣaṇamātraṃ mayā agrāhā, pratibhāsamātraṃ svapnaḥ prakṛtiśūnyatāsvarūpaḥ, indrajālaḥ kṛtrimaprayogaḥ | evaṃ mārṣāḥ sarve svapnamāyendrajālasadṛśā draṣṭavyāḥ | punaraparaṃ dvau bhedau vinirdiṣṭau yaduta saṃvṛtiḥ paramārthaśca | tatra saṃvṛtirnāma ayamātmā, ayaṃ (#Nparipṛ, Vaidya 175#) paraḥ | evaṃ jīvaḥ puruṣaḥ pudgalaḥ kārakaḥ vedakaḥ | dhanaputrakalatrādikalpanā yā, sā saṃvṛtirnāma | yatra nātmā na paraḥ, evaṃ na jīvo na pudgalaḥ na puruṣaḥ na kārakaḥ na vedakaḥ na dhanaṃ - - - - - sā madhyamā pratipattirdharmāṇām | tatredamucyate -</p>\n\n<lg>\n<l>saṃvṛtiḥ paramārthaśca dvau bhedau saṃprakāśitau |</l>\n<l>saṃvṛtirlaukiko dharmaḥ paramārthaśca lokottaraḥ || 1 ||</l>\n</lg>\n\n<lg>\n<l>saṃvṛtidharmamāpannāḥ sattvāḥ kleśavaśānugāḥ |</l>\n<l>ciraṃ bhramanti saṃsāre paramārthamajānakāḥ || 2 ||</l>\n</lg>\n\n<lg>\n<l>saṃvṛtirlaukiko dharmastaṃ kalpayantyapaṇḍitāḥ |</l>\n<l>abhūtaparikalpanādduḥkhānyanubhavanti te || 3 ||</l>\n</lg>\n\n<lg>\n<l>muktimārgaṃ na paśyanti andhā bālāḥ pṛthagjanāḥ |</l>\n<l>utpadyante nirudhyante ajasraṃ gatipañcasu || 4 ||</l>\n</lg>\n\n<lg>\n<l>bhramanti cakravanmūḍhā lokadharmasamāvṛtāḥ |</l>\n<l>paramārthaṃ na jānanti bhavo yatra nirudhyate |</l>\n<l>veṣṭitā bhavajālena saṃsaranti punaḥ punaḥ || 5 ||</l>\n</lg>\n\n<lg>\n<l>yathā candraśca sūryaśca pratyāgacchati gacchati |</l>\n<l>bhavaṃ cyutiṃ tathā loke punarāyānti yānti ca || 6 ||</l>\n</lg>\n\n<lg>\n<l>anityāḥ sarvasaṃskārā adhruvāḥ kṣaṇabhaṅgurāḥ |</l>\n<l>ataśca paramārthajño varjayetsaṃvṛteḥ padam || 7 ||</l>\n</lg>\n\n<lg>\n<l>svargasthāne tu ye devā gandharvāpsarasādayaḥ |</l>\n<l>cyutirasti ca sarveṣāṃ tatsarvaṃ saṃvṛteḥ phalam || 8 ||</l>\n</lg>\n\n<lg>\n<l>siddhā vidyādharā yakṣāḥ kinnarāśca mahoragāḥ |</l>\n<l>punaste narakaṃ yānti tatsarvaṃ saṃvṛteḥ phalam || 9 ||</l>\n</lg>\n\n<lg>\n<l>śakratvaṃ cakravartitvaṃ saṃprāpya cottamaṃ padam |</l>\n<l>tiryagyonau punarjanma tatsarvaṃ saṃvṛteḥ phalam || 10 ||</l>\n</lg>\n\n<lg>\n<l>ataḥ sarvamidaṃ tyaktvā divyaṃ svargamahāsukham |</l>\n<l>bhāvayetsatataṃ prājño bodhicittaṃ prabhāsvaram || 11 ||</l>\n</lg>\n\n<lg>\n<l>niḥsvabhāvaṃ nirālambaṃ sarvaśūnyaṃ nirālayam |</l>\n<l>prapañcasamatikrāntaṃ bodhicittasya lakṣaṇam || 12 ||</l>\n</lg>\n\n<lg>\n<l>na kāṭhinyaṃ na ca mṛdutvaṃ na coṣṇaṃ naiva śītalam |</l>\n<l>na saṃsparśaṃ na ca grāhyaṃ bodhicittasya lakṣaṇam || 13 ||</l>\n</lg>\n\n<lg>\n<l>na dīrghaṃ nāpi vā hrasvaṃ na piṇḍaṃ na trikoṇakam |</l>\n<l>na kṛśaṃ nāpi na sthūlaṃ bodhicittasya lakṣaṇam || 14 ||</l>\n</lg>\n<note>#Nparipṛ, Vaidya 176#)</note>\n\n<lg>\n<l>na śveta nāpi raktaṃ ca na kṛṣṇaṃ na ca pītakam |</l>\n<l>avarṇaṃ ca nirākāraṃ bodhicittasya lakṣaṇam || 15 ||</l>\n</lg>\n\n<lg>\n<l>nirvikāraṃ nirābhāsaṃ nirūhaṃ nirvibandhakam |</l>\n<l>arūpaṃ vyomasaṃkāśaṃ bodhicittasya lakṣaṇam || 16 ||</l>\n</lg>\n\n<lg>\n<l>bhāvanāsamatikrāntaṃ tīrthikānāmagocaram |</l>\n<l>prajñāpāramitārūpaṃ bodhicittasya lakṣaṇam || 17 ||</l>\n</lg>\n\n<lg>\n<l>anaupamyamanābhāsaṃ adṛśaṃ śāntameva ca |</l>\n<l>prakṛtiśuddhamadravyaṃ bodhicittasya lakṣaṇam || 18 ||</l>\n</lg>\n\n<lg>\n<l>sarvaṃ ca tena sādṛśyaṃ niḥsāraṃ budbudopamam |</l>\n<l>aśāśvataṃ ca nairātmyaṃ māyāmarīcisaṃnibham || 19 ||</l>\n</lg>\n\n<lg>\n<l>mṛptiṇḍavad ghaṭībhūtaṃ bahuprapañcapūritam |</l>\n<l>rāgadveṣādisaṃyuktaṃ svapnamāyā tu kevalam || 20 ||</l>\n</lg>\n\n<lg>\n<l>abhrāntare yathā vidyut kṣaṇādapi na dṛśyate |</l>\n<l>prajñāpāramitādṛṣṭyā bhāvayetparamaṃ padam || 21 ||</l>\n</lg>\n\n<lg>\n<l>krīḍitaṃ hasitaṃ nityaṃ jalpitaṃ ruditaṃ tathā |</l>\n<l>nṛtyaṃ gītaṃ tathā vādyaṃ sarvaṃ svapnopamaṃ hi tat || 22 ||</l>\n</lg>\n\n<lg>\n<l>māyāsvapnopamaṃ sarvaṃ saṃskāraṃ sarvadehinām |</l>\n<l>svapnaṃ ca cittasaṃkalpaṃ cittaṃ ca gaganopamam || 23 ||</l>\n</lg>\n\n<lg>\n<l>bhāvayedya imaṃ nityaṃ prajñāpāramitānayam |</l>\n<l>sa sa rvapāpanirmuktaḥ prāpnoti paramaṃ padam || 24 ||</l>\n</lg>\n\n<lg>\n<l>iyaṃ sānuttarā bodhiḥ sarvabuddhaiḥ prakāśitā |</l>\n<l>bhāvanāṃ bhāvayitveha nirvāṇaṃ labhate śivam || 25 ||</l>\n</lg>\n\n<lg>\n<l>yāvantaḥ saṃvṛterdoṣāstāvanto nirvṛterguṇāḥ |</l>\n<l>nirvṛtiḥ syādanutpattiḥ sarvadoṣairna lipyate || 26 ||</l>\n</lg>\n\n<p>atha te tīrthikāstuṣṭā vikalparahitāstadā bhāvanāṃ samādhāya mahāyānayajñalābhino 'bhūvanniti ||</p>\n\n<p>mahāyānanirdeśe nairātmyaparipṛcchā samāptā ||</p>\n\n  </body>\n\n"
}