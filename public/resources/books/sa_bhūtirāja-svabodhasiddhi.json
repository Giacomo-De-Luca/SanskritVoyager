{
  "title": "sa_bhūtirāja-svabodhasiddhi",
  "body": "<body xmlns='http://www.tei-c.org/ns/1.0'>\n\n<p>Bhūti(rāja): Svabodhasiddhi</p>\n\n<lg>\n<l>namaḥ sakalakalyāṇamayakaivalyadāyine /</l>\n<l>śivāya śamitāśeṣabhavādhvadhvāntabhānave //1//</l>\n</lg>\n\n<lg>\n<l>aśeṣadarśanāveśaviśeṣādhivivarjitam /</l>\n<l>svasaṃvedanasaṃvedyaṃ svasthaṃ vande paraṃ śivam //2//</l>\n</lg>\n\n<lg>\n<l>nirastakalpanājālavikalpaughavighātine /</l>\n<l>namo 'stu paramānandapadātītāya śambhave //3//</l>\n</lg>\n\n<lg>\n<l>jayanty apārasaṃsārasārāsāravibhāgadāḥ /</l>\n<l>kaivalyajñānasaṃbodhahetavaś śambhavāṅghrayaḥ //4//</l>\n</lg>\n\n<lg>\n<l>mano buddhir ahaṃ prāṇās tanmātrendriyajīvanam /</l>\n<l>yaṃ dṛṣṭvā vinivartante tam upāsyam upāsmahe //5//</l>\n</lg>\n\n<lg>\n<l>mamāham iti hṛdgranthicchedanaikakṛpāṇikām /</l>\n<l>spandāspandakṛtagrāsāṃ naumy ahaṃ śuddhasaṃvidam //6//</l>\n</lg>\n\n<lg>\n<l>vyapadeśavihīnasya tattvasya kathanaṃ katham /</l>\n<l>svasaṃvedanasadyuktyā gamyate yadi kenacit //7//</l>\n</lg>\n\n<lg>\n<l>jñānayogopadeśena yasya nāśvāsa āntaraḥ /</l>\n<l>samāśvāsavihīnatvāt kathaṃ naiḥśreyasaṃ phalam //8//</l>\n</lg>\n\n<lg>\n<l>upeyaprāptyupāyo 'yaṃ svabodhe jāgarūkatā /</l>\n<l>svabodhajāgarūkatvān nirvibhāgā sthitir muneḥ //9//</l>\n</lg>\n\n<lg>\n<l>upāyo nāparaḥ kaścit svasattānugamād ṛte /</l>\n<l>tām evānusaran yogī svastho yaḥ sa sukhī bhavet //10//</l>\n</lg>\n\n<lg>\n<l>svasaṃkalpaparāmarśād viśuddhajñānasaṃśrayāt /</l>\n<l>paramāhlādalābhāc ca bodhaikaghanatā muneḥ //11//</l>\n</lg>\n\n<lg>\n<l>nigṛhīte svasaṃkalpe śakteḥ śaktimati sthitiḥ /</l>\n<l>śaktiśaktimator aikyam ity upeyaṃ ca yoginām //12//</l>\n</lg>\n\n<lg>\n<l>prāpte svarūpavijñāne santyakte tattvakañcuke /</l>\n<l>udyogakāraṇe kīrṇe muktaḥ sa kila kathyate //13//</l>\n</lg>\n\n<lg>\n<l>bodhamātre grahaḥ kāryaḥ suprabuddhena cetasā /</l>\n<l>tāvad yāvat svasāmarthyāt svaniṣṭhaḥ kevalo bhavet //14//</l>\n</lg>\n\n<lg>\n<l>sarvadā suprabuddhas san paśyaty ātmānam ātmanā /</l>\n<l>draṣṭuḥ svarūpasaṃsthasya kim anyad avaśiṣyate //15//</l>\n</lg>\n\n<lg>\n<l>sadaiva suprabuddhatvam etāvan manasaḥ kṣayaḥ /</l>\n<l>tatkṣayād yogināṃ samyaksākṣātkāro bhavaty alam //16//</l>\n</lg>\n\n<lg>\n<l>paryāvṛttaḥ svasaṃvittau vartate yas tv abhedataḥ /</l>\n<l>sa samrāḍ yogayuktānām ajñānadhvāntabhāskaraḥ //17//</l>\n</lg>\n\n<lg>\n<l>svarūpānubhavāhlādadaśātītendusaṃsthitiḥ /</l>\n<l>avāptavyaṃ kim astīha kṣīṇāntaḥkaraṇasya me //18//</l>\n</lg>\n\n<lg>\n<l>svaparijñaptiviśrāntī sudṛḍhe yasya susphuṭe /</l>\n<l>tasya vṛttivimuktasya bhavet kevalatācirāt //19//</l>\n</lg>\n\n<lg>\n<l>grāhyagrahaṇasaṃskāratiraskāraikacetasām /</l>\n<l>yogināṃ svātmaniṣṭhānāṃ mokṣalakṣmīr na durlabhā //20//</l>\n</lg>\n\n<lg>\n<l>labdhā svarūpaviśrāntir nirvṛttā kleśasantatiḥ /</l>\n<l>grāhyagrāhakatā bhagnā svarūpastho' smi saṃsthitaḥ //21//</l>\n</lg>\n\n<lg>\n<l>abhedabodhasaṃbodhasvarūpānubhavasthitim /</l>\n<l>vyutthitaḥ sanniruddho vā labhate yaḥ sa tattvavit //22//</l>\n</lg>\n\n<lg>\n<l>yasya sarvāsv avasthāsu svasthitir naiva lupyate /</l>\n<l>tasya kiṃ nāma kurvanti śāstrabhramaṇavibhramāḥ //23//</l>\n</lg>\n\n<lg>\n<l>vigalitasadasadvikalpasadasadbhramajanitamohamuktātmā /</l>\n<l>jīvann api janamadhye vigatabhayaḥ sarvadā yogī //24//</l>\n</lg>\n\n<lg>\n<l>nirastakaraṇo yena samādhiḥ sevitaḥ sakṛt /</l>\n<l>paraḥ sākṣātkṛtas tena caritārthena yoginā //25//</l>\n</lg>\n\n<lg>\n<l>ahamātmany asambhinnaḥ saṃgṛhya svaprayatnataḥ /</l>\n<l>prabuddhaḥ syāt svaniṣṭhaḥ san yāvat sādāśivadyutiḥ //26//</l>\n</lg>\n\n<lg>\n<l>nirastasarvārthaniraṃśavṛttir jñānī sakṛt svātmani labdhalābhaḥ /</l>\n<l>samyaṅnibodhaikaparaḥ svaniṣṭhaḥ svakañcukaṃ hanta jahāti yogī //27//</l>\n</lg>\n\n<lg>\n<l>vāganubhavasadyuktir yasyāsti nirantaraṃ svasaṃvittau /</l>\n<l>tasyopadeśakaraṇaṃ yuktaṃ śiṣyeṣu bodhanaṃ samyak //28//</l>\n</lg>\n\n<lg>\n<l>nairvāsanyāt svasaṃbodhāt tyāgād āśābhimānayoḥ /</l>\n<l>sadasatpadavicchedān na punar vigrahagrahaḥ //29//</l>\n</lg>\n\n<lg>\n<l>āśvastāntaḥkaraṇaḥ kṣīṇavikalpaḥ svarūpalābharataḥ /</l>\n<l>svānubhavāmṛtatṛptaḥ kaivalyaṃ yāti caritārthaḥ //30//</l>\n</lg>\n\n<lg>\n<l>ittham upeyaprāptau vigatamalā citprakāśikā satyā /</l>\n<l>kaivalyabhūtijananī svabodhasiddhir mayā gaditā //31//</l>\n</lg>\n\n<lg>\n<l>yenopadeśena nalabdhalābho bhavaty alaṃ saṃśayadoṣamuktaḥ /</l>\n<l>tenopadeśena nasaṃśayena kiṃ nāma kuryād bahuśāstrapāṭhī //32//</l>\n</lg>\n\n<lg>\n<l>aśeṣakṛtamaṅgalaṃ vividhakarmadāvānalaṃ svarūpapadadarśakaṃ sakalakalpanāvarjitam /</l>\n<l>samastasukhamandiraṃ vividhaduḥkhamūlacchide namāmy asamasundaraṃ gurumukhopadiṣṭaṃ śivam //33//</l>\n</lg>\n\n  </body>\n\n"
}