{
  "title": "sa_buddhaghoṣa-siddhārthacaritrakāvya",
  "body": "<body xmlns='http://www.tei-c.org/ns/1.0'>\n\n<p>Siddhārthacaritraṃ Kāvyam\nācāryabuddhaghoṣaviracitaṃ\npadyacūḍāmaṇimahākāvyam</p>\n\n<p>prathamaḥ sargaḥ\nmaṅgalam</p>\n\n<lg>\n<l>kāruṇyakallolitadṛṣṭipātaṃ kandarpadarpānalakālamegham /</l>\n<l>kaivalyakalpadrumamūlakandaṃ vande mahākandalamarkabandhum // 1.1 //</l>\n</lg>\n\n<lg>\n<l>yasyaikadeśaṃ yatayo 'pi vaktuṃ nālaṃ babhūvurnalināsanādyāḥ /</l>\n<l>śāstustadetaccaritāpadānaṃ vaktuṃ manīṣā mama maugdhyameva // 1.2 //</l>\n</lg>\n\n<lg>\n<l>tathāpi tatrāhitabhaktiśaktyā tadetadākhyātumahaṃ pravīṇaḥ /</l>\n<l>tathāhi tatpādasamāśrayeṇa rajo 'pi lakṣmīṃ kurute hi puṃsām // 1.3 //</l>\n</lg>\n\n<lg>\n<l>asti praśastā kapileti nāmnā kācit purī kāmadughā prajānām /</l>\n<l>yāṃ vīkṣya śakro nijarājadhānyāḥ ślāghābhisandhiṃ śithilīkaroti // 1.4 //</l>\n</lg>\n\n<lg>\n<l>sambhāvyate yatra sudhāmarīciḥ saudhadhvajastambhanilīnabimbaḥ /</l>\n<l>mukhāravindadyutimoṣaroṣādāropitaḥ śūlamivāṅganābhiḥ // 1.5 //</l>\n</lg>\n\n<lg>\n<l>vīthīṣu māṇikyamayīṣu yasyāṃ jyotīṃṣi bhānti pratibimbitāni /</l>\n<l>anaṅgacāpādapakṛṣyamāṇānmuktāphalānīva paricyutāni // 1.6 //</l>\n</lg>\n\n<lg>\n<l>utsedhino yatra gṛhāḥ prabhūṇāmudastajaitradhvajadaṇḍavāhāḥ /</l>\n<l>ālolaghaṇṭākvaṇitairajasramabhyarthino dātumivāhvayanti // 1.7 //</l>\n</lg>\n\n<lg>\n<l>rathyāsu ratnopahitāsu yasyāṃ bimbapraviṣṭāḥ kariṇo vibhānti /</l>\n<l>kūlādrikūṭā iva kuṇḍalīndrasāhāyakaṃ kartumadhaḥ pravṛttāḥ // 1.8 //</l>\n</lg>\n\n<lg>\n<l>pāñcālikā yadgṛhapañjareṣu prapañcitāḥ kāñcanasañcayena /</l>\n<l>bhūmābhibhūtāripurāhṛtānāṃ puṣyanti śobhāṃ puradevatānām // 1.9 //</l>\n</lg>\n\n<lg>\n<l>āruhya saudhānatimeghamārgān varṣāndhakāreṣvapi vāsareṣu /</l>\n<l>kathānabhijñā dhanagarjitānāṃ vasanti yasyāṃ vanitā viyuktāḥ // 1.10 //</l>\n</lg>\n\n<lg>\n<l>yatrālayāḥ kāñcanaketudaṇḍairudañcitairdobhirivātidīrghaiḥ /</l>\n<l>apāharantīva kṛtābhyasūyāḥ śobhāṃ śunāsīrapurālayānām // 1.11 //</l>\n</lg>\n\n<lg>\n<l>yadaṅganāḥ saudhasamīpalagnāmādāya hastairamṛtāṃśulekhām /</l>\n<l>niveśayantyo nijakuntaleṣu viḍambayanti śriyamambikāyāḥ // 1.12 //</l>\n</lg>\n\n<lg>\n<l>yanmaṇḍapāḥ prauḍhanidāghataptāścañcatpatākārasanāñcalena /</l>\n<l>āsvādayantīva tuṣāraraśmiṃ sudhārasena svadamānabimbam // 1.13 //</l>\n</lg>\n\n<lg>\n<l>vilokya caityadhvajasiṃhamudrāṃ bhayākule kvāpi gati kuraṅge /</l>\n<l>niśākaro yatra nitambinīnāṃ sādharmyamabhyeti sahānanābjaiḥ // 1.14 //</l>\n</lg>\n\n<lg>\n<l>yaccandraśālāsvabalājanānāṃ vitanvatāṃ vibhramamaṇḍanāni /</l>\n<l>ādarśatāmāśrayate niśāsu purogataṃ pūrṇasudhāṃśubimbāt // 1.15 //</l>\n</lg>\n\n<lg>\n<l>yatrendranīlopalagopurāṇāṃ vijṛmbhamāṇāḥ kiraṇapraṇālāḥ /</l>\n<l>caṇḍāṃśubimbe 'pi sanīḍabhāji kṣaṇaṃ vitanvati kalaṅkaśaṅkām // 1.16 //</l>\n</lg>\n\n<lg>\n<l>yatrāpagāḥ svacchajalāntarālasaṃkrāntatīrasthitakeliśailāḥ /</l>\n<l>madoṣmaṇā magnasuradvipāyā mahendrasindhoḥ śriyamāśrayante // 1.17 //</l>\n</lg>\n\n<lg>\n<l>yatraukasāṃ ratnavinirmitānāmuccāvacairuccalitairmayūkhaiḥ /</l>\n<l>varṣāvasāne 'pi mahendracāpairābhāti sannaddhamivāntarikṣam // 1.18 //</l>\n</lg>\n\n<lg>\n<l>prāsādamālāsu hiraṇyamayīṣu prārabdhalīlāḥ pramadā yadīyāḥ /</l>\n<l>sumeruśṛṅgeṣu vihāriṇīnāṃ surāṅganānāṃ dyutimākṣipanti // 1.19 //</l>\n</lg>\n\n<lg>\n<l>yatrālayānāṃ pravijṛmbhamāṇāḥ prabhāvirohāḥ sphaṭikācitānām /</l>\n<l>āsannabhājāṃ haritāṃ hayānāṃ yāntīva karṇakṣaṇacāmaratvam // 1.20 //</l>\n</lg>\n\n<lg>\n<l>marīcibhiryanmaṇitoraṇānāṃ visṛtvarairvicchuritapravāhā /</l>\n<l>madhyenabho bhāti mahendrasindhuḥ kalindajākarburitāntareva // 1.21 //</l>\n</lg>\n\n<lg>\n<l>samucchritaiḥ saudhataleṣu yasyāṃ matsyadhvajairmārutakampamānaiḥ /</l>\n<l>sārdhaṃ vigṛhṇanti sapatnabuddhyā marutsravantīmakarāḥ saroṣam // 1.22 //</l>\n</lg>\n\n<lg>\n<l>ratiśramo yatra vilāsinīnāṃ prāsādamabhraṅkaṣamāśritānām /</l>\n<l>vinīyate gandhavahena mandaṃ mandākinīvīcivihārabhājā // 1.23 //</l>\n</lg>\n\n<lg>\n<l>sudhāsanāthena sudhāmayūkhaḥ kalāsamagraḥ karapallavena /</l>\n<l>vilimpatīva kṣaṇadāsu yasyāṃ krīḍāgṛhāṇāmuparisthalāni // 1.24 //</l>\n</lg>\n\n<lg>\n<l>yatrendranīlopalakuṭṭimeṣu praviṣṭabimbāṃ prathamendulekhām /</l>\n<l>mṛṇālakhaṇḍaspṛhayā marālāścañcūpuṭaiścarvitumutsahante // 1.25 //</l>\n</lg>\n\n<lg>\n<l>abhyudgataṃ yadgṛhadhūparāśimakāṇḍaghāṭīpaṭurāhudarśam /</l>\n<l>paśyan bhayenaiva patirdinānāmantardadhātyambudharāṭavīṣu // 1.26 //</l>\n</lg>\n\n<lg>\n<l>bimbapraviṣṭāḥ sphaṭikasthalīṣu vakraśriyo yadvaravarṇinīnām /</l>\n<l>vikāsināṃ vyomanadījaleṣu saroruhāṇāṃ vitaranti śaṅkām // 1.27 //</l>\n</lg>\n\n<lg>\n<l>sālaṃ yadīyaṃ samatītya gantumapārayan dhikkṛtacakravālam /</l>\n<l>patistviṣāmuttaradakṣiṇārdhavyājena tatpārśvabhuvā prayāti // 1.28 //</l>\n</lg>\n\n<lg>\n<l>prabhañjanakṣobhavijṛmbhitābhirvīcibhirullaṅghitatīradeśam /</l>\n<l>khātaṃ yadīyaṃ kalaśāmburāśiṃ jetuṃ samudyogamivātanoti // 1.29 //</l>\n</lg>\n\n<lg>\n<l>kananti kālāgarudhūpamiśrā yatsaudhacīnadhvajavaijayantyaḥ /</l>\n<l>kallolabhinnāstapanātmajāyāḥ svarlokasindhoriva vīcimālāḥ // 1.30 //</l>\n</lg>\n\n<lg>\n<l>mahīpatistatra babhūva mānyaḥ śākyānvayaḥ śāśvatarājalakṣmīḥ /</l>\n<l>dharmānurodhārjanaśuddhavṛttiḥ śuddhodano nāma yathārthanāmā // 1.31 //</l>\n</lg>\n\n<lg>\n<l>vibhuḥ pratāpānalameva vīdhraṃ vivāhasākṣye viracayya vīraḥ /</l>\n<l>yaḥ paryaṇaiṣīdarirājalakṣmīṃ kṛpāṇadhārājalapātapūrvam // 1.32 //</l>\n</lg>\n\n<lg>\n<l>yaḥ pūrvamādhāya mahābhiṣekaṃ kṛtebhakumbhairgaladasrapūraiḥ /</l>\n<l>paścādarīṇāṃ hṛdayāravindaiḥ pupoṣa pūjāṃ raṇadevatāyāḥ // 1.33 //</l>\n</lg>\n\n<lg>\n<l>pāṇau kṛpāṇī virarāja yasya vibhūṣitāṅgī pulakākṣareṇa /</l>\n<l>ākāraṇāya dviṣatāṃ yamena sampreṣitā śāsanapatrikeva // 1.34 //</l>\n</lg>\n\n<lg>\n<l>niruddhabhūbhṛnmahimātireko niḥśeṣapītāhitavāhinīśaḥ /</l>\n<l>yaccandrahāso bhuvanaprasādaṃ prāsūyatāgastya ivodayena // 1.35 //</l>\n</lg>\n\n<lg>\n<l>yo vāhinīṃ megha ivāttadhanvā vipakṣabhūbhṛtkaṭakaprabhūtām /</l>\n<l>āsārayannākularājahaṃsāṃ cakre samuccelakabandhanṛttām // 1.36 //</l>\n</lg>\n\n<lg>\n<l>alaṃkṛtāṅgāḥ subhaṭāntramālyairādāya śṛṅgāniva nāgahastān /</l>\n<l>yadvairiraktāmbutaraṅgiṇīṣu vyātyukṣilīlā vidadhuḥ piśācāḥ // 1.37 //</l>\n</lg>\n\n<lg>\n<l>praśastivadhvā pravarasya yasya pratāpadīpāñjanasaṃgrahāya /</l>\n<l>āsthāpitaṃ pātramivendranīlamabhraṃ ghanaśyāmalamābabhāṣe // 1.38 //</l>\n</lg>\n\n<lg>\n<l>āpūrite nirbharamantarikṣe yasyāṇḍakukṣimbharibhiryaśobhiḥ /</l>\n<l>pṛthvīpatīnāṃ yaśasaḥ prasartumāsīt pareṣāmiva nāvakāśaḥ // 1.39 //</l>\n</lg>\n\n<lg>\n<l>yaśastadīyaṃ yadi nābhaviṣyacchītāṃśuśubhraṃ śiśiropacāraḥ /</l>\n<l>soḍhuṃ pratāpānalamaprasahyamapārayiṣyat kathameṣa lokaḥ // 1.40 //</l>\n</lg>\n\n<lg>\n<l>bhujena bhogīndradhurandhareṇa yasmin dṛḍhaṃ bhūvalayaṃ dadhāne /</l>\n<l>pratyarthikāntābhujavallarībhyaḥ papāta bhūṣāvalayaṃ vicitram // 1.41 //</l>\n</lg>\n\n<lg>\n<l>dayālumāśritya tamatyudāraṃ vanīpakā nāparamabhyagacchan /</l>\n<l>āsādya vārākaramambubāhāḥ kāsāramanyaṃ kimu kāmayante! // 1.42 //</l>\n</lg>\n\n<lg>\n<l>tasyāṃsadhārāsadane 'vataṃsamālyāsavasyandanitāntaśīte /</l>\n<l>bahiḥ pratāpajvaravihvaleva vimuktalauyā vijahāra lakṣmīḥ // 1.43 //</l>\n</lg>\n\n<lg>\n<l>tasyābhiṣeke sacivāvamuktairgaṅgāditīrthopanataiḥ payobhiḥ /</l>\n<l>śatrupratāpānalaśaktitarāsi sahaiva puṃsāṃ hṛdayajvareṇa // 1.44 //</l>\n</lg>\n\n<lg>\n<l>suvarṇarūpaṃ sumanoniṣevyaṃ tuṅgaṃ sudharmāspadamadvitīyam /</l>\n<l>taṃ bhūbhṛtaṃ merumiva prapannāścakāśire ṣaḍguṇaratnasārthāḥ // 1.45 //</l>\n</lg>\n\n<lg>\n<l>anyatra karṇaḥ sudhiyāmasaktastasyāpadānaśravaṇe sasajja /</l>\n<l>apāsya pīyūṣarasaṃ surāṇāṃ rasāntare kiṃ ramate rasajñā! // 1.46 //</l>\n</lg>\n\n<lg>\n<l>sahasraśassantvapare 'pi bhūpāstenaiva saurājyavatī dharitrī /</l>\n<l>anekaratnaprabhavo 'yudanvān ratnākaro 'bhūnnanu kaustubhena // 1.47 //</l>\n</lg>\n\n<lg>\n<l>mahātmanā tena makhairajasramāhūyamāneṣvamṛtāśaneṣu /</l>\n<l>pariṣkriyājāyata pārijātaḥ paraṃ surādhīśvararājadhānyāḥ // 1.48 //</l>\n</lg>\n\n<lg>\n<l>tasyāpadānāni taṭasthitābhiḥ saṅgīyamānāni surāṅganābhiḥ /</l>\n<l>ākarṇya harṣād dravatīva meruradyāpi niṣyandajalāpadeśāt // 1.49 //</l>\n</lg>\n\n<lg>\n<l>tasmin nṛpe tanvati dānavarṣaṃ naiko 'pyasampūrṇamanoratho 'bhūt /</l>\n<l>mahāghane varṣati baddhadhāramalabdhapūrttyasti saraḥ kimurvyām! // 1.50 //</l>\n</lg>\n\n<lg>\n<l>nadīva sindhornalinīva bhānoḥ kaleva cendoḥ kamaleva viṣṇoḥ /</l>\n<l>saudāminīvāmbudharasya tasya māyeti nāmnā mahiṣī babhūva // 1.51 //</l>\n</lg>\n\n<lg>\n<l>tasyāḥ pravālodarasodarābhaṃ yugmaṃ padāmbhoruhayorbabhāra /</l>\n<l>sāmantakāntālakavallarīṇāṃ puṣpāyamāṇān nakhapūrṇacandrān // 1.52 //</l>\n</lg>\n\n<lg>\n<l>vijṛmbhamāṇā nakharatnadīptiḥ padasya tasyāḥ patidevatāyāḥ /</l>\n<l>cakāra śaṅkāṃ śaraṇāgatāyāḥ svarbhānubhītyā śaśicandrikāyāḥ // 1.53 //</l>\n</lg>\n\n<lg>\n<l>ākāramatyadbhutasanniveśaṃ dadhānayordaśitasaukumāryam /</l>\n<l>tajjaṅghayostādṛśakāntimatyorna cādhikaṃ nāpi samaṃ babhūva // 1.54 //</l>\n</lg>\n\n<lg>\n<l>ye darśanīyā dviparājahastā ye cābhijātāḥ kadalīviśeṣāḥ /</l>\n<l>tadūrukāṇḍadvayajṛmbhamāṇasaundaryaratnākarabindavaste // 1.55 //</l>\n</lg>\n\n<lg>\n<l>māṇikyakāñcīvalayānuviddhaśroṇībharā kṣmāpatidharmapatnī /</l>\n<l>vasundharevārṇavaratnagarbhavelāsamāliṅgitasaikatāntā // 1.56 //</l>\n</lg>\n\n<lg>\n<l>surārṇavāvartamanojñaśobhaṃ natabhruvo 'lakṣyata nābhirandhram /</l>\n<l>kucādrikāntidravanirjharasya nimnīkṛtaṃ sthānamiva prapātaiḥ // 1.57 //</l>\n</lg>\n\n<lg>\n<l>tasyā vapuḥkṣetramanaṅgaśāli saundaryaniṣyandajalairjiṣektum /</l>\n<l>āsūtritā yauvanahālikena trayīva kulyā trivalī cakāśe // 1.58 //</l>\n</lg>\n\n<lg>\n<l>vilagnamālagnavalitrayīkaṃ daridratājanmagṛhaṃ tadīyam /</l>\n<l>amartyagaṅgājalaveṇikābhirāśliṣṭamākāśamivābabhāse // 1.59 //</l>\n</lg>\n\n<lg>\n<l>tamālanīlā navaromarājistasyā babhau tāmarasekṣaṇāyāḥ /</l>\n<l>vivṛṇvatī bālyadaśāvināśamutpātadhūmāvalirutthiteva // 1.60 //</l>\n</lg>\n\n<lg>\n<l>ātanvataścetasi komalāṅgyāḥ kodaṇḍaśikṣāṃ kusumāyudhasya /</l>\n<l>maurvī bahirbimbagateva mānyā tanvyāścakāśe tanuromarekhā // 1.61 //</l>\n</lg>\n\n<lg>\n<l>vijṛmbhamāṇena vilaṅghya velāṃ tasyāstaruṇyāḥ stanamaṇḍalena /</l>\n<l>niḥśeṣamākrāntanijāvakāśamāsīdavalagnaśeṣam // 1.62 //</l>\n</lg>\n\n<lg>\n<l>mṛṇālikā vibhramadīrghikāyā vidyullatā yauvanameghapaṃkteḥ /</l>\n<l>maṅgalyamālā makaradhvajasya bāhā babhau vāmavilocanāyāḥ // 1.63 //</l>\n</lg>\n\n<lg>\n<l>āmuktamuktāsaradarśanīyamābibhratī kaṇṭhamatīva reje /</l>\n<l>niṣṭhyūtamuktānikarābhirāmaśaṅkhojjvalā sāgaravīcikeva // 1.64 //</l>\n</lg>\n\n<lg>\n<l>tadānanenduṃ bhuvi nissapatnaṃ nirmātukāmena pitāmahena /</l>\n<l>akāri padmaṃ dhruvamāttagandhamantaḥkalaṅkaṃ ca sudhāṃśubimbam // 1.65 //</l>\n</lg>\n\n<lg>\n<l>tarupravālāścalasaukumāryāt sindhupravālāḥ sthirakarkaśatvāt /</l>\n<l>na jagmurasyā nalinekṣaṇāyā bimbādharaupamyakathāprasaṅgam // 1.66 //</l>\n</lg>\n\n<lg>\n<l>bimbādharoṣṭhadyutirāyatākṣyāstasyā vilāsasmitaviprakīrṇā /</l>\n<l>sandhyeva bandhukaruciścakāśe candrātapaiḥ śāritasanniveśā // 1.67 //</l>\n</lg>\n\n<lg>\n<l>nitāntakāntālikacandralekhāniṣyandasaundaryamahāpraṇālī /</l>\n<l>sīmāntarekhā nayanāntanadyornāsā babhāse navayauvanāyāḥ // 1.68 //</l>\n</lg>\n\n<lg>\n<l>kastūrikākalpitapatralekhastasyāḥ kapolaḥ śaśimaṇḍalaśrīḥ /</l>\n<l>ākramya tasthau mukurasya śobhāmambhodavātairmalinodarasya // 1.69 //</l>\n</lg>\n\n<lg>\n<l>babhūva tasyā nayanotpalasya nīlotpalasyāpi mahān viśeṣaḥ /</l>\n<l>amoghamastraṃ kusumāyudhasya pūrvaṃ dvitīyaṃ tu tapaḥsu śīrṇam // 1.70 //</l>\n</lg>\n\n<lg>\n<l>tasyā viśālena vilocanena vilāsagarbheṇa vijīyamānāḥ /</l>\n<l>adyāpi vāsaṃ vanakandareṣu hriyeva kurvanti kuraṅgaśāvāḥ // 1.71 //</l>\n</lg>\n\n<lg>\n<l>saubhāgyavārākaravīcikābhyāṃ tāruṇyakalpadrumaśākhikābhyām /</l>\n<l>bhrūvallarībhyāṃ vadanaṃ tadīyaṃ babhāvivābjaṃ bhramarāvalībhyām // 1.72 //</l>\n</lg>\n\n<lg>\n<l>rarāja rājīvavilocanāyā lalāṭarekhā racitālakāntā /</l>\n<l>ālakṣyanāmākṣarabindupaṃktiranaṅgajaitradhvajapaṭṭikeva // 1.73 //</l>\n</lg>\n\n<lg>\n<l>viloladṛṣṭidvayalobhanīyaṃ tasyā mukhaṃ sāmyamupācakāra /</l>\n<l>pariplutāntaḥparivartamānapāṭhīnayugmasya payoruhasya // 1.74 //</l>\n</lg>\n\n<lg>\n<l>gorocanāgauraruciścakāśe sa ṣaṭpadaśyāmalakeśapāśā /</l>\n<l>dhūmodgamairdhūsaritāgrabhāgā mānyodayā maṅgaladīpikeva // 1.75 //</l>\n</lg>\n\n<p>ardhāsikāṃ bharturananyalabhyāṃ bhadrāsane saiva paraṃ prapede //</p>\n\n<l>anyāḥ kimarhantyapahāya lakṣmīṃ vakṣonivāsaṃ madhusūdanasya // 1.76 //</l>\n\n<lg>\n<l>mahīpatirmānyaguṇojjvalāyāṃ tasyāṃ mahiṣyāṃ tanayābhilāṣī /</l>\n<l>pradīpadhūpapramukhaiḥ padārthaiḥ sa devatārādhanatatparo 'bhūt // 1.77 //</l>\n</lg>\n\n<lg>\n<l>mamajja tīrtheṣu jajāpa mantraṃ tatāna dānāni tapaścakāra /</l>\n<l>śuśrāva dharmaṃ sujanaṃ siṣeve sa putrahetoḥ saha dharmapatnyā // 1.78 //</l>\n</lg>\n\n<lg>\n<l>iti gatavati puṇyairdīrghadīrghe 'pi kāle, patiravanipatīnāṃ putraratnaṃ na bheje /</l>\n<l>tadapi ca vavṛdhe tatprārthanā tasya puṃsāṃ viramati na hi yatnaḥ kāryasiddheḥ purastāt // 1.79 //</l>\n</lg>\n\n<p>iti buddhaghoṣācāryaviracite padyacūḍāmaṇināmni mahākāvye siddhārthacarite prathamaḥ sargaḥ //</p>\n\n<p>dvitīyaḥ sargaḥ\ndevānāṃ tuṣitapurīgamanam</p>\n\n<lg>\n<l>tatrāntare jagati pūrvanimittamāsīd dṛṣṭvā tadadbhutamamartyagaṇāḥ sametāḥ /</l>\n<l>sarvajñatāvasara eṣa taveti vaktuṃ jagmuḥ purīṃ suragurostuṣitāabhidhānam // 2.1 //</l>\n</lg>\n\n<lg>\n<l>uttuṅganīlamaṇimandirajṛmbhamāṇarociśchaṭācchuraṇaśādvalitāntarikṣām /</l>\n<l>prakrīḍamānamṛgaśāvaviloladṛṣṭicchāyāsamuccalanacandrakilopakaṇṭhām // 2.2 //</l>\n</lg>\n\n<lg>\n<l>līlācakorarasanāñcalalihyamānaprāsādadantavalabhīkiraṇaprarohām /</l>\n<l>tiryakpravṛttamaṇitoraṇadīrgharaśmimālāvalīguṇitavandanamālikābhām // 2.3 //</l>\n</lg>\n\n<lg>\n<l>śiñjānapañcaśaracakritakārmukajyājhaṅkāravegacalitādhvagavāmanetrām /</l>\n<l>darpāndhadiggajakapolamadapravāhakallolinīsalilakardamitapratolīm // 2.4 //</l>\n</lg>\n\n<lg>\n<l>śampāsahasracaturasrasaroruhākṣīdehaprabhāpunarudīritadīpamālām /</l>\n<l>saudhasthaloparisamucchritavaijayantīcīnāṃśukākalitadigvanitāvaguṇṭhām // 2.5 //</l>\n</lg>\n\n<lg>\n<l>puṣpāvacāyavalamānapurandhrivargapīnastanonnativikalpitakeliśailām /</l>\n<l>mākandakorakagalanmakarandapūradhārānubaddhapunaruktataṭākatoyām // 2.6 //</l>\n</lg>\n\n<lg>\n<l>śrṛṅgāramaṇḍapaśironavaratnatejaḥsañcārasañcitaśatakratucāpaśobhām /</l>\n<l>mandārakalpaharicandanapārijātasantānasaṃhṛtadaridrakathāprasaṅgām // 2.7 //</l>\n</lg>\n\n<lg>\n<l>tatra sthitaṃ suragaṇā dadṛśastamenaṃ siṃhāsane vividharatnaśilānibaddhe /</l>\n<l>vibhrājamānabahudhātuvicitravarṇe merormṛgendramiva sānutaṭapradeśe // 2.8 //</l>\n</lg>\n\n<lg>\n<l>māṇikyamaulivalabhīsavidhasthitena mānyena maṅgalasitātapavāraṇena /</l>\n<l>pūrvācalasya suṣamāṃ maṇituṅgaśrṛṅgasaṃlakṣyapūrṇaśaśinaḥ pratipakṣayantam // 2.9 //</l>\n</lg>\n\n<lg>\n<l>pratyagrahāṭakaśilāphalakāyatasya phālasthalasya paritaḥ prasṛtairmakhaiḥ /</l>\n<l>āśāviśālanayanānanamaṇḍanānāmākalpayantamiva kāntisudhāvibhāgam // 2.10 //</l>\n</lg>\n\n<lg>\n<l>āyāmaśālibhiramandadayāsamudravelājaleṣu viharadbhirapāṅgapātaiḥ /</l>\n<l>āpādayantamamarādhiparājyalakṣmyāḥ krīḍāsaroruhatatīriva diṅmukheṣu // 2.11 //</l>\n</lg>\n\n<lg>\n<l>ākāśakandaradarīṣu vitāyamānairānandamandahasitairadhikaprasannaiḥ /</l>\n<l>sandhukṣaṇāya nijakīrttipayaḥpayodheḥ sampādayantamiva śāśvatamindulokam // 2.12 //</l>\n</lg>\n\n<lg>\n<l>abhyarṇavarttibhirakṛtrimabhaktiśobhairātmīyabimbasadṛśaiḥ saha mitravargaiḥ /</l>\n<l>ābhāṣaṇeṣvadharavidrumarāgalakṣyādantaḥsphurantamanurāgamivodgirantam // 2.13 //</l>\n</lg>\n\n<lg>\n<l>ānandavāṣpajalajarjaradṛṣṭipātamabhyullasatpulakabhūṣitagaṇḍarekham /</l>\n<l>ākarṇayantamabhijātanijāpadānamagre kuśīlavagaṇairabhigīyamānam // 2.14 //</l>\n</lg>\n\n<lg>\n<l>kalpadrumaprasavakalpitakarṇapūrariccholikāvigalitairmakarandapūraiḥ /</l>\n<l>bāhudvayasya mahanīyaparākramasya vīrābhiṣekamahimānamivācarantam // 2.15 //</l>\n</lg>\n\n<lg>\n<l>uttuṅgabāhuyugalodayaśailajātatejodivākarayaśohimaraśmiśaṅkām /</l>\n<l>ātanvatāruṇasitopalanirmitena maṅgalyakuṇḍalayugena manojñagaṇḍam // 2.16 //</l>\n</lg>\n\n<lg>\n<l>mandārapuṣpakalikāparikalpitena mālyena mānyabhujamadhyavilambitena /</l>\n<l>kaṇṭhapraṇālimukhagatvararaktadhāramādarśayantamiva maitrabalāvatāram // 2.17 //</l>\n</lg>\n\n<lg>\n<l>abhyudgatairaruṇarāgamano 'bhirāmairāmuktaratnavalayāṃkuraraśmijālaiḥ /</l>\n<l>nirbhidyamānanijaśauryamahaḥpravālasañchāditāviva bhujau viṭapau dadhānam // 2.18 //</l>\n</lg>\n\n<lg>\n<l>aṅgairamandaharicandanapaṅkaliptairabhyantareṣu kutakuṃkumapatralekhaiḥ /</l>\n<l>pakṣīndracañcupuṭapāṭanajarjarāṅgāṃ jīmūtavāhanadaśāmiva darśayantam // 2.19 //</l>\n</lg>\n\n<lg>\n<l>nānāvidhābharaṇaratnamarīcidaṇḍaidiṅmaṇḍaleṣu paritaḥ parijṛmbhamāṇaiḥ /</l>\n<l>āgāmibodhipadavaibhavacihnabhūtāmṛddhipadarśanadhurāmiva śikṣayantam // 2.20 //</l>\n</lg>\n\n<lg>\n<l>āpādapadmamabhitaḥ pravijṛmbhitābhi rambhojarāgapatapatakābharaṇaprabhābhiḥ /</l>\n<l>tasmāt prabhṛtyuparibhāvimunitvamudrāṃ kāṣāyadhāraṇakalāmiva śīlayantam // 2.21 //</l>\n</lg>\n\n<lg>\n<l>saṃkrāntasaudhavalabhīmaṇiputrakeṇa vakṣaḥ kavāṭaphalakena manohareṇa /</l>\n<l>sākṣāduraḥsthalavihārisamudrarāja kanyasya kaiṭabharipoḥ kalayantamābhām // 2.22 //</l>\n</lg>\n\n<lg>\n<l>niṣyandamānamakarandanirantareṇa raktotpalena karapaṅkajalālitena /</l>\n<l>sadyo vipāṭanagaladrudhirāruṇena netrotpalena śivirājamivopalakṣyam // 2.23 //</l>\n</lg>\n\n<lg>\n<l>ālepacandanavisṛtvaragandhalobhā dālīyamānamalināmabhito nikāyam /</l>\n<l>ajñānagāḍhatimiraudhamivāntarasthaṃ tenaiva dikṣu nitarāmapasārayantam // 2.24 //</l>\n</lg>\n\n<lg>\n<l>āśāmukhaprasṛmarairarabhinandanīyairāścaryasaṃhananakāntisudhāpravāhaiḥ /</l>\n<l>āplāvayantamiva nirjararājalokamātmapratāpatapanāturamantikastham // 2.25 //</l>\n</lg>\n\n<lg>\n<l>ālokabāhuvalayaskhalanāravāravācālitākhilaharinmukhamaṇḍalībhiḥ /</l>\n<l>ārādamartyapuravāravilāsinībhirādhūyamānasitacāmaracakravālam // 2.26 //</l>\n</lg>\n\n<lg>\n<l>vakṣaḥsthalena valamānamanojñahāratārāvalīvalayinā gaganopamena /</l>\n<l>ākāśasindhulaharīparirabhyamāṇamābhāsayantamamarādritaṭāvalepam // 2.27 //</l>\n</lg>\n\n<lg>\n<l>ambhoruhākṛtimabhaṅgarapadmarāgabhaṅgībhirāracitamadbhutapādapīṭham /</l>\n<l>dānābhibhūtanatapadmanidhiprakāśaṃ savyetareṇa caraṇena parāmṛśantam // 2.28 //</l>\n</lg>\n\n<lg>\n<l>aṃghreraktalakarasadyutihāriṇībhirabhyudgatābhiraruṇāṃgulidīdhitībhiḥ /</l>\n<l>vandārudevavadanāmbujabodhanāya bālātapaprasaravarṣamivācarantam // 2.29 //</l>\n</lg>\n\n<lg>\n<l>nakṣatranāthakarakandalamāṃsalena navyena pādanakhadīdhitijālakena /</l>\n<l>niṣyandamānasuranirjhariṇīmarandadhārābhirāmacaraṇābjamivābjanābham // 2.30 //</l>\n</lg>\n\n<lg>\n<l>saṃsāreghoraparitāpajuṣāṃ janānāṃ saṃrakṣaṇāya kimayaṃ samayo na veti /</l>\n<l>jijñāsayā kṣaṇamivāvatarītukāmaṃ māṇikyakuṭṭimatalapratimānibhena // 2.31 //</l>\n</lg>\n\n<lg>\n<l>dṛṣṭvā jagattrayaguruṃ śirasā praṇemurdūrānatena tuṣitālayapārijātam /</l>\n<l>vācāmatītya padavīmabhivartamānamārebhire stutibhirarcayituṃ ca devāḥ // 2.32 //</l>\n</lg>\n\n<lg>\n<l>dīnāvalokanadaśāntarajṛmbhamāṇakāruṇyapūraparivāhamahāpraṇālaiḥ /</l>\n<l>asmānapāṅgaya vinidrasarojamudrākarṇejapaistava surendra! kaṭākṣapātaiḥ // 2.33 //</l>\n</lg>\n\n<lg>\n<l>svairojjihānasuṣamābharadugdhasindhukallolakandalakarambitagātrayaṣṭe /</l>\n<l>cūḍāvataṃsa! tuṣitālayadevatānāṃ tubhyaṃ namaḥ paramakāruṇikavratāya // 2.34 //</l>\n</lg>\n\n<lg>\n<l>prajñāpradhānamahiṣīpadapaṭṭabandhasambhāvanātiśayasambhṛtanirvṛtāya /</l>\n<l>sarvottarāśramakathāmṛtapānalīlāgoṣṭhīparāya guṇavāridhaye namaste // 2.35 //</l>\n</lg>\n\n<lg>\n<l>maitrīkalatrakucabhārapaṭīrapaṅkapatrāvalīmakarikāṅkaramaṇḍitāya /</l>\n<l>tejastaraṅgitadigantarakandarāya, trailokyabhāgyaparipākabhuve namaste // 2.36 //</l>\n</lg>\n\n<lg>\n<l>mārapratāpabaḍavānalakīlajālajājvalyamānajananārṇavadharmanāve /</l>\n<l>divapālaśekharitaśāsanapatrikāya dikyānubhāva! jagadekaguro! namaste // 2.37 //</l>\n</lg>\n\n<lg>\n<l>niṣyandamānanirapāyakṛpāpravāhavīcīviṭaṅkavalamānaviśāladṛṣṭe /</l>\n<l>dhyānāmṛtadravataraṅgitacittavṛtte! devādideva! jagadekadṛśe namaste // 2.38 //</l>\n</lg>\n\n<lg>\n<l>nirvyājakṛttagalanirgaladasradhārānirvāpitakṣudhitarākṣasajāṭharāgne /</l>\n<l>nirvāṇakelikṛtinirmitisūtradhāra! netrābhirāma! surarāja! namo namaste // 2.39 //</l>\n</lg>\n\n<lg>\n<l>gandharvarājamahilājanagīyamānakīrttipravāhaparivāhitadiṅmukhāya /</l>\n<l>bhavyānurakṣaṇaparāya phalonmukhīnabhāgyādhikāya bhagavan! bhavate praṇāmaḥ // 2.40 //</l>\n</lg>\n\n<lg>\n<l>nityapravṛttaniravadyamahāpradānaśobhāparājitasuradruimakāmadheno /</l>\n<l>śuddhāśayāya sucaritravibhūṣaṇāya tubhyaṃ namastuṣitalokadhurandharāya // 2.41 //</l>\n</lg>\n\n<lg>\n<l>rākāsudhākiraṇabimbamano 'bhirāmavaktrāvadhūtavaravārijavaibhavāya /</l>\n<l>śāntāśayāya śapharadhvajabāhuvīryamuṣṭindhayāya munimānyadhiye namaste // 2.42 //</l>\n</lg>\n\n<lg>\n<l>śṛṅgāritāyatadigantamadāvalendraśuṇḍārakāṇḍaparibhāvukabāhudaṇḍam /</l>\n<l>saundaryakandalitacārumukhāravindaṃ vandāmahe varadarāja! bhavantameva // 2.43 //</l>\n</lg>\n\n<lg>\n<l>vīra! tvameva vijitākhiladiṅmukhasya mīnadhvajasya vinipātavidhau vidagghaḥ /</l>\n<l>siṃhād ṛte jagati kaḥ khalu dhīracetā dantāvalaṃ jayati jarjaritādrikūṭam // 2.44 //</l>\n</lg>\n\n<lg>\n<l>vidveṣatāpamakhilaṃ jagatāṃ vinetuṃ śaktastvameva śaraṇāgatapuṇyarāśe /</l>\n<l>dhārādharaṃ taralavidyutamantareṇa dāvānalaṃ śamayituṃ bhuviḥ kaḥ kṣameta! // 2.45 //</l>\n</lg>\n\n<lg>\n<l>mohāndhakāramuṣitāni jagattrayāṇi puṇyādhika! tvamasi bodhayituṃ pravīṇaḥ /</l>\n<l>ko vā vikāsayitumarhati kokabandhuṃ bhānuṃ vinā śaradi paṅkajakānanāni // 2.46 //</l>\n</lg>\n\n<lg>\n<l>tṛṣṇāpravāhamavaśoṣayituṃ janānāṃ tejasvināmadhipa! dakṣatarastvameva /</l>\n<l>kalpāvasānabaḍavānalamantareṇa kaḥ pārayejjagati pātumapāmadhīśam // 2.47 //</l>\n</lg>\n\n<lg>\n<l>dhīra! tvameva jananāmbunidhestrilokīṃ pāraṃ paraṃ gamayituṃ paṭutāmupaiṣi /</l>\n<l>ko vā vihāya bhuvena kuhanāvarāhaṃ kṣoṇīsamuddhṛtividhau kuśalaḥ payodheḥ // 2.48 //</l>\n</lg>\n\n<lg>\n<l>itthaṃ suparvavihitāṃ stutimādareṇa śrutvā prasannahṛdayastuṣitādhirājaḥ /</l>\n<l>gambhīravāridharagarjitamandareṇa tān pratyuvāca vacasā madhurākṣareṇa // 2.49 //</l>\n</lg>\n\n<lg>\n<l>bho bhoḥpurandaramukhā haridantapālāḥ sambhūya yūyamiha sādaramāgatāḥ kim /</l>\n<l>kārya mayā kimapi ced bhavatāmabhīṣṭa māvedyatāmalamiha stutisampadeti // 2.50 //</l>\n</lg>\n\n<lg>\n<l>te 'pi prasannamanasaḥ praṇipatya tasmai vyajñāpayan vinayanamritapūrvakāyāḥ /</l>\n<l>devādhideva! jagatāmavabodhanāya, santiṣṭhate samucito 'vasarastaveti // 2.51 //</l>\n</lg>\n\n<lg>\n<l>ākarṇya tadvacanamaśrutapūrvameṣāṃ kālādicintanaparaḥ kṣaṇameṣa bhūtvā /</l>\n<l>niścitya tat sakalameva nidhirguṇānāṃ pratyabravīt punaramūn prathitāpadānaḥ // 2.52 //</l>\n</lg>\n\n<lg>\n<l>śuddhodanasya sutatāmahametya satyaṃ sambodhanaṃ trijagatāṃ niyataṃ kariṣye /</l>\n<l>aṅgairdhanairasubhirapyahametadeva samprārthya puṇyanicayaṃ kṛtavān pureti // 2.53 //</l>\n</lg>\n\n<lg>\n<l>iti kṛtavati tasmin satyasandhe pratijñāṃ parahitaparabhāve pāramīpāraniṣṭhe /</l>\n<l>pramuditamanasaste sphītaromāñcadaṇḍapracayaniculitāṅgāḥ pratyagacchan yatheccham // 2.54 //</l>\n</lg>\n\n<lg>\n<l>atha kānicideva vāsarāṇi kṣapayitvā tridive sa devarājaḥ /</l>\n<l>vidadhe vividhavratojjvalāyāṃ pratisandhiṃ pṛthivīpatermahiṣyām // 2.55 //</l>\n</lg>\n\n<p>iti buddhaghoṣaviracite padyacūḍāmaṇināmni mahākāvye dvitīyaḥ sargaḥ //</p>\n\n<p>tṛtīyaḥ sargaḥ\ndauhṛdaliṅgādhānam</p>\n\n<lg>\n<l>athodayaṃ śākyamahīpatīnāmānandamālījanalocanānām /</l>\n<l>āśvāsanaṃ sajjanamānasānāmādhatta sā dauhṛdaliṅgamāryā // 3.1 //</l>\n</lg>\n\n<lg>\n<l>vivardhamānena ca madhyamena śyāmāyamānena ca cūcukena /</l>\n<l>garbhodayo 'bhūdalasekṣaṇāyāstasyāḥ sakhonāmanumānagamyaḥ // 3.2 //</l>\n</lg>\n\n<lg>\n<l>mahāmunīnāmapi mānanīye garbhatvamātasthuṣi bodhisattve /</l>\n<l>madhyastadīyo manaso 'pi sūkṣmaḥ priyādiva sphītataro babhūva // 3.3 //</l>\n</lg>\n\n<lg>\n<l>yathā yathā vṛddhimavāpa tasyā madhyaṃ mahiṣyā mahanīyamūrtteḥ /</l>\n<l>tathā tathā vṛddhimavāpa gātramaputratāśokakṛśasya bharttuḥ // 3.4 //</l>\n</lg>\n\n<lg>\n<l>stanadvayasyāgramabhūd vivarṇaṃ sākaṃ sapatnīvadanena tasyāḥ /</l>\n<l>kiñcānanaṃ garbhabharālasāyāḥ kīrttyā samaṃ pāṇḍuramāsa bharttuḥ // 3.5 //</l>\n</lg>\n\n<lg>\n<l>antargatasyādbhutavikramasya viśvatrayīvismayanīyamūrtte /</l>\n<l>pratāpavahneriva dhūpajālaistasyāḥ stanaḥ śyāmamukho babhūva // 3.6 //</l>\n</lg>\n\n<lg>\n<l>tasyāḥ stanadvandvamaninditāṅgyāḥ śyāmaṃ śikhāyāmavaśeṣapāṇḍu /</l>\n<l>taṭābhighātāhitapaṅkamudrāmādhatta nāgādhipakumbhalakṣmīm // 3.7 //</l>\n</lg>\n\n<lg>\n<l>vṛddhā vitenurvividhauṣadhībhiḥ putrasya rakṣāmudarasthitasya /</l>\n<l>saiva smaropadravapīḍitānāṃ babhūva rakṣā bhuvanatrayāṇām // 3.8 //</l>\n</lg>\n\n<lg>\n<l>puṇye muhūrte puṃruhūtalakṣmīḥ kulānurūpaṃ gurugarbhavatyāḥ /</l>\n<l>yathākramaṃ puṃsavanādi kṛtyaṃ nirvartayāmāsa nṛpo mahiṣyāḥ // 3.9 //</l>\n</lg>\n\n<lg>\n<l>prabhātaveleva sahasrabhānuṃ pradoṣalakṣmīriva śītaraśmim /</l>\n<l>bhadre muhūrte nṛpadharmapatnī prāsūta putraṃ bhuvanaikanetram // 3.10 //</l>\n</lg>\n\n<lg>\n<l>tatrāntare tāmarasairudārairudañcitairañcitapañcavarṇaiḥ /</l>\n<l>sañchāditā tasya vihārahetoḥ kṛtopahāreva babhūva pṛthvī // 3.11 //</l>\n</lg>\n\n<lg>\n<l>śākhāsu śākhāsu samudbhavadbhivicitrapatraiḥ śatapatrajātaiḥ /</l>\n<l>cakāśire tasya vilokanāya sañjātanetrā iva śākhino 'pi // 3.12 //</l>\n</lg>\n\n<lg>\n<l>asmākamutpattirivātra bhūmau buddhāṅkurāṇāmapi durlabheti /</l>\n<l>sandarśanāyeva śarīrabhājāṃ nālīkamāsīnnabhasaḥ sthale 'pi // 3.13 //</l>\n</lg>\n\n<lg>\n<l>asyopadeśādakhilo 'pi satyaṃ nirvāṇamabhyeṣyati jīvalokaḥ /</l>\n<l>kimasmadabhyujjvalanairatīva nirvāṇamīyurnirayāgnayo 'pi // 3.14 //</l>\n</lg>\n\n<lg>\n<l>mahātmanastasya mahīdhrapātagurūṇi pādākramaṇāni soḍhum /</l>\n<l>apārayantīva bhṛśaṃ cakampe viśvambharā viślathaśailabandhā // 3.15 //</l>\n</lg>\n\n<p>tālapramāṇāḥ sahasā dharitrīṃ bhittvā samuttasthurudapravāhāḥ //</p>\n\n<l>puṇyātmanastasya namaskriyārthaṃ bhujaṅgalokā iva śeṣavaśyāḥ // 3.16 //</l>\n\n<lg>\n<l>amuṣya sarvatra vitāyamānairākāśaṅgāsalilāvadātaiḥ /</l>\n<l>yaśaḥpravāhairiva lipyamānā diśaḥ samastāḥ viśadībabhūvuḥ // 3.17 //</l>\n</lg>\n\n<lg>\n<l>æjātaḥ pṛthivyāmadhipo munīnāmÆ iti bruvāṇā iva viṣṭapānām /</l>\n<l>maṅgalyaśaṅkhānakamardalādyavādyaprabhedāḥ svayameva reṇuḥ // 3.18 //</l>\n</lg>\n\n<lg>\n<l>mahānubhāvasya mahābhiṣekasambhāvanāṃ kartumiva pravṛttāḥ /</l>\n<l>vyatītya velāṃ sakalāḥ samudrāḥ pracelurabhyucchritavīcihasyāḥ // 3.19 //</l>\n</lg>\n\n<lg>\n<l>cacāla meroracalābhidhānaṃ caskhāla sindhorlavaṇodavārtā /</l>\n<l>ākhyā sravantītyagalatsravantyāsthireti bhūmerabhidhā vyaraṃsīt // 3.20 //</l>\n</lg>\n\n<lg>\n<l>vavarṣa varṣāsamayaṃ vināpi valāhako vāridhidhīraghoṣaḥ /</l>\n<l>āścaryakarmāṇi babhūvuritthaṃ jāte satāmagrasare kumāre // 3.21 //</l>\n</lg>\n\n<lg>\n<l>āsphālitānekamṛdaṅgaghoṣavācālitāśāntadarīmukhāṇām /</l>\n<l>ānandanṛttabhramighūrṇamānavasundharāndolitabhūdharāṇām // 3.22 //</l>\n</lg>\n\n<lg>\n<l>anyonyasammardaviśīrṇahāramuktāvalītārakitasthalīnām /</l>\n<l>prakṣiptapiṣṭātakapāṃsumuṣṭiśṛṅgāritāśeṣadigantarāṇām // 3.23 //</l>\n</lg>\n\n<lg>\n<l>parasparākṣiptavibhūṣaṇānāṃ paryastacūḍāmaṇiśekharāṇām /</l>\n<l>ekālayasyeva jagattrayāṇāṃ babhūva tajjanmamahotsavaśrīḥ // 3.24 //</l>\n</lg>\n\n<lg>\n<l>pratyagragarbhacchavipāṭalena sutena mātā sutarāṃ cakāśe /</l>\n<l>navyodayālohitavigraheṇa veleva bālena sudhākareṇa // 3.25 //</l>\n</lg>\n\n<lg>\n<l>prataptacāmīkarabhāsvareṇa prasarpatā tasya śarīrabhāsā /</l>\n<l>prasūtikāgarbhagṛhapradīpāḥ pratyūṣatārāpratimā babhūvuḥ // 3.26 //</l>\n</lg>\n\n<lg>\n<l>atyadbhutāmātmajajanmavārtāṃ śrṛṇvan sa śuddhāntajanānnarendraḥ /</l>\n<l>ānandamūrcchākulacittavṛttiḥ kartavyamūḍhaḥ stimito babhūva // 3.27 //</l>\n</lg>\n\n<lg>\n<l>padārthametatpriyadānayogyamadṛṣṭavān sa triṣu viṣṭapeṣu /</l>\n<l>sarvasvadānena tathāpi rājā sambhāvayāmāsa tamatyudāraḥ // 3.28 //</l>\n</lg>\n\n<lg>\n<l>bhadre muhūrte sa patiḥ prajānāṃ dadarśa devyāḥ stimitāyatākṣaḥ /</l>\n<l>kumāramutsaṅgatale śayānaṃ taṭe taṭinyā iva haṃsaśāvam // 3.29 //</l>\n</lg>\n\n<lg>\n<l>aśrāntatṛṣṇena vilocanena mukhendumāsvādayataḥ svasūnoḥ /</l>\n<l>āsīt pituḥ kaṇṭakitāṅgayaṣṭerānandabāṣpaprasaro nirodhaḥ // 3.30 //</l>\n</lg>\n\n<lg>\n<l>stanandhayasyānanacandrabimbamamandasaundaryasudhānidhānam /</l>\n<l>nipīya netrāñjalinā nitāntaṃ nṛpādhipo nirvṛtimāsasāda // 3.31 //</l>\n</lg>\n\n<lg>\n<l>sa jātakarmādikamatyudāraṃ sūnoḥ samāpayya purohitena /</l>\n<l>'siddhārtha ' ityasya jagatpraśasyāmananyayogyāmakarodabhikhyām // 3.32 //</l>\n</lg>\n\n<lg>\n<l>navāmbuvāhena nabhaḥsthalīva navyena tārāpatinā niśeva /</l>\n<l>mṛgendraśāvena mahāṭavīva vibhūṣitā santatirāsa tena // 3.33 //</l>\n</lg>\n\n<lg>\n<l>avyaktavarṇābhiramuṣya vāgbhiryathā nṛpaḥ prītamanā babhūva /</l>\n<l>tathā na gānairapi gāyakānāṃ mahākavīnāmapi vāgvilāsaiḥ // 3.34 //</l>\n</lg>\n\n<lg>\n<l>nisargasaurabhyanitāntahṛdyaṃ tasyānanaṃ tādṛśasaukumāryam /</l>\n<l>babhūva sāmānyamayātayāmaṃ līlābjamantaḥpurasundarīṇām // 3.35 //</l>\n</lg>\n\n<lg>\n<l>mano 'bhirāmairmaṇikiṅkaṇīnāṃ māturmudaṃ māṃsalayanninādaiḥ /</l>\n<l>ātmīyabimbānunayābhimānaścikrīḍa sūnurmaṇimedinīṣu // 3.36 //</l>\n</lg>\n\n<lg>\n<l>ātanvatā pāṃsuvihāramāptairamātyaputraiḥ saha bālakena /</l>\n<l>saṃgrāmabhūdhūliṣu bhāvinīṣu svairaṃ vihartuṃ vihiteva yogyā // 3.37 //</l>\n</lg>\n\n<lg>\n<l>sa dhīramantaḥpurasiṃhaśāvaiḥ saṃkrīḍamānaḥ saha rājasūnuḥ /</l>\n<l>atyadbhutasyātmaparākramasya śikṣāmivaiṣāṃ ciramanvatiṣṭhat // 3.38 //</l>\n</lg>\n\n<lg>\n<l>anupravṛttānmaṇighaṇṭikānāmārāvaharṣād gṛharājahaṃsān /</l>\n<l>tatāṭa pādena tadīyarājaśabdāsahiṣṇuḥ kila tān kumāraḥ // 3.39 //</l>\n</lg>\n\n<lg>\n<l>nakhāṃkuśāghātavidhūtamūrdhā mukhāravaprasrutavṛṃhitaśrīḥ /</l>\n<l>maṅgalyanirvṛttamadāmburekho bālo vitene madahastilīlām // 3.40 //</l>\n</lg>\n\n<lg>\n<l>abhyullasaccampakadāmadīptirālokasambhāvitajīvalokaḥ /</l>\n<l>sa dārako dīpa iva pradīptaḥ śokāndhakāraṃ vinināya pitroḥ // 3.41 //</l>\n</lg>\n\n<lg>\n<l>kṛtopavītaṃ galitātibālyaṃ samastavidyāpariśīlanāya /</l>\n<l>tamarpayāmāsa kumāravaryamācāryahasteṣu patiḥ pṛthivyāḥ // 3.42 //</l>\n</lg>\n\n<lg>\n<l>sa deśikendrairupadiśyamānā vidyāḥ samastāḥ sakalāḥ kalāśca /</l>\n<l>jagrāha medhāvitayācireṇa varṣāghano vārinidheravāpa // 3.43 //</l>\n</lg>\n\n<lg>\n<l>ananyasāmānyadhiyaṃ kumāramāsādya vidyāḥ sutarāṃ virejuḥ /</l>\n<l>śaratprasannaṃ gaganāvakāśaṃ tārādhipasyeva mayūkhamālāḥ // 3.44 //</l>\n</lg>\n\n<lg>\n<l>nitāntamānandayatā prajānāṃ manāṃsi sadyo haratā tamāṃsi /</l>\n<l>candrodayeneva mahāsamudraḥ śākyānvayastena samullalāsa // 3.45 //</l>\n</lg>\n\n<lg>\n<l>prabheva bhānoḥ pratibheva sūreḥ śikheva dīpasya dayeva sādhoḥ /</l>\n<l>jyotsneva candrasya sudheva sindhostasyoditāsīnnavayauvanaśrīḥ // 3.46 //</l>\n</lg>\n\n<lg>\n<l>āropya tāruṇyaviśeṣaśāṇaṃ rauṣāṇitānīva manobhavena /</l>\n<l>aṅgānyabhivyañjitalakṣaṇāni vibhaktasandhīni babhūvurasya // 3.47 //</l>\n</lg>\n\n<lg>\n<l>tasyāṃdhriyugmaṃ sahajābhirūpyaṃ rekhāsahasrārarathāṅgacihnam /</l>\n<l>navyāni nālīkavanāni nūnaṃ nakhaprabhacandrikayā jahāsa // 3.48 //</l>\n</lg>\n\n<lg>\n<l>valitrayālaṃkṛtidarśanīyavilagnabhāgo narapālasūnuḥ /</l>\n<l>manthācalo vāsukibhogaveṣṭaḥ lekhollasanmadhya ivāluloke // 3.49 //</l>\n</lg>\n\n<lg>\n<l>guṇaiḥ samastai saha rājasūnornitambabimvaḥ prathimānamāpa /</l>\n<l>doṣairaśeṣaiḥ samameva tasya madhyapradeśaḥ kṛśatāmayāsīt // 3.50 //</l>\n</lg>\n\n<lg>\n<l>nābhihradastasya narendrasūno romāvalīketananīlayaṣṭim /</l>\n<l>nikhātukāmena manobhāvena nirvartito garta ivābabhāse // 3.51 //</l>\n</lg>\n\n<lg>\n<l>śriyaḥ sarojāntaraduḥsthitāyā viśṛṅkhalaṃ dātumivāvakāśam /</l>\n<l>puṇyātmanastasya bhujāntarāalaṃ babhūva vindhyādriśilāviśālam // 3.52 //</l>\n</lg>\n\n<lg>\n<l>śūrasya tasya kṣitipālasūnorvṛkṣaḥkavāṭe sati vajrasāre /</l>\n<l>cakruḥ kavāṭaṃ sadaneṣu sattvā vibhūṣaṇārthaṃ na tu rakṣaṇārtham // 3.53 //</l>\n</lg>\n\n<lg>\n<l>bhujo bhujaṅgādhipabhogadīrghastasya prajāpālanapaṇḍitasya /</l>\n<l>akṣepaṇīyaḥ pratibhūpatīnāṃ trailokyarakṣāparigho babhūva // 3.54 //</l>\n</lg>\n\n<lg>\n<l>rekhābhiratyantaparisphuṭābhistatkandharā bandhurasanniveśā /</l>\n<l>gāḍhādarāliṅgitakāntilakṣmīkeyūramudrābhirivāvababhāse // 3.55 //</l>\n</lg>\n\n<lg>\n<l>mugdhasya tasyāsa mukhāmbujasya mahotpalasyāpi mahān viśeṣaḥ /</l>\n<l>vāṇimalolāṃ vahati sma pūrvaṃ svabhāvalolāmitaratu lakṣmīm // 3.56 //</l>\n</lg>\n\n<lg>\n<l>vāṇyā vareṇyasya mukhe vasantyā mañjīraśiñjānamivāsa sūktam /</l>\n<l>nakhaprabheva smitacandrikāsīnmuktākṣamāleva ca dantapaṃktiḥ // 3.57 //</l>\n</lg>\n\n<lg>\n<l>tadānanāmbhoruhakāntilakṣmyāstadgaṇḍabhittirmaṇidarpaṇaśrīḥ /</l>\n<l>tatkarṇapāśaśca vilāsaḍolā tadīkṣaṇaṃ vibhramadīrdhikāsīt // 3.58 //</l>\n</lg>\n\n<lg>\n<l>bhrūvallarī tasya manojñamūrttestārāṃśulīḍhobhayakoṭibhāgā /</l>\n<l>kodaṇḍalīleva vijitya mārādātmīkṛtāropitabhṛṅgamauvī // 3.59 //</l>\n</lg>\n\n<lg>\n<l>prasannamūrṇāvalayābhirāmaṃ jyotirmayaṃ tasya mukhārabindam /</l>\n<l>bhūyiṣṭhamantargatacandralekhāṃ bālārkabimbaśriyamātatāna // 3.60 //</l>\n</lg>\n\n<lg>\n<l>ūrṇābhirāmā narapālasūnorniṭālabhūmirnitarāṃ cakāśe /</l>\n<l>vaprakriyābhagnanilīnadantidantāṃkurā meruśilātaṭīva // 3.61 //</l>\n</lg>\n\n<lg>\n<l>vināṅgarāgeṇa vināṅgadena vināvataṃsena vinā srajāpiu /</l>\n<l>āviṣkṛtāsecanakālamāsīdaṅgaḥ tadīyaṃ navayauvanena // 3.62 //</l>\n</lg>\n\n<lg>\n<l>ānandayitrī hariṇekṣaṇānāmaduṣṭipūrvā puruṣāntareṣu /</l>\n<l>nirvyājabhūṣā nikhilāṅgayaṣṭestasyoditāsīt samudāyaśobhā // 3.63 //</l>\n</lg>\n\n<lg>\n<l>viśvambharāvalayadhāraṇayogyabāhoḥ sūnornṛpaḥ surapatipratimasvabhāvaḥ /</l>\n<l>māṇikyakumbhabharitairmaṇimantrapūtaistīrthaiścakāra yuvarājapadābhiṣekam // 3.64 //</l>\n</lg>\n\n<p>iti buddhaghoṣaviracite padyacūḍāmaṇināmni mahākāvye tṛtīyaḥ sargaḥ //</p>\n\n<p>caturthaḥ sargaḥ\nsiddhārthavivāhaprastāvaḥ</p>\n\n<lg>\n<l>atho kumārasya kulodvahasya karagrahaṃ kārayituṃ narendraḥ /</l>\n<l>kā sāsya yogyā bhuvi kanyaketi cintayāmāsa sametabandhuḥ // 4.1 //</l>\n</lg>\n\n<lg>\n<l>tatrāntare koliyabhūmipālaḥ kumārikāṃ me kularatnadīpām /</l>\n<l>dāsyāmi sūnostava sarvatheti sandeśapatraṃ visasarja tasmai // 4.2 //</l>\n</lg>\n\n<lg>\n<l>ākarṇya sandeśamukhādudantamatīva santuṣṭamanāḥ kṣitīśaḥ /</l>\n<l>tathaiva sajjīkriyatāṃ tvayeti sandeśamasmai prajighāya bhūyaḥ // 4.3 //</l>\n</lg>\n\n<lg>\n<l>tatheti so 'pi pratigṛhya tasmai sandeśapatraṃ samudīrṇaharṣaḥ /</l>\n<l>pracakrame kārayituṃ kumāryā vivāhadīkṣotsavamatyudāram // 4.4 //</l>\n</lg>\n\n<lg>\n<l>āropitābhraṅkaṣaketumālamābaddhakauśeyavitānaśobham /</l>\n<l>abhyucchritendrāyudhatoraṇāṅkamabhyantarasthāpitapūrṇakumbham // 4.5 //</l>\n</lg>\n\n<lg>\n<l>āstīrṇamuktāsikatābhirāmamākīrṇanānākusumaupahāram /</l>\n<l>ārabdhavaivāhikasaṃvidhānamantaḥpuraṃ bhūmipaterbabhūva // 4.6 //</l>\n</lg>\n\n<lg>\n<l>abhyaktagātrīmadhivāsitena tailena gandhāmalakopaliptām /</l>\n<l>varāṅganāstā maṇikumbhamuktairambhodharaiḥ sādaramabhyaṣiñcan // 4.7 //</l>\n</lg>\n\n<lg>\n<l>snānāvasāne naradevakanyā pāthobharārdraṃ parimucya vāsaḥ /</l>\n<l>samādade cārutaraṃ dukūlaṃ candrātapaṃ śāradikeva rātriḥ // 4.8 //</l>\n</lg>\n\n<lg>\n<l>tataḥ prakīrṇābhinavaprasūne catuṣkamadhye viniveśya sakhyaḥ /</l>\n<l>nānāvidhairābharaṇairnarendrakanyāmalañcakruratipravīṇāḥ // 4.9 //</l>\n</lg>\n\n<lg>\n<l>antaḥsamāveśitaphullamallīdhammillabandhastaralekṣaṇāyāḥ /</l>\n<l>tatāna tārāgaṇaśāritasya gāḍhāndhakārastabakasya kāntim // 4.10 //</l>\n</lg>\n\n<lg>\n<l>ākuñcitāgrairalakaiḥ praśastaistasyā mukhāmbhoruhamābabhāse /</l>\n<l>tadīyasaurabhyasamṛddhilobhādālīyamānairiva cañcarīkaiḥ // 4.11 //</l>\n</lg>\n\n<lg>\n<l>sindūraklṛpta kṣitipālaputryā vivāhadīkṣātilako vireje /</l>\n<l>prāptādhipatyasya manobhavasya pratāpabākārka ivojjihānaḥ // 4.12 //</l>\n</lg>\n\n<lg>\n<l>karṇāvasaktāḥ kamalekṣaṇāyā yavāṅkurāḥ sātiśayaṃ virejuḥ /</l>\n<l>trilokajiṣṇoḥ kusumāyudhasya kīrttiprarohā iva jṛmbhamāṇāḥ // 4.13 //</l>\n</lg>\n\n<lg>\n<l>kastūrikākalpitapatralekhastasyāḥ kapolaḥ śaśimaṇḍalaśrīḥ /</l>\n<l>ākramya tasthau mukurasya śobhāmambhodavātairmalinodarasya // 4.14 //</l>\n</lg>\n\n<lg>\n<l>vinyastakālāñjanadarśanīyaṃ vilocanaṃ mīnavilocanāyāḥ /</l>\n<l>atyugrahālāhalapaṅkadigdhāmanaṅgabāṇaśriyamanvayāsīt // 4.15 //</l>\n</lg>\n\n<lg>\n<l>ananyasādhāraṇapāṭalimnastasyā manojñasya radacchadasya /</l>\n<l>ākalpitā yāvakapaṅkabhatirabhūtapūrvāṃ na cakāra śobhām // 4.16 //</l>\n</lg>\n\n<lg>\n<l>alaṃkṛtaṃ mauktikakuṇḍalābhyāmambhoruhākṣyā mukhāmārdrahāsam /</l>\n<l>pārśvadvayāvasthitapuṇḍarīkakośaṃ śaratkokanadaṃ jigāya // 4.17 //</l>\n</lg>\n\n<lg>\n<l>āmuktamuktāsaradarśanīyamābibhratī kaṇṭhamatīva reje /</l>\n<l>niṣṭhyūtamuktānikarābhirāmaśaṅkhojjvalā sāgaravīcikeva // 4.18 //</l>\n</lg>\n\n<lg>\n<l>tasyā vapuścandanapaṅkaliptamāmodikālāgarubhakticitram /</l>\n<l>kalindajākarburitāntarāyāḥ śobhāmapuṣyat suraśaivalinyāḥ // 4.19 //</l>\n</lg>\n\n<lg>\n<l>payodharadvandvamaninditāṅgyāḥ parisphurannistalatāarahāram /</l>\n<l>ākīrṇatārānikarābhirāmāmastādriśṛṅgaśriyamanvagacchat // 4.20 //</l>\n</lg>\n\n<lg>\n<l>balitrayālaṃkṛtamadhyadeśā tanvī vilolastanabhārahārā /</l>\n<l>taraṅgitā śīkarajālitāṅgacakrāhvayā śaivalinīva reje // 4.21 //</l>\n</lg>\n\n<lg>\n<l>māṇikyakāñcīvalayānuviddhaśroṇībharā kṣoṇipatestanūjā /</l>\n<l>vasundharā vāridhiratnagarbhavelāsamāliṅgitasaikataiva // 4.22 //</l>\n</lg>\n\n<lg>\n<l>rarāja tasyā navaromarājirārohatastuṅgapayodharādrim /</l>\n<l>śṛṅgārayoneravalambanārthamālambitendīvaramālikeva // 4.23 //</l>\n</lg>\n\n<lg>\n<l>anarghacāmīkarakalpitābhiralaṃkriyābhiḥ sutanuścakāśe /</l>\n<l>samujjvalā nūtanamañjarībhiḥ sañcāriṇī campakavallarīva // 4.24 //</l>\n</lg>\n\n<lg>\n<l>alaktakāsaṅgavivṛddharāgamaṃghriddhayaṃ komalamāyatākṣyāḥ /</l>\n<l>navātapasparśaviśeṣadṛśyāṃ nālīkaśobhāṃ namayāñcakāra // 4.25 //</l>\n</lg>\n\n<lg>\n<l>ākalpasaundaryadidṛkṣayeyamābibhratī sphāṭikamātmadarśam /</l>\n<l>vididyute pūrṇaśaśāṅkavimbasamparkiṇī śātamakhī diśeva // 4.26 //</l>\n</lg>\n\n<lg>\n<l>anantaraṃ bandhuragātrayaṣṭeḥ purodhasaḥ pūrṇamanorathāyāḥ /</l>\n<l>na kevalaṃ kautukamābabandhuḥ karāmbuje kiñca hadambuje 'pi // 4.27 //</l>\n</lg>\n\n<lg>\n<l>evaṃ samāpayya kumārikāyā vaivāhikaṃ maṇḍanasaṃvidhānam /</l>\n<l>kutūhalī kauliyabhūmipālastasthau varasyāgamamīkṣamāṇaḥ // 4.28 //</l>\n</lg>\n\n<lg>\n<l>atha svaveśmanyadhirājasūnuḥ snātānulipto navadhautavāsāḥ /</l>\n<l>ullāsikāṃ lokavilocanānāmudvāhabhūṣāmurarīcakāra // 4.29 //</l>\n</lg>\n\n<lg>\n<l>suvarṇasūtragrathitāntareṇa kṣaumottarīyeṇa sa rājasūnuḥ /</l>\n<l>vidyutpinaddhena śaradghanena viyattalābhoga iva vyarājat // 4.30 //</l>\n</lg>\n\n<lg>\n<l>viśālavakṣaḥsthalalambitena muktākalāpena babhau kumāraḥ /</l>\n<l>virājamānena taṭopakaṇṭhaṃ chāyāpatheneva suvarṇaśailaḥ // 4.31 //</l>\n</lg>\n\n<lg>\n<l>prasannagambhīravapuḥ kumāraḥ pravālamuktāmayakuṇḍalābhyām /</l>\n<l>caṇḍāṃśutārādhipamaṇḍalābhyāmalaṃkṛto merurivāluloke // 4.32 //</l>\n</lg>\n\n<lg>\n<l>varaścakāśe haricandanārdro bālātapātāmra ivodayādriḥ /</l>\n<l>dhātucchaṭāvicchuritaḥ karīva sandhyāmahaḥsāndra ivāmṛtāṃśuḥ // 4.33 //</l>\n</lg>\n\n<lg>\n<l>ādarśabimbe pratimāśarīramāmuktaratnābharaṇasya yūnaḥ /</l>\n<l>vaikartanaṃ maṇḍalamāsthitasya puṃsaḥ purāṇasya pupoṣa lakṣmīm // 4.34 //</l>\n</lg>\n\n<lg>\n<l>alaṃkriyājāyata dehakāntirnaisargikī tasya narendrasūnoḥ /</l>\n<l>eīśvaryacihnāni paraṃ babhūvuranyāni māṇikyavibhūṣaṇāni // 4.35 //</l>\n</lg>\n\n<lg>\n<l>ukṣiptamuktātapavāraṇaśrīruddhūtabālavyajanopacāraḥ /</l>\n<l>āruhya vaivāhikamaupavāhyaṃ jagāma sanbandhigṛhaṃ kumāraḥ // 4.36 //</l>\n</lg>\n\n<lg>\n<l>tamāgataṃ śākyakulapradīpaṃ kṣoṇīpatiḥ koliyacakravarttī /</l>\n<l>svayaṃ padābhyāmabhigamya dūraṃ vaivāhikaṃ maṇḍapamānināya // 4.37 //</l>\n</lg>\n\n<lg>\n<l>dadarśa dhīraḥ kṣitipālaputrīṃ tatra sthitāṃ tārakarājavaktrām /</l>\n<l>līlāravindena karasthitena payodhikanyāmiva bhāsamānām // 4.38 //</l>\n</lg>\n\n<lg>\n<l>sotkaṇṭhamālokayataḥ kumārīṃ sudhāṃśuśobhāparibhāvukāṅgīm /</l>\n<l>atītya velāmadhirājasūnorānandasindhuḥ prasasāra dūram // 4.39 //</l>\n</lg>\n\n<lg>\n<l>yat kāryate tatra pativratābhiḥ kṛtvā tadetat sakalaṃ kumāraḥ /</l>\n<l>tayā samaṃ tāmarasāyatākṣyā jatāma vaitānikavedimadhyam // 4.40 //</l>\n</lg>\n\n<lg>\n<l>udarciṣastasya hutāśanasya havirbhiruccairjvalataḥ purastāt /</l>\n<l>kriyākalāpe kṛtadhīḥ purodhāḥ saṃyojayāmāsa vadhūkumārau // 4.41 //</l>\n</lg>\n\n<lg>\n<l>āsīt kumāraḥ pulakaprarohairudañcitaiḥ kañcukitāṅgayaṣṭiḥ /</l>\n<l>vaikakṣamālyacyutakesarāstadguptyai babhūvurguṇaratnarāśeḥ // 4.42 //</l>\n</lg>\n\n<lg>\n<l>āvirbhavadbhiḥ śramavārileśairārdrāṅguliḥ koliyakanyakāsīt /</l>\n<l>vivāhadhārājalaśīkarāstadvyājībabhūvurvipulekṣaṇāyāḥ // 4.43 //</l>\n</lg>\n\n<lg>\n<l>ālokalobhādabhivartamānā nivartamānāstrapayā ca śaśvat /</l>\n<l>tayorapāṅgaprasarāstadānīṃ ḍolāvihāraśriyamanvabhūvan // 4.44 //</l>\n</lg>\n\n<lg>\n<l>abhyastayā saṃvaraṇāmbuśerāvartacakrabhramalīlayeva /</l>\n<l>varaḥ samaṃ vāmadṛśā kṛśānoḥ pradakṣiṇāprakramamanvatiṣṭhat // 4.45 //</l>\n</lg>\n\n<lg>\n<l>kanyākumārau kamanīyarūpāvālokya homāgniradṛṣṭapūrvau /</l>\n<l>pradakṣiṇārciḥsphuraṇacchalena ślāghāśiraḥkampamivācacāra // 4.46 //</l>\n</lg>\n\n<lg>\n<l>guruprayuktā kulapālikā sā lājopahāra visasarja vahnau /</l>\n<l>marudvidhūtā latikeva puṣpaṃ cūtadrame syūtanavapravāle // 4.47 //</l>\n</lg>\n\n<lg>\n<l>samudgatā dhūmatatiḥ kṛśānoḥ samīpalagnā mukhasārasasya /</l>\n<l>amlānanīlāyatanālabhaṅgīma ṅgīcakārāmbujalocanāyāḥ // 4.48 //</l>\n</lg>\n\n<lg>\n<l>tasmādudīrṇā navadhūmarājistasyā mukhe tadgrahaṇaprasanne /</l>\n<l>kṣaṇaṃ samālakṣyata sañcarantī saroruhe ṣaṭpadamālikeva // 4.49 //</l>\n</lg>\n\n<lg>\n<l>vaktrāravindaṃ paritaḥ prakīrṇā vāmabhruvo maṅgaladhūmarājiḥ /</l>\n<l>anyāmṛtāṃśubhramataḥ prayātāmadhatta sākṣāt pariveṣalakṣmīm // 4.50 //</l>\n</lg>\n\n<lg>\n<l>vaktrāmbujaṃ vāmadṛśaḥ parītā vaivāhikī maṅgaladhūmapaṃktiḥ /</l>\n<l>babhāra nīlāṃśukanirmitasya muhūrtavaktrāvaraṇasya śobhām // 4.51 //</l>\n</lg>\n\n<lg>\n<l>kālāñjanocchvāsavikūṇitākṣaṃ dharmodakakliṣṭakapolapatram /</l>\n<l>vivarṇakarṇotpalamānanābjaṃ babhūva dhūmagrahaṇānmṛgākṣyāḥ // 4.52 //</l>\n</lg>\n\n<lg>\n<l>iti krameṇāhitapāṇipīḍastayā sahaiva śvasurau kumāraḥ /</l>\n<l>nanāma tāvapyanumodamānāvāśīrbhiretāvanuvardhayetām // 4.53 //</l>\n</lg>\n\n<lg>\n<l>anyāṃśca sarvānapi bandhuvargān sambhāvya jāyāsahitaḥ kumāraḥ /</l>\n<l>nirgatya tasmānnijarājadhānīpradakṣiṇāya pravaro jagāma // 4.54 //</l>\n</lg>\n\n<lg>\n<l>tasmin muhūrte kapilāṅganānāṃ kumāranidhyānaparāyaṇānām /</l>\n<l>saudheṣu saudheṣu samudbabhūvuḥ śṛṅgāraceṣṭā madanopadiṣṭāḥ // 4.55 //</l>\n</lg>\n\n<lg>\n<l>tathā hi kācit karapallavena kalhāramālāmavalambamānā /</l>\n<l>svayaṃ varītuṃ kila rājadhānīsopānamārgaṃ tvarayā jagāma // 4.56 //</l>\n</lg>\n\n<lg>\n<l>netrasya taddarśananiścalasya mā mūdidaṃ rodha itīva matvā /</l>\n<l>apāsya kālāñjanamāyatākṣī vātāyanaṃ satvaramāpa kācit // 4.57 //</l>\n</lg>\n\n<lg>\n<l>vibhūṣaṇairantarite madaṅge naisargikīṃ kāntimasau na paśyet /</l>\n<l>itīva naipathyamakalpayantī kācit prapede sahasā gavākṣam // 4.58 //</l>\n</lg>\n\n<lg>\n<l>vyākośametad yadi karṇapāśe niveśayeyaṃ surabhi dvirephaḥ /</l>\n<l>māṃ pīḍayedityavadhīrya manye karṇotpalaṃ kāpi jagāma jālam // 4.59 //</l>\n</lg>\n\n<lg>\n<l>tadānanālokanaharṣajātaḥ stanasya romodgama eva bhuṣā /</l>\n<l>itīva patrāvalimutsṛjantī vātāyanābhyarṇamavāpa kācit // 4.60 //</l>\n</lg>\n\n<lg>\n<l>pativratāyāḥ paradarśanāya yātrā na yukteti nirundhatīva /</l>\n<l>nitambabimbād rasanā galantī kasyāścidaghriṃ kalayāñcakāra // 4.61 //</l>\n</lg>\n\n<lg>\n<l>ekāvalīṃ kācidanarpayitvā kaṇṭhokaṇṭhaṃ karapaṅkajena /</l>\n<l>samudvahantī tvaramāṇacetāstasyopahārārthamiva pratasthe // 4.62 //</l>\n</lg>\n\n<lg>\n<l>tābhistadudvīkṣaṇatatparābhirnirantarāḥ saudhatalapradeśāḥ /</l>\n<l>jagajjigīṣormakaradhvajasya senāniveśapratimā babhūvuḥ // 4.63 //</l>\n</lg>\n\n<lg>\n<l>vīthīṣu vīthīṣu vilāsinīnāṃ tasminnipetustaralāḥ kaṭākṣāḥ /</l>\n<l>prāsādajālāntaritāṅgayaṣṭeḥ prasūnaketoriva puṣpabāṇāḥ // 4.64 //</l>\n</lg>\n\n<lg>\n<l>tamāyatākṣyaḥ spṛhaṇīiyamaṅgādaṅgāntaraṃ gantumaśaknuvānaiḥ /</l>\n<l>ākarṇapūraprasṛtairapāṅgairālokayāmāsuratṛptibhājaḥ // 4.65 //</l>\n</lg>\n\n<lg>\n<l>tāsāṃ kumāraḥ śatapatramitrairvilocanairvismayanirnimeṣaiḥ /</l>\n<l>aṅgeṣu sarvatra niṣiktabimbaiḥ sākṣāt sahasrākṣa ivābabhāse // 4.66 //</l>\n</lg>\n\n<lg>\n<l>yatraiva yatraiva kumāragātre vyāpāritaṃ locanamaṅganābhiḥ /</l>\n<l>tatraiva tatraiva babhūva kāntiniryāsaniḥsyūtamivānuṣaktam // 4.67 //</l>\n</lg>\n\n<lg>\n<l>tāsāṃ kumārākṛtirāturāṇāmaspandavisphāritalocanānām /</l>\n<l>vinetukāmeva manobhavārtiṃ pratyekamantarhṛdayaṃ viveśa // 4.68 //</l>\n</lg>\n\n<lg>\n<l>kācit tadā kaṇṭakitāṅgayaṣṭistadānanāmbhoruhanirviśeṣam /</l>\n<l>ājighradānandanimīlitākṣī karasthitaṃ vibhramapuṇḍarīkam // 4.69 //</l>\n</lg>\n\n<lg>\n<l>kācit tadākarṣaṇasiddhamantraṃ kāmopadiṣṭaṃ kila japtukāmā /</l>\n<l>kareṇa mandaṃ bhramayāñcakāra muktākṣamālāmiva hārayaṣṭim // 4.70 //</l>\n</lg>\n\n<lg>\n<l>śukāvacañcūpuṭapāṭalena nakhena kācid vilolekha navyam /</l>\n<l>pāṇisthitaṃ ketakagarbhapatramanaṅgasandeśamivāsya kartum // 4.71 //</l>\n</lg>\n\n<lg>\n<l>ālekhyalīlāphalakaṃ satūlimekaṃ dadhānā karapallavena /</l>\n<l>ātmānamālikhya varāya tasmai dātuṃ samudyogavatīva tasthau // 4.72 //</l>\n</lg>\n\n<lg>\n<l>cetobhuvaḥ puṣpaśilīmukhānāṃ parāgavarṣaiḥ patatāmajasram /</l>\n<l>kasyāścidāsīt kaluṣīkṛteva dṛṣṭiḥ samudyadbahulāśrupūrā // 4.73 //</l>\n</lg>\n\n<lg>\n<l>udbhinnaromodgamalobhanīyā rarāja kasyāścana gaṇḍapāliḥ /</l>\n<l>dhṛtāṅkurā cittagrahapraveśe manobhuvo maṅgalapālikeva // 4.74 //</l>\n</lg>\n\n<lg>\n<l>ākarṇamākṛṣṭaśarāsanasya kāmasya kādambakadambakānām /</l>\n<l>pakṣīnileneva vidhūyamānā kāciccakampe skhaladuttarīyā // 4.75 //</l>\n</lg>\n\n<lg>\n<l>dharmodabinduprakarairudīrṇaiḥ karambitā kācana rājate sma /</l>\n<l>kodaṇḍavallīva dṛḍhāvakṛṣṭā niṣṭhyūtamuktāṅkuritā smarasya // 4.76 //</l>\n</lg>\n\n<lg>\n<l>manaḥ pratolīṃ viśataḥ prakīrṇairmanobhuvaḥ pādaparāgajālaiḥ /</l>\n<l>kācid dṛśaṃ karburavigraheva vivarṇabhāvaṃ pratipadyate sma // 4.77 //</l>\n</lg>\n\n<lg>\n<l>kumāramenaṃ kulaśailadhuryaṃ bharttāramāptuṃ paramābhirūpyam /</l>\n<l>bimbādhareyaṃ jananāntareṣu kiṃ vākarot puṇyamagaṇyarūpam // 4.78 //</l>\n</lg>\n\n<lg>\n<l>sudhānidhānaṃ tuhināṃśubimbaṃ lakṣmīvimānāni ca paṅkajāni /</l>\n<l>ātanvatā pūrvamamuṣya vaktranirmāṇayogyeva kṛtā vidhātrā // 4.79 //</l>\n</lg>\n\n<lg>\n<l>nirmāṇakāle bhuvanatrayasya sambhṛtya sambhṛtya samarpitena /</l>\n<l>saundaryasāreṇa sarojajanmā prāyeṇa cakre yuvarājamenam // 4.80 //</l>\n</lg>\n\n<lg>\n<l>yuvānamenaṃ yugadīrghabāhuṃ draṣṭuṃ trilokaspṛhaṇīyaśobham /</l>\n<l>asmākamakṣṇāmayutaṃ viriñcistrilokavedī na cakāra kasmāt // 4.81 //</l>\n</lg>\n\n<lg>\n<l>amuṣya vaktrāmṛtabhānubimbasambhūtasaundaryasudhopayogāt /</l>\n<l>āpadyate dṛṣṭiyugaṃ na keṣāmatraiva janmanyanimeṣabhāvam // 4.82 //</l>\n</lg>\n\n<lg>\n<l>ityādimāsāṃ giramatyudārāmākarṇayan karṇasukhāyamānām /</l>\n<l>pradakṣiṇīkṛtya purīṃ kumāraḥ prāvikṣadantarbhavanaṃ nṛpasya // 4.83 //</l>\n</lg>\n\n<lg>\n<l>praviśya dūrāvanatena mūrdhnā baddhapraṇāmāñjalikuḍmalena /</l>\n<l>tayā sametaḥ śakavaṃśadīpaḥ priyottaraṅgaṃ pitaraṃ vavande // 4.184 //</l>\n</lg>\n\n<lg>\n<l>utthāpya dūrānatamūḍhabhāryamudañcitābhyāṃ bhujapañjarābhyām /</l>\n<l>romodgamādhyāsitagātrayayaṣṭirurvīpatiḥ sādaramāliliṅga // 4.185 //</l>\n</lg>\n\n<lg>\n<l>anantaraṃ kāñcanapātrāsaṃsthaiḥ karpūradīpaiḥ parivāranāryaḥ /</l>\n<l>amuṣya bhadrāsanamāsthitasya nīrājanaṃ maṅgalamanvatiṣṭhan // 4.183 //</l>\n</lg>\n\n<lg>\n<l>iti vihitavivāhaṃ viśvaviśrāntakīrtti trijagadavanadīkṣābaddhakakṣaṃ kumāram /</l>\n<l>narapatiravalokya prīyamāṇaḥ sa mene nijakulamatituṅgaṃ nihanutārātigarvam // 4.187 //</l>\n</lg>\n\n<p>iti buddhaghoṣaviracite padyacūḍāmaṇināmni mahākāvye caturthaḥ sargaḥ //</p>\n\n<p>pañcamaḥ sargaḥ\ntrayo mahāprāsādāḥ</p>\n\n<lg>\n<l>tataḥ kumārasya samagravaibhavo narādhinātho navayauvanaśriyaḥ /</l>\n<l>ṛtūtsavānāmupasevanakṣamānakārayat trīnatulān mahālayān // 5.1 //</l>\n</lg>\n\n<lg>\n<l>sa teṣu sadmasvadhirājanandano vicitravinyāsaviśeṣaśālibhiḥ /</l>\n<l>vinodyamāno varavārayoṣitāṃ vilāsanṛttairvijahāra hāribhiḥ // 5.2 //</l>\n</lg>\n\n<lg>\n<l>babhūva varṣāsamayo 'tha medinī kaṭhoradharmajvaraśāntikarmaṭhaḥ /</l>\n<l>aśeṣakāntāraśikhaṇḍimaṇḍalīvilāsalāsyakramadeśikeśvaraḥ // 5.3 //</l>\n</lg>\n\n<lg>\n<l>payodharāḥ kecana kācamecakāścakāśire caṇḍasamīraṇeritāḥ /</l>\n<l>śanaiḥ śanairambarakṛṣṇabhoginā vimucyamānā iva jīrṇakañcukāḥ // 5.4 //</l>\n</lg>\n\n<lg>\n<l>tadā samāruhya vihāramaṇḍapaṃ sahaiva vadhvā sarasīruhekṣaṇaḥ /</l>\n<l>pradarśayan mīnadṛśaḥ payodharān pracakrame varṇayituṃ tapātyayam // 5.5 //</l>\n</lg>\n\n<lg>\n<l>itaḥ sarojākṣi! vilokayāmbudānudanvadambhobharapaśyatoharān /</l>\n<l>viyattalābhogavilāsadarpaṇapraviṣṭabhūmaṇḍalabimbasannibhān // 5.6 //</l>\n</lg>\n\n<lg>\n<l>ṛtuśriyā dīptataḍitpradīpikāsamārjitairañjanasañcayairiva /</l>\n<l>natabhru! navyaiḥ śakalaiḥ payomucāṃ nabhaḥsthalī pātramiyaṃ vibhāvyate // 5.7 //</l>\n</lg>\n\n<lg>\n<l>payodakālena cirapravāsinā samāgatenābhinavaṃ priye! diśām /</l>\n<l>vimucyamānā iva keśaveṇayo vibhānti kāmaṃ navameghapaṃktayaḥ // 5.8 //</l>\n</lg>\n\n<lg>\n<l>tapātyayābhyāgamanena śāmyato nidāgharūpasya kṛpīṭajanmanaḥ /</l>\n<l>vijṛmbhamāṇā iva dhūmavīcayo viśanti meghāvalayo viyattalam // 5.9 //</l>\n</lg>\n\n<lg>\n<l>purandarākrāntibhayena ye purā payonidhiṃ prāpuralūnapakṣakāḥ /</l>\n<l>samutpatantīva ta eva bhūdharāstataḥ samudadyannavavāridacchalāt // 5.10 //</l>\n</lg>\n\n<lg>\n<l>mṛgākṣ i! vidyullatikākarambimbitairnabho 'vakāśo jaladairvirājate /</l>\n<l>payonidhirvidrumavallivellitairyugakṣaye kardamagolakairiva // 5.11 //</l>\n</lg>\n\n<lg>\n<l>śikhaṇḍināmadbhutatāṇḍavaśriyāmaraṇyaraṅge madhurapraṇādinām /</l>\n<l>vilokya vidyunnayanena vibhramān praśaṃsatīva stanitena toyadaḥ // 5.12 //</l>\n</lg>\n\n<lg>\n<l>kalāpinaḥ kāñcanakāhalopamān phaṇīndralokān parigṛhya cañcubhiḥ /</l>\n<l>gabhīrakekāmukharīkṛtāmbarā nadanti cakrīkṛtabarhamaṇḍalāḥ // 5.13 //</l>\n</lg>\n\n<lg>\n<l>suvarṇakāreṇa tapātyayātmanā payodapālīnikaṣopalāntare /</l>\n<l>nighṛṣyamāṇā iva hemarājayastaḍillatā bhānti cakoralocane // 5.14 //</l>\n</lg>\n\n<lg>\n<l>malīmasaṃ kevalamaṅgamantaraṃ viśuddhamantaḥkaraṇaṃ tu māmakam /</l>\n<l>iti sphuraccañcaladīdhiticchalād vibhidya taṃ darśayatīva vāridaḥ // 5.15 //</l>\n</lg>\n\n<lg>\n<l>samudranemīvahanasya bhāriṇaścaturmahāsāgaramadhyavartinaḥ /</l>\n<l>kūlādrikūṭeṣu taḍidgaṇāvṛtā vibhānti sītā iva meghapaṃktayaḥ // 5.16 //</l>\n</lg>\n\n<lg>\n<l>vijitya viśvatrayamadbhutaśriyā pradānaśauryeṇa payomucāmunā /</l>\n<l>samucchritānāṃ taralākṣi! vidyuto jayadhvajānāṃ janayanti saṃśayam // 5.17 //</l>\n</lg>\n\n<lg>\n<l>sitacchadotsāraṇavetrayaṣṭayo viloladṛṣṭe! vilasanti vidyutaḥ /</l>\n<l>dhanāghanaiḥ proṣitatarjanakriyāvighūrṇyamānāḥ karaśākhikā iva // 5.18 //</l>\n</lg>\n\n<lg>\n<l>śatahradāpāditacārumaurvikaṃ salīlamādāya mahendrakārmukam /</l>\n<l>payodakālaḥ śabaraḥ śaravrajairapuṇḍarīkāṃ vidaghāti medinīm // 5.19 //</l>\n</lg>\n\n<lg>\n<l>bhujaṅgabhugvāntaphaṇāmaṇiśriyaḥ sphuranti bhūmnā puruhūtagopakāḥ /</l>\n<l>pracaṇḍadhārāhataratnasūdaraprakīrṇaratnopalakhaṇḍakāntayaḥ // 5.20 //</l>\n</lg>\n\n<lg>\n<l>śaranniśākāśatalodaraprabhāsahodare nūtanaśādvalasthale /</l>\n<l>patanti vajrāyudhagopakīṭakāḥ samagrandhyāruṇatārakopamāḥ // 5.21 //</l>\n</lg>\n\n<lg>\n<l>æviyatpṛthivyoḥ kiyadantaraṃ bhavetÆ iti pramātuṃ prathamena vedhasā /</l>\n<l>prasāryamāṇā iva mānarajjavaḥ patanti dhārāḥ paritaḥ payomucām // 5.22 //</l>\n</lg>\n\n<lg>\n<l>iyaṃ cakorākṣi! payodamālikā prakāmavācāṭabakoṭamaṇḍalī /</l>\n<l>upāttaśaṅkhā sphuṭamikṣudhanvanaḥ prayāṇamudghoṣayatīva diṅmukhe // 5.23 //</l>\n</lg>\n\n<lg>\n<l>vakāvalīvibhramakaṇṭhakambavo vitīrṇaśakrāyudhacitrakambalāḥ /</l>\n<l>namanti śaileṣu navābhrakuñjarāstaṭābhighātārthamivoḍhagarjitāḥ // 5.24 //</l>\n</lg>\n\n<lg>\n<l>kṣaṇaprabhācampakadāmabhūṣaṇā diśaḥ surendrāyudhacāruśekharāḥ /</l>\n<l>payodaśṛṅgairnavavārigarbhitaiḥ parasparābhyukṣamiva prakurvate // 5.25 //</l>\n</lg>\n\n<lg>\n<l>vigāhamānasya nabhaḥsthalīgṛhaṃ nidādhajiṣṇorṛtucakravartinaḥ /</l>\n<l>ghanena baddhā iva toraṇasrajaḥ surendracāpāḥ sutarāṃ cakāsati // 5.26 //</l>\n</lg>\n\n<lg>\n<l>prakampitāyāṃ kaṭhakāṣalīlayā digantabhittau stanayitnudantinā /</l>\n<l>viśīryamāṇā iva tārakāgaṇāḥ palāṇḍubhāsaḥ karakāḥ patantyamūḥ // 5.27 //</l>\n</lg>\n\n<lg>\n<l>payaḥpravāhaiḥ samameva vāridaḥ paraṃ samādāya mahāpayonidheḥ /</l>\n<l>punarvibhaktā iva mauktikotkarāḥ sphuranti varṣopalaśarkarāḥ kṣitau // 5.28 //</l>\n</lg>\n\n<lg>\n<l>yathā yathā vṛṣṭibhirabhramaṇḍale vijṛmbhate vaidyutahavyavāhanaḥ /</l>\n<l>tathā tathā pānthamṛgīdṛśāṃ dhruvaṃ vijṛmbhate cetasi manmathānalaḥ // 5.29 //</l>\n</lg>\n\n<lg>\n<l>nidāghatāpajvalitā vanasthalī prasārayanti sphuṭakandalīkaram /</l>\n<l>mayūrakekāvirutairmanoharaiḥ payodamabhyarthayatīva jīvanam // 5.30 //</l>\n</lg>\n\n<lg>\n<l>vinidrakāntāravinamravāṭikāprasūnakiñjalkaparāgavāhinaḥ /</l>\n<l>haranti mandāḥ pavamānakandalāḥ śikhaṇḍināṃ tāṇḍavajaṃ pariśramam // 5.31 //</l>\n</lg>\n\n<lg>\n<l>viśaṅkaṭāmambararājavīthikāṃ valāhakānāmaṭatāmitastataḥ /</l>\n<l>pratāyamānā iva pādapāṃsavaḥ patanti mandaṃ paritaḥ payaḥkaṇāḥ // 5.32 //</l>\n</lg>\n\n<lg>\n<l>vighuṣyamāṇe taḍitābhramaṃḍale vidhāya sākṣye navavaidyutānalam /</l>\n<l>ṛtuḥ purodhāstaṭinīsamudrayoḥ pravartayatyūrmikaragrahotsavam // 5.33 //</l>\n</lg>\n\n<lg>\n<l>anena kālena vināmṛtadravairnikāmamāpāditasarvasampadā /</l>\n<l>aśeṣato bhūrapi sarvathā bhajedaputriṇīnāmadhidevatāpadam // 5.34 //</l>\n</lg>\n\n<lg>\n<l>iti praśaṃsāmukhare sakautukaṃ svavṛttimuddiśya narendranandane /</l>\n<l>upoḍhalajjā iva diṅmukhāntare tirobabhūvuḥ sakalāḥ payodharāḥ // 5.35 //</l>\n</lg>\n\n<lg>\n<l>digaṅganāvarṇaghṛtānulepanaṃ sitacchadasvaiavihāravīthikā /</l>\n<l>sarojinīyauvanavibhramodayaḥ samāvirāsīt samayo 'tha śāradaḥ // 5.36 //</l>\n</lg>\n\n<lg>\n<l>taḍitpriyāyāḥ savilāsasampado balākikāyāśca viśuddhajanmanaḥ /</l>\n<l>viyogaduḥkhādiva maunamudritāḥ prapedire pāṇḍaratāṃ payodharāḥ // 5.37 //</l>\n</lg>\n\n<lg>\n<l>kadarthitātmīyaguṇaprakāśane kṣayaṃ prapanne sati vāridāgame /</l>\n<l>pramodahāsā iva diṅmṛgīdṛśāṃ samudbabhūvuḥ kalahaṃsamaṇḍalāḥ // 5.38 //</l>\n</lg>\n\n<lg>\n<l>sitacchadānāṃ śravaṇārtikāraṇaṃ niśamya kolāhalamutkacetasām /</l>\n<l>viyogabhājastaruṇījanā bhṛśaṃ ninindurantaḥkaraṇena bhārgavam // 5.39 //</l>\n</lg>\n\n<lg>\n<l>anantaratnākaraphenamaṇḍalairanaṅgakīrtistabakabhramāvahaiḥ /</l>\n<l>marālavṛndairvalamānapakṣakairapūri sarvaṃ haridantakandaram // 5.40 //</l>\n</lg>\n\n<lg>\n<l>vikāsināṃ saptapalāśabhūruhāṃ vijṛmbhamāṇāḥ parito rajobharāḥ /</l>\n<l>harinmukhānāmadhivāsacūrṇaṃkabhramaṃ vitenuḥ prathamānasaurabhāḥ // 5.41 //</l>\n</lg>\n\n<lg>\n<l>pravartyamāne pramadairmadāvalaiḥ samulvaṇe dānajalābhivarṣaṇe /</l>\n<l>gate 'pi varṣāsamaye mahāpagā babhūvuratyantavivṛddhajīvanāḥ // 5.42 //</l>\n</lg>\n\n<lg>\n<l>kalādhināthaḥ karajālamujjvalaṃ prasārayāmāsa haritsu nirbharam /</l>\n<l>cirotsukānāṃ kumudākaraśriyāṃ dṛḍhāṅgapālīmiva kartumunmanāḥ // 5.43 //</l>\n</lg>\n\n<lg>\n<l>vitāyamānaiḥ smitacandrikābharaistaraṅgitāḥ kṣomaviśeṣapāṇḍaraiḥ /</l>\n<l>vilajjamānā dvijarājadarśanād dhṛtāvaguṇṭhā iva digvadhūṭikāḥ // 5.44 //</l>\n</lg>\n\n<lg>\n<l>pataṅgadāvānalalaṅghitātmanāṃ tamastamāladrumaṣaṇḍasampadām /</l>\n<l>marutprakīrṇā iva bhasmadhūlayaḥ śaśaṅkire śāradameghapaṃktayaḥ // 5.45 //</l>\n</lg>\n\n<lg>\n<l>visṛtvaraiḥ śāradikaiḥ payodharairviḍambayāmāsa vikīrṇamambaram /</l>\n<l>taraṅgabhaṅgaiḥ kalaśāmbhasāṃ nidheryugāntabhinnairlavaṇodadherdyutim // 5.46 //</l>\n</lg>\n\n<lg>\n<l>kṛtābhiṣekāḥ prathamaṃ ghanāmbubhighṛtottarīyāḥ śaradabhrasañcayaiḥ /</l>\n<l>viliptagātryaḥ śaśiraśmicandanairdiśo dadhustārakahārayaṣṭikām // 5.47 //</l>\n</lg>\n\n<lg>\n<l>kṛtāplavānāmacireṇa vāridairdiśāvadhūnāṃ rucirāmbaratviṣām /</l>\n<l>śarīralagnā iva toyavipruṣaścakāśire sātiśayena tārakāḥ // 5.48 //</l>\n</lg>\n\n<lg>\n<l>vikāsinaścandrakaropalālanād virejire kairavakośarāśayaḥ /</l>\n<l>śaratprasanneṣu taḍākavāriṣu praviṣṭabimbā iva tārakāgaṇāḥ // 5.49 //</l>\n</lg>\n\n<lg>\n<l>vikasvarā vyañjitakaṇṭakāṃkurā vimuktamādhvīkamudaśrubindavaḥ /</l>\n<l>sarojaṣaṇḍāḥ śaradaṃ samāgatāḥ vilokya vismeramukhā ivābabhuḥ // 5.50 //</l>\n</lg>\n\n<lg>\n<l>vikāsabhājāmabhitaḥ saroruhāṃ vilīyamānairmakandanirjharaiḥ /</l>\n<l>agādhatāṃ prāpuratīva pūritāḥ śaratkṛśā apyakhilāḥ sarovarāḥ // 5.51 //</l>\n</lg>\n\n<lg>\n<l>vipakvapuṇḍrekṣuparumukhacyutairnirantarā mauktikasārasañcayaiḥ /</l>\n<l>udārakaidārakakulyakātaṭāḥ prapedire tāmranadītaṭopamām // 5.52 //</l>\n</lg>\n\n<lg>\n<l>vipākabhūmnābhividīrṇadāḍimīphalaprakīrṇairnavabījabālakaiḥ /</l>\n<l>karambitāḥ kānanabhūmayo babhuḥ punaḥ samudyatsuragopakā iva // 5.53 //</l>\n</lg>\n\n<lg>\n<l>ānandapākodayaśālibhiḥ phalairavāṅmukhīnāḥ kalamā lalakṣire /</l>\n<l>upasthitāmātmavināśavikriyāṃ vicintya śokāvanatā ivādhikam // 5.54 //</l>\n</lg>\n\n<lg>\n<l>vikīrṇapaṅkāṅkitaśṛṅgakoṭayaḥ khurārdhacandrakṣayakūlabhūmayaḥ /</l>\n<l>muhurnadanto vṛṣabhā madoddhatāstaṭābhighātaṃ saritāṃ vitenire // 5.55 //</l>\n</lg>\n\n<lg>\n<l>atrāntare rājakumāramenamāhūya pṛthvīpatirābabhāṣe /</l>\n<l>ayaṃ janaḥ putra! tavāstraśikṣāvilokanaṃ pratyabhivāñchatīti // 5.56 //</l>\n</lg>\n\n<lg>\n<l>śrutvā tu tatsūryakulāvataṃsaḥ pratyujjagāda prathamaṃ nṛpāṇām /</l>\n<l>ālokyatāṃ tāta! mamāstraśikṣā prāpte dine saptamasaṅkhyayeti // 5.57 //</l>\n</lg>\n\n<lg>\n<l>athāgate saptamavāsarānte prajāpatirbandhujanena sārdham /</l>\n<l>tasyāstraśikṣāpravilokanārtham adhyāsta bhadrāsanamantareṇa // 5.58 //</l>\n</lg>\n\n<lg>\n<l>ekena bāṇāsanamātatajyam, anyena hastāmburuheṇa bāṇam /</l>\n<l>samādadānaḥ sa pinaddhamūrtiragre gurorāvirabhūt kumāraḥ // 5.59 //</l>\n</lg>\n\n<l>kiṃ puṣpadhanvā pratimabdhamūrtiḥ, kiṃ vāvatīrṇo madhavān sadhanvā! evaṃvidhā prādurabhūt prajānāṃ vikalpanā vismitamānasānām // 5.60 //</l>\n\n<lg>\n<l>adṛṣṭapūrvāmatilokaśilpām atyadbhutāmapratimaprabhāvaḥ /</l>\n<l>bahuprakārāṃ piturastraśikṣāṃ sandarśayāmāsa sa vīravaryaḥ // 5.61 //</l>\n</lg>\n\n<lg>\n<l>dṛṣṭvāstraśikṣāṃ jagadekabandhorabhūtapūrvāmavanītaleṣu /</l>\n<l>ātmānamākhaṇḍalatulyadhāmā viśāmadhīśo bahu manyate sma // 5.62 //</l>\n</lg>\n\n<lg>\n<l>itthaṃ dhīro darśayitvāstraśikṣāṃ dhānuṣkāṇāmagragaṇyastarasvī /</l>\n<l>āgopālaṃ stūyamānāpadāno lokairuccairāsasādātmageham // 5.63 //</l>\n</lg>\n\n<lg>\n<l>saṅgītamaṅgalamahotsavasaṅginībhiḥ sākaṃ vadhūbhiranurāgataraṅgitābhiḥ /</l>\n<l>krīḍāgṛheṣu viharan kṣitipālasūnurvarṣāṇi kānicidasau kṣapayāñcakāra // 5.64 //</l>\n</lg>\n\n<p>iti buddhaghoṣaviracite padyacūḍāmaṇināmni mahākāvye pañcamaḥ sargaḥ //</p>\n\n<p>ṣaṣṭhaḥ sargaḥ\nvasantasamayavarṇanam</p>\n\n<lg>\n<l>prādurbabhūva samayaḥ subhago vasantaḥ prastāvanālikulakokilakūjitānām /</l>\n<l>bāṇāśayo makaraketanasāyakānām mauhūrtiko malayamārutanirgamānām // 6.1 //</l>\n</lg>\n\n<lg>\n<l>uccaṇḍadaṇḍadharakāsarasaurvabhaumasannāhabhīta iva caṇḍamayūkhamālī /</l>\n<l>sadyo vivartitahayo yamadiṅmukhāntād yātrāmadhatta himabhūdharasammukhīnām // 6.2 //</l>\n</lg>\n\n<lg>\n<l>candrodayojjvalamukhena jhaṣadhvajājñāṃ vyākurvatā vimalasūkṣmatarāmbareṇa /</l>\n<l>vanyā vasantasamayena parigrahatvasambhāvitā sapadi puṣpavatī babhūva // 6.3 //</l>\n</lg>\n\n<lg>\n<l>kalena gāḍhataramānaparigrahāṇāṃ prāṇānilān rasayituṃ pramadājanānām /</l>\n<l>ullāsiteva rasanā kusumadrumāṇām adbhāsate sma navakomalapallavaśrīḥ // 6.4 //</l>\n</lg>\n\n<lg>\n<l>unmocayan pariṇatacchadakañculīkāmudbhāvayan mukulajālakaromaharṣam /</l>\n<l>ullolayan bhramarakeśabharaṃ latānām udyānabhūṣu vijahāra vasantakālaḥ // 6.5 //</l>\n</lg>\n\n<lg>\n<l>āruhya mandamalayānilamaupavāhyamāśājayapracalitasya manobhavasya /</l>\n<l>sūnaprasūtirabhavannavalājavṛṣṭiḥ puṃskokiladhvanirabhūd varaśaṅkhaghoṣaḥ // 6.6 //</l>\n</lg>\n\n<lg>\n<l>mandānilena vahatā vanarājimadhyād utthāpitaḥ kusumakoṇakareṇuruccaiḥ /</l>\n<l>senāparāga iva digvijayodyatasya cetobhuvaḥ prasarati sma digantareṣu // 6.7 //</l>\n</lg>\n\n<lg>\n<l>puṣpāyudhasya nṛpateḥ parapuṣṭavargaḥ saṃgrāmasambhramasahān sahakārabāṇān /</l>\n<l>sañcetukāma iva sañcitacārupatrān babhrāma vibhramavaneṣu navāṃkureṣu // 6.8 //</l>\n</lg>\n\n<lg>\n<l>vīreṇa mārasubhaṭena vibhidya bāṇairbaddhā mahāviṭapināṃ viṭapāntareṣu /</l>\n<l>vyākīrṇakeśanicayā iva śatrumuṇḍā vyālolabhṛṅganivahāḥ stabakā virejuḥ // 6.9 //</l>\n</lg>\n\n<lg>\n<l>bhṛṅgābhimudritamukhā makarandapūraiḥ pūrṇodarā rurucire sumanogulucchāḥ /</l>\n<l>vīrasya māranṛpatervijayābhiṣekaṃ kālena kartumiva ratnaghaṭāḥ praṇītāḥ // 6.10 //</l>\n</lg>\n\n<lg>\n<l>oghīkṛtā malayamārutacandanena puṣphora pūgavananūtanapuṣpapāliḥ /</l>\n<l>cetobhavasya nṛpatermadhunā salīlam āndolitā lalitacāmaramālikeva // 6.11 //</l>\n</lg>\n\n<lg>\n<l>puṃskokilāaḥ punaranaṅgajayāpadānagāthāsadṛkṣakalapañcamakūjitāni /</l>\n<l>peṭhuḥ prasannamadhurojjvalapeśalāni pratyagracūtakalikāsu vanasthalīṣu // 6.12 //</l>\n</lg>\n\n<lg>\n<l>udvelasambhṛtamadhuvratadānarājirucchṛṅkhalo malayamārutagandhahastī /</l>\n<l>mānagrahādrikaṭakeṣu manasvinīnāṃ vaprakriyāvihṛtimācarati sma mandam // 6.13 //</l>\n</lg>\n\n<lg>\n<l>mandānilakṣitipamaṅgalapāṭhakānāṃ mākandagandhagajamaṇḍanaḍiṇḍimānām /</l>\n<l>uddāmakāmavijayotsavaghoṣaṇāmām ujjṛmbhate sma rutamunmadaṣaṭpadānām // 6.14 //</l>\n</lg>\n\n<lg>\n<l>āmūlacūḍamabhitaḥ pravijṛmbhamāṇo bālapravāhanivaho vanapādapānām /</l>\n<l>mānāndhakāraharaṇāya manasvinīnāṃ bālātapaprasaravibhramamālalambe // 6.15 //</l>\n</lg>\n\n<lg>\n<l>nirantarasmeramaṇīcakānāṃ niṣyandamānābhiranohakānām /</l>\n<l>madhūlakāsāramahānadībhirvanaṃ nadīmātṛkatāmayāsīt // 6.16 //</l>\n</lg>\n\n<lg>\n<l>taṭopakaṇṭhaṃ makarandasindhoḥ prasūnadhūlīpulinābhirāme /</l>\n<l>ābaddhacakrāḥ saha kāminībhirārebhire pātumalipravīrāḥ // 6.17 //</l>\n</lg>\n\n<lg>\n<l>vīrunmayīṃ vibhramayantraḍolāmāropya bhṛṅgīmavigītagītām /</l>\n<l>samīraṇairātmagarutsamutthaiḥ sānandamāndolayati sma bhṛṅgaḥ // 6.18 //</l>\n</lg>\n\n<lg>\n<l>aśokayaṣṭyāḥ stabakopanītamādāya puṣpāsavamānanena /</l>\n<l>sambhogabhinnāṃ taraṇadvirephaḥ sacāṭukaṃ pāyayati sma kāntām // 6.19 //</l>\n</lg>\n\n<lg>\n<l>aṅgaṃ samāsādya latāṅganānāṃ ṣaḍaṃghriḍimbhāḥ stabakastaneṣu /</l>\n<l>pratyagrapuṣpāsavadugdhapānaṃ prapedire vismṛtalolabhāvāḥ // 6.20 //</l>\n</lg>\n\n<lg>\n<l>anekasaṃgrāmavimardaśīrṇāṃ purāṇamaurvīmapanīya bhāraḥ /</l>\n<l>kodaṇḍayaṣṭermakarandayaṣṭerapūrvamaurvīkarod dvirephaiḥ // 6.21 //</l>\n</lg>\n\n<lg>\n<l>ananyayonerapadānagāthāṃ madhoḥ sakāśādiva śikṣayantaḥ /</l>\n<l>śākhāsu śākhāsu mahīruhāṇāṃ śanaiḥ śiśiñjuḥ kalakaṇṭhaśāvāḥ // 6.22 //</l>\n</lg>\n\n<lg>\n<l>utkṣiptaśākhācchalabāhudaṇḍāścūtadrumāḥ śūrpakaśāsanājñām /</l>\n<l>karṇābhirāmaiḥ kalakaṇṭhanādairuddhoṣayāmāsurivādhvagānām // 6.23 //</l>\n</lg>\n\n<lg>\n<l>vinetukāmasya vilāsinīnāṃ māanadvipendraṃ makaradhvajasya /</l>\n<l>hemāṃkuśānāmavahannabhikhyāmagre natāḥ prauḍhapalāśakośāḥ // 6.24 //</l>\n</lg>\n\n<lg>\n<l>paribhramatṣaṭpadakarburāṇāṃ paṃktiḥ palāśadrumamañjarīṇām /</l>\n<l>dedīpyamānasya śilāvalasya dīptiṃ yayau darśitadhūmarāśeḥ // 6.25 //</l>\n</lg>\n\n<lg>\n<l>āmodalubdhairalināṃ kadambarākṛṣyamānaḥ sumanogulucchaḥ /</l>\n<l>grāsīkṛto rāhumukhena rākākalānidherbimba ivābabhāse // 6.26 //</l>\n</lg>\n\n<lg>\n<l>taṭīpaṭīradrumasaṅgabhājāṃ sarīsṛpāṇāmiva sāhacaryāt /</l>\n<l>viyoginaścandanaśailajanmā vimūrcchayāmāsa muhuḥ samīraḥ // 6.27 //</l>\n</lg>\n\n<lg>\n<l>madhuśīkaradurdināndhakāre vanalakṣmīratidūtikopitānām /</l>\n<l>bhramarīmabhisatvarīṃ pramattaḥ sacamatkāramarīramad dvirephaḥ // 6.28 //</l>\n</lg>\n\n<lg>\n<l>vakuladrumavāṭikā varastrīmukhagaṇḍūṣamadhudravābhiṣekam /</l>\n<l>anubhūya navāṃkurāpadeśādavahannañcitaromaharṣaśobhām // 6.29 //</l>\n</lg>\n\n<lg>\n<l>sahakāravanīṣu sañcarantyā madhulakṣmyā iva nūpurapraṇādāḥ /</l>\n<l>kalakaṇṭhabhuvaḥ kalapralāpāḥ śravasaḥ pāraṇamādadhurjanānām // 6.30 //</l>\n</lg>\n\n<lg>\n<l>aṅganāvadanapadmapūraṇīmādareṇa paripīya vāruṇīm /</l>\n<l>udvavāma punareva kesaraḥ syandamānamakarandakaitavāt // 6.31 //</l>\n</lg>\n\n<lg>\n<l>parimalalaharīṣu pādapānāṃ bharitasamastadigantarāpagāsu /</l>\n<l>jalaviharaṇamācacāra dirghaṃ malayamahīdharamandagandhavāhaḥ // 6.32 //</l>\n</lg>\n\n<lg>\n<l>manobhavo maṇḍalitāstramaurvikāgabhīraviṣphāravirāvitāmbaram /</l>\n<l>aśeṣasāṃsārikaśemuṣīmuṣo vavarṣa cūtāṃkuraśātasāyakān // 6.33 //</l>\n</lg>\n\n<lg>\n<l>iti pravṛtte madhumāsavaibhave vidhātumudyānavihāramutsukaḥ /</l>\n<l>rathaṃ samāruhya narendranandanaḥ sahāvarodhena vinirjagāma saḥ // 6.34 //</l>\n</lg>\n\n<lg>\n<l>tataḥ kumārasya purandaraśriyaḥ prabodhakālo 'yamiti prabodhitum /</l>\n<l>krameṇa vṛddhāturaluptajīvitān pradarśayāmāsuramuṣya devatāḥ // 6.35 //</l>\n</lg>\n\n<lg>\n<l>krameṇa paśyan purataḥ sthitānamūn nitāntamudvignamanāḥ nṛpātmajaḥ /</l>\n<l>kimetadityāahitavibhramaḥ svayaṃ purogatān paryanuyuṃkta sārathīn // 6.36 //</l>\n</lg>\n\n<lg>\n<l>savistaraṃ te 'pi surairadhiṣṭhitā narendraputrasya viraktikāraṇam /</l>\n<l>krameṇa teṣāmatimātraduḥsahaṃ jarāvikārādikamācacakṣire // 6.37 //</l>\n</lg>\n\n<lg>\n<l>niśamya teṣāṃ vacanaṃ nṛpātmajo nikāmanirvedavibhāvitāśayaḥ /</l>\n<l>niyantritodyānavihārakautuko nivartayāśvāniti sūtamabravīt // 6.38 //</l>\n</lg>\n\n<lg>\n<l>anantaraṃ tasya puraḥ surādhipairadarśi śāntānuśayastapodhanaḥ /</l>\n<l>vivṛddhakāruṇyasamudravīcikāviṭaṅkaviśrāntaviśālalocanaḥ // 6.39 //</l>\n</lg>\n\n<lg>\n<l>prataptacāmīkaragauravigrahaḥ pravālabhaṅgāruṇacārucīvaraḥ /</l>\n<l>prasannapūrṇendunibhānanadyutiḥ prabhūtamaitrīparivāhitāśayaḥ // 6.40 //</l>\n</lg>\n\n<lg>\n<l>tamenamālokya ca śākyanandanastapasvināmagrasaraṃ savismayaḥ /</l>\n<l>ka eṣa kā vāsya caritracāturītyapṛcchadabhyāśajuṣaḥ svasārathon // 6.41 //</l>\n</lg>\n\n<lg>\n<l>ayaṃ mahābhāga! viśuddhamānasaḥ pavitraśīlaḥ paramārthadeśikaḥ /</l>\n<l>savāsanonmūlitasarvakilviṣastapodhanaḥ kaścidapaścimaḥ satām // 6.42 //</l>\n</lg>\n\n<lg>\n<l>amuṣya yaḥ śāsanamāśrito jano jarāvikārāditaraṅgabhaṅguram /</l>\n<l>krameṇa nistīrya sa janmasāgaraṃ prayāti nirvāṇapadaṃ niruttaram // 6.43 //</l>\n</lg>\n\n<lg>\n<l>iti pravīrāḥ kṣitipālanandanaprabodhanārthaṃ vibudhānubhāvataḥ /</l>\n<l>vitenire vāṅmanasātigocaraṃ taponidhestasya caritravarṇanam // 6.44 //</l>\n</lg>\n\n<lg>\n<l>itthaṃ śrutvā sārathīnāṃ vacastallabdhopāyaḥ saṃsṛterniṣkramāya /</l>\n<l>santuṣṭāntarmānaso rājasūnurbhūyo 'pyaicchat kartumudyānalīlām // 6.45 //</l>\n</lg>\n\n<p>iti buddhaghoṣaviracite padyacūḍāmaṇināmni mahākāvye ṣaṣṭhaḥ sargaḥ //</p>\n\n<p>saptamaḥ sargaḥ\nsiddhārthasyodyānapraveśaḥ</p>\n\n<lg>\n<l>pracoditāśvaḥ punareva sūtaiḥ pratodahastairnaralokavīraḥ /</l>\n<l>ākhaṇḍalodayānamano 'bhirāmamārāmamatyadbhutamāviveśa // 7.1 //</l>\n</lg>\n\n<lg>\n<l>vidyāgṛhaṃ pañcamapāṭhakānāṃ vikalpatūṇīramananyayoneḥ /</l>\n<l>gañjāgṛhaṃ ṣaṭpadakāminīnāṃ krīḍāgṛhaṃ kiñca vasantalakṣmyāḥ // 7.2 //</l>\n</lg>\n\n<lg>\n<l>carācarāṇamabhivandanīyamāgantumudyānāmahīruhastam /</l>\n<l>marudvaśādānamitaiḥ śirobhirbaddhaprabālāñjalayaḥ praṇemuḥ // 7.3 //</l>\n</lg>\n\n<lg>\n<l>parāgasampatsikatāvakīrṇe paryukṣite puṣparasaiḥ patadbhiḥ /</l>\n<l>kṛtopahāre galitaiḥ prasūnairudyānamadhye vijahāra vīraḥ // 7.4 //</l>\n</lg>\n\n<lg>\n<l>latāṅgahārairlalitāligītairvanapriyāmañjuravaiśca vādyaiḥ /</l>\n<l>ārāmabhūmiṃ sa vilokya mene saṅgītaśālāmiva śambarāreḥ // 7.5 //</l>\n</lg>\n\n<lg>\n<l>taruprasūnānyapacetukāmā vāmālakā mandapadaṃ carantyaḥ /</l>\n<l>kumārasevārthamupasthitānāṃ śaṅkāṃ vitenustarudevatānām // 7.6 //</l>\n</lg>\n\n<lg>\n<l>ālāpamārāmavihāriṇīnāmākarṇayanto hariṇekṣaṇānām /</l>\n<l>vilajjamānā iva baddhamaunāstasthuḥ kṣaṇaṃ tatra vasantaghoṣāḥ // 7.7 //</l>\n</lg>\n\n<lg>\n<l>mañjīranādacchalato mamārtiṃ na subhru! kuryā iti nāthateva /</l>\n<l>padena paṅkeruhakomalena pasparśa kācicchanakairaśokam // 7.8 //</l>\n</lg>\n\n<lg>\n<l>aśokayaṣṭistaruṇījanasya pādāmbujasparśamivāsahiṣṇuḥ /</l>\n<l>navapravālaprasavāpadeśāt kopānalajvālamivotsasarja // 7.9 //</l>\n</lg>\n\n<lg>\n<l>sudhāmarīcidyutiśītalena karāmbujasparśasukhena kācit /</l>\n<l>udbhidyamānāṃkuraromaharṣaṃ putrāgatāṃ prāpayati sma cūtam // 7.10 //</l>\n</lg>\n\n<lg>\n<l>asūta sadyaḥ sahakāraśākhī navāṃkuran puṅkhitacārupatrān /</l>\n<l>ananyayonerabhimānahetū naruntudān pānthabadhūjanānām // 7.11 //</l>\n</lg>\n\n<lg>\n<l>saugandhikendīvaravāsitena salīlamantarmukhasambhṛtena /</l>\n<l>purāṇamādhvīkarasena kācidaśokatāṃ kesaramānināya // 7.12 //</l>\n</lg>\n\n<lg>\n<l>manojñagandhairvakuladrumāṇāṃ svayaṃ vikīrṇaiḥ sumanonikāyaiḥ /</l>\n<l>latāpratānena vicitramekā saṅkalpayāmāsa vikalpakāñcīm // 7.13 //</l>\n</lg>\n\n<lg>\n<l>upāhṛtaiḥ kāñcanapuṣpajālairudāragandhairnavamallikāyāḥ /</l>\n<l>āpūrayantī nijakeśapāśamanaṅgatūṇīramivābabandha // 7.14 //</l>\n</lg>\n\n<lg>\n<l>āvarjyaśākhāṃ karapallavena prasahya puṣpāpacayonmukhāyāḥ /</l>\n<l>ruṣeva kasyāścidaśokayaṣṭistiraskaroti sma dṛśaṃ parāgaiḥ // 7.15 //</l>\n</lg>\n\n<lg>\n<l>kareṇa sākaṃ mama komalena spardhāmidaṃ kiṃ paruṣaṃ bhajeta /</l>\n<l>ityāttaroṣeva salīlamekā cūtapravālasya cakāra bhaṅgam // 7.16 //</l>\n</lg>\n\n<lg>\n<l>sindūrasaundaryasahodareṇa śephālikāpuṣparajaḥkaṇena /</l>\n<l>cakāra sakhyāḥ savilāsamekā phālasthale cārutamālapatram // 7.17 //</l>\n</lg>\n\n<lg>\n<l>ākṛṣya śākhāḥ sadayaṃ latānāmālūya hastena navapravālam /</l>\n<l>māṇikyabhūṣāmapasārya kaṇṭhe niveśayāmāsa patiḥ parasyāḥ // 7.18 //</l>\n</lg>\n\n<lg>\n<l>kācit pragalbhā ramaṇasya karṇe niveśayantī kila karṇapūram /</l>\n<l>āveṣṭya kaṇṭhaṃ bhujabandhanena kapolakāntiṃ paricumbati sma // 7.19 //</l>\n</lg>\n\n<lg>\n<l>navaprasūnaiḥ sakalāṅganaddhairmanoharāḥ kāścana vārijākṣyaḥ /</l>\n<l>ayugmabāṇāyudhadevatānāmāviṣkṛtānāmavahannabhivayām // 7.20 //</l>\n</lg>\n\n<lg>\n<l>stanābhirāmastabakojjvalānāṃ dantacchadāpāṭalapallavānām /</l>\n<l>madhye latānāaṃ nibhṛtaṃ vasantīṃ sakhīṃ vivektuṃ na śaśāka kācit // 7.21 //</l>\n</lg>\n\n<lg>\n<l>itthaṃ kumārasya sahāvarādhaiḥ salīlamārāmavihārabhājaḥ /</l>\n<l>ālokanāyeva sahasrabhānurākāśamadhyaṃ paramadhyarukṣat // 7.22 //</l>\n</lg>\n\n<lg>\n<l>caṇḍātapasparśavivardhamānamarīcikāvāpivihāradakṣaḥ /</l>\n<l>sandhukṣayaṃstāpamatīva tāsāṃ madhyāhnaśaṃsī marudājagāma // 7.23 //</l>\n</lg>\n\n<lg>\n<l>chāyāstarūṇāmabhitaḥ pravṛttāścaṇḍātape kṣantumivāsamarthāḥ /</l>\n<l>mūlālavālaṃ muhurambusekasañjātaśaityaṃ śanakairupeyuḥ // 7.24 //</l>\n</lg>\n\n<lg>\n<l>vihārasañjātapariśramāṇāṃ vilāsinīnāmalikasthalīṣu /</l>\n<l>pradurbabhūvuḥ śramavārileśāḥ pradyumnakīrtyaṅkaranirviśeṣāḥ // 7.25 //</l>\n</lg>\n\n<lg>\n<l>dharmodabinduprakarā virejuḥ kapolapālīṣu nitambinīnām /</l>\n<l>snānārthamānetumamūḥ purastāt taḍākadūtā iva samprayātāḥ // 7.26 //</l>\n</lg>\n\n<lg>\n<l>ārāmabhūmāvativāhya tāpaṃ mādhyāhnikaṃ madhyamalokapālaḥ /</l>\n<l>āsevyamāno varavarṇinībhirambhovihārārthamavāpa vāpīm // 7.27 //</l>\n</lg>\n\n<lg>\n<l>mandānilāndolitavīcimālāḍolāyamānonmadarājahaṃsīm /</l>\n<l>samphullakalhāravijṛmbhamāṇasaurabhyapūraplavamānabhṛṅgīm // 7.28 //</l>\n</lg>\n\n<lg>\n<l>kumudvatīkośapuṭāvatīrṇamādhvīkadhārāmadhurapravāhām /</l>\n<l>uttuṅgakallolavitānaratnaraṅgasthalīcaṃkramamāṇamatsyām // 7.29 //</l>\n</lg>\n\n<lg>\n<l>ekatra phullairnavapuṇḍarīkairgaṅgānuṣaktāmiva dṛśyamānām /</l>\n<l>raktāravindairitaratra bhinnaiḥ śoṇopagūḍhāmiva śobhamānām // 7.30 //</l>\n</lg>\n\n<lg>\n<l>patatripakṣapravikīrṇapadmaparāgasindūritadigvibhāgām /</l>\n<l>sa śīkarāsūtritadurdinābhālokya vāpīmadhikaṃ nananda // 7.31 //</l>\n</lg>\n\n<lg>\n<l>duḍhāvabaddhāyatakeśapāśaiḥ śṛṅgānuṣaṅgojjvalapāṇipadmaiḥ /</l>\n<l>sahāvarodhaiḥ sa vihāra vāpīmavātarat pāśadharaprabhāvaḥ // 7.32 //</l>\n</lg>\n\n<lg>\n<l>tatpūrvamabhyāgatamādareṇa tamūrmihastaiḥ paritabhya vāpī /</l>\n<l>karṇābhirāmaiḥ kalahaṃsanādairvārttānuyogaṃ madhuraṃ cakāra // 7.33 //</l>\n</lg>\n\n<lg>\n<l>antarvigāḍhe sati sundarībhirudvelatāṃ prāpa mahātaḍāgaḥ /</l>\n<l>jalāśayāḥ strīṣu kṛtānuṣaṅgāḥ kathaṃ nu velāṃ na vilaṅghyanti // 7.34 //</l>\n</lg>\n\n<lg>\n<l>kaṭhorakāntākucamaṇḍalānāmāghātabhītā iva vepamānāḥ /</l>\n<l>kallolamālāḥ kaṇikāpadeśānmuktopahārānupaninyurāsām // 7.35 //</l>\n</lg>\n\n<lg>\n<l>padmākare paṅkajalocanābhirnarendrasūnurvijahāra sārdham /</l>\n<l>salīlamantaḥpurikāṅganābhiḥ sākaṃ pracetā iva vārirāśau // 7.36 //</l>\n</lg>\n\n<lg>\n<l>kāntākarodañcitavāridhārāḥ kāntasya vāhvorupari prakīrṇāḥ /</l>\n<l>ayatnabālavyajanopacāracāturyadhuryāḥ kṣaṇamātramāsan // 7.37 //</l>\n</lg>\n\n<lg>\n<l>parisphuracchīkaradanturāṅgaṃ paryāyavalgatkucakumbhahāram /</l>\n<l>kāścit karaiḥ kāntamivāparāddhamāsphālayāmāsuramandamambhaḥ // 7.38 //</l>\n</lg>\n\n<lg>\n<l>taraṅgaraṅge saha bhṛṅgagānaiḥ saroruhe tāṇḍavamādadhāne /</l>\n<l>hastāmbujairāttamṛṇāladaṇḍairavādayan vārimṛdaṅgamanyāḥ // 7.39 //</l>\n</lg>\n\n<lg>\n<l>nimajjanonmajjanarāgiṇībhirnitambinībhirniviḍastaḍāgaḥ /</l>\n<l>aśumbhadambhonidhirantarāntarāvirbhavantībhirivāpsarobhiḥ // 7.40 //</l>\n</lg>\n\n<lg>\n<l>krīḍātaḍākaṃ kṣitipālasūnuḥ keyūrabhogīndravṛtena doṣṇā /</l>\n<l>mamantha bhūbhāradhurandhareṇa manthādriṇā sindhumivābjanābhaḥ // 7.41 //</l>\n</lg>\n\n<lg>\n<l>kṣoṇībhujā kuṃkumavāridhārā yantraprayuktā ramaṇīmukheṣu /</l>\n<l>papāta paṃkeruhakānaneṣu prabheva bhānoḥ prathamāvatārā // 7.42 //</l>\n</lg>\n\n<lg>\n<l>vāmabhruvastaṃ maṇiśṛṅgamuktairavākiran kuṃkumavāripūraiḥ /</l>\n<l>tathāgataḥ so 'yamatīva reje sapallavaśrīriva pārijātaḥ // 7.43 //</l>\n</lg>\n\n<lg>\n<l>kasyāścidāviṣkṛtacandrikāyāḥ karābjayantraprahitāmbudhārā /</l>\n<l>papāta patyurmaṇimaulibandhe gaṅgeva devasya jaṭākalāpe // 7.44 //</l>\n</lg>\n\n<lg>\n<l>svahastayantraprahitābhiradbhiḥ pidhāya kasyāścana netrayugmam /</l>\n<l>viṭaḥ parasyā vinimīlitākṣyāścucumba bimbādharamādareṇa //</l>\n</lg>\n\n<lg>\n<l>kayācidabhyarṇajuṣaḥ salīlaṃ kāntasya kaṇṭhe prahitāmbudhārā /</l>\n<l>cetobhuvā cittamṛgaṃ grahītuṃ vyāpāritā vāguriteva reje // 7.46 //</l>\n</lg>\n\n<lg>\n<l>vaktre manojñasmitacandrikābhūd vakṣoruhe nirjharakāntirāsīt /</l>\n<l>madhye babhūvābhrasaridvilāso vāmabhruvāṃ majjanavāridhārā // 7.47 //</l>\n</lg>\n\n<lg>\n<l>āplāvayāmāsa karodakena vaktraṃ sa kasyāścana mānavatyāḥ /</l>\n<l>tadeva tanmānaparigrahasya jalāñjaliprakramamālalambe // 7.48 //</l>\n</lg>\n\n<lg>\n<l>nimajya kāsāñcidudañcitānāṃ vakṣoruhāḥ prakṣaradambudhārāḥ /</l>\n<l>cakāśire cañcupuṭāpakṛṣṭamṛṇālanālā iva cakravākāḥ // 7.49 //</l>\n</lg>\n\n<lg>\n<l>nirākṛte kāpi taraṅgavātaiḥ stanottarīye sati lajjamānā /</l>\n<l>kucasthalaṃ navyanakhavraṇāṅkaṃ ḍiṇḍīrapiṇḍena tiraścakāra // 7.50 //</l>\n</lg>\n\n<lg>\n<l>kasyāścidantaḥsalile nimajya samuccalantyāḥ sarasaṃ mukhābjam /</l>\n<l>samujjihānasya samudramadhyāt tārāpaterbimbamivābabhāse // 7.51 //</l>\n</lg>\n\n<lg>\n<l>ambhovihārākulitaiḥ payobhirapākṛteṣvañjanamaṇḍaneṣu /</l>\n<l>roṣādivāntaḥpuramundarīṇāṃ netrāravindānyaruhaṇībabhūvuḥ // 7.52 //</l>\n</lg>\n\n<lg>\n<l>payodharāḥ paṅkajalocanānāṃ pāthovihāre patadambudhārāḥ /</l>\n<l>nāgendrakumbhā iva naddhahārāḥ sanirjharaughā iva śailaśṛṅgāḥ // 7.53 //</l>\n</lg>\n\n<lg>\n<l>anaṅgasāmrājyamahābhiṣekakumbhāvivāmbhoruhalocanāyāḥ /</l>\n<l>vakṣoruhau maṅgalaśṛṅgasaṃsthairavākiran vāribharaiḥ parasyāḥ // 7.54 //</l>\n</lg>\n\n<lg>\n<l>bibhūṣaṇairvidrumapuṣyarāgavaiḍūryagārutmatapadmarāgaiḥ /</l>\n<l>aṅgacyutairambujalocanānāṃ ratnākaro 'bhūt kamalākaro 'pi // 7.55 //</l>\n</lg>\n\n<lg>\n<l>evaṃ sa kṛtvā sarasīvihāraṃ sahāvarodhaiḥ sarasīruhākṣaḥ /</l>\n<l>uttīrya tasyāstaṭasanniviṣṭaṃ baddhopacāraṃ sadanaṃ viveśa // 7.56 //</l>\n</lg>\n\n<lg>\n<l>tatrānuraktaiḥ saha mitravargaiḥ saṅkalpitākalpavikalpaveṣaḥ /</l>\n<l>rasottaravyañjanapākahṛdyamāhāramāryaḥ paramabhyanandat // 7.57 //</l>\n</lg>\n\n<lg>\n<l>vicitrapaṭṭāstaraṇopapannaṃ vikīrṇapuṣpaprakaraṃ kumāraḥ /</l>\n<l>abhyantarasthāpitabhadrapīṭhamāsthānikaṃ maṇḍapamadhyavātsīt // 7.58 //</l>\n</lg>\n\n<lg>\n<l>tatra kṣoṇīramaṇatanayo maṇḍape vāṇinīnāṃ nṛttārambhairnirupamarasairvādyaghoṣairmanojñaiḥ /</l>\n<l>vīṇānādaiḥ śravaṇasubhagairveṇunādaiśca hṛdyaiḥ</l>\n<l>śrīmānahnastribhuvanaguruḥ śeṣameṣa vyanaiṣīt // 7.59 //</l>\n</lg>\n\n<p>iti buddhaghoṣacarite padyacuḍāmaṇināmni mahākāvye saptamaḥ sargaḥ //</p>\n\n<p>aṣṭamaḥ sargaḥ\nsūryāstakālavarṇanam</p>\n\n<lg>\n<l>tatrāntare bimbamamandarāgaṃ papāta bhānodiśi paścimāyām /</l>\n<l>ākāśakośād galitasya nīlād ākṛṣṭalīlaṃ maṇidarpaṇasya // 8.1 //</l>\n</lg>\n\n<lg>\n<l>ākāśasindhoraparāhṇakarṇadhārādhipaḥ saṃhṛtaraśmijālaḥ /</l>\n<l>prakṣepaṇībhiḥ sphaṭikātmikābhirdigantatīraṃ taraṇiṃ nināya // 8.2 //</l>\n</lg>\n\n<lg>\n<l>aśokapuṣpastabakābhitāmramastācale maṇḍalamuṣṇabhānoḥ /</l>\n<l>babhāra sindhormathane viṣaktapravālavallīvalasya śobhām // 8.3 //</l>\n</lg>\n\n<lg>\n<l>bhāsvānabhīpsuḥ parālokayātrāṃ padmākareṣu pratibimbalakṣāt /</l>\n<l>āpracchanārthaṃ priyabāndhavānāmambhojinīnāmiva sampraviṣṭaḥ // 8.4 //</l>\n</lg>\n\n<lg>\n<l>krameṇa madhyaṃ caramāmburāśeḥ prābhākaraṃ bimbamalañcakāra /</l>\n<l>harinmaṇiśyāmamivācyutasya vakṣaḥsthalaṃ kaustubhanāma ratnam // 8.5 //</l>\n</lg>\n\n<lg>\n<l>āvartavegādaparamburāśerāvṛttabimbaṃ haridaśvabimbam /</l>\n<l>bhūyo 'pi cakrabhramamunmṛjārthamāropitaṃ viśvasṛjeva reje // 8.6 //</l>\n</lg>\n\n<lg>\n<l>mayā vinābdhiḥ pralayaprasaṅgaṃ velā kadācinna vilaṅghiteti /</l>\n<l>satyaṃ cakāreva tadaṅgahastairādāya taptāruṇalohakūṭam // 8.7 //</l>\n</lg>\n\n<lg>\n<l>dināvasānena parīkṣakeṇa mandapradīptidyumaṇirmahārhaḥ /</l>\n<l>aurvāgninā tejayituṃ kilāntarudanvaṅgārabhare nirastaḥ // 8.8 //</l>\n</lg>\n\n<lg>\n<l>astaṅgate bhartari bhṛṅgamālāmaṅgalyasūtraṃ divasāntadhātrī /</l>\n<l>ambhojinīnāmapasaurabhāṇāmapākarodamburuhopakaṇṭhāt // 8.9 //</l>\n</lg>\n\n<lg>\n<l>viśleṣaduḥkhādiva tigmabhānoḥ saṅkocabhājāṃ nalinīvadhūnām /</l>\n<l>śokāgnidhūmālirivojjajṛmbhe bhṛṅgāvalī paṅkaruhānanemyaḥ // 8.10 //</l>\n</lg>\n\n<lg>\n<l>saurabhyalobhāt savidhe carantī bhṛṅgāvalī padmavaneṣu reje /</l>\n<l>viyoginībhirnalinīvadhūbhirvyāpāritodvandhanavāgureva // 8.11 //</l>\n</lg>\n\n<lg>\n<l>vihāya bhāsvān nalinīṃ sarāgāmastaṅgato 'bhūnmama bālyamitram /</l>\n<l>ityātiyogādiva cakravākastyaktvā priyāṃ dīnataraṃ rarāsa // 8.12 //</l>\n</lg>\n\n<lg>\n<l>pratāyamānā prathametarasmin kāṣṭhāntarāle kanati sma sandhyā /</l>\n<l>divāniśānyo 'nyanipīḍanena jājvalyamānā jvalanaprabheva // 8.13 //</l>\n</lg>\n\n<lg>\n<l>astaṅgataṃ bhāskaramambaraśrīrālokya śokātiśayākuleva /</l>\n<l>nakṣatramuktākṣavaṭaṃ dadhānā sandhyātapaṃ cīvaramālalambe // 8.14 //</l>\n</lg>\n\n<lg>\n<l>rudrākṣamālāvalayojjvalāni tapodhanānāṃ karapallavāni /</l>\n<l>sandhyāpraṇāmāya sabhṛṅgacakraiḥ saṅkocamāpuḥ saha padmaṣaṇḍaiḥ // 8.15 //</l>\n</lg>\n\n<lg>\n<l>ākāśanīlotpalabhṛṅgabhaṅgirāśāvadhūnīlapaṭottarīyam /</l>\n<l>viśvambharābhūmigṛhapraveśo 'pyajṛmbhatāndhaṅkaraṇī tamisrā // 8.16 //</l>\n</lg>\n\n<lg>\n<l>niṣyandamānairiva candrakāntairnirvāpitānāṃ tapanopalānām /</l>\n<l>samīoiraṇotthā iva dhūmasārthāstamobharāstarurantarikṣam // 8.17 //</l>\n</lg>\n\n<lg>\n<l>pradoṣavedhāḥ pravarasya tārāpraśastivarṇān likhituṃ himāṃśoḥ /</l>\n<l>payodavīthīphalakaṃ tamisramaṣīprakārairmalinīcakāra // 8.18 //</l>\n</lg>\n\n<lg>\n<l>śarvasya sandhyādhṛtatāṇḍavasya kaṇṭhaprabhāpuñja ivāndhakāraḥ /</l>\n<l>jvaliṣyatāmoṣadhipādapānāṃ kiñcāvṛṇod dhūma ivāntarikṣam // 8.19 //</l>\n</lg>\n\n<lg>\n<l>āvavrurākāśamatiprabhūtā āśāntaparyastatamaḥ samūhā /</l>\n<l>kūlaṅkaṣāḥ prāvṛṣi vārirāśiṃ kalindaputryā iva vāripūrāḥ // 8.20 //</l>\n</lg>\n\n<lg>\n<l>vibhāvarīcampakakarṇapūrā babhāsire veśmasu dīpalekhā /</l>\n<l>palāyamānasya raveḥ paṭiṣṭhairbandīkṛtā bhāsa ivāndhakāraiḥ // 8.21 //</l>\n</lg>\n\n<lg>\n<l>jijñāsamānāstimirapravṛttimarkasya cārā iva sañcarantaḥ /</l>\n<l>sandhyākṛśānoriva viṣphuliṅgāstamomaṇīnāṃ vyarucan nikāyāḥ // 8.22 //</l>\n</lg>\n\n<lg>\n<l>niśāndhakāraprakarāmbuvāhaniṣṭhyūtadhārākarakābhirāmaiḥ /</l>\n<l>tārāgaṇairdanturamantarikṣaṃ kāntiṃ dadhau kairavakānanasya // 8.23 //</l>\n</lg>\n\n<lg>\n<l>niraṃkuśānāṃ timiradvipānāṃ śuṇḍāvikīrṇairiva śīkaraughaiḥ /</l>\n<l>uddāmaśobhairnikarairuḍūnāṃ tārāpathaḥ śarkarilo babhūva // 8.24 //</l>\n</lg>\n\n<lg>\n<l>tamālanīlaṃ tagarāvadātaistārāgaṇairdanturamantarikṣam /</l>\n<l>agastyapītasya jahāra sindhorākīrṇamuktānikarasya śobhām // 8.25 //</l>\n</lg>\n\n<lg>\n<l>samudragarbhāntaramāśrayantaṃ tamo 'pahaṃ candramasaṃ tanūjam /</l>\n<l>samudvahantī śatamantukāṣṭhā śanairmukhe pāṇḍaratāmayāsīt // 8.26 //</l>\n</lg>\n\n<lg>\n<l>cakāśire candramasaḥ samutthāḥ samudragūḍhasya mayūkhamālāḥ /</l>\n<l>pītpā pravāhaṃ timibhiḥ sarandhraiḥ śirobhirūrdhvaprahitā ivāpa // 8.27 //</l>\n</lg>\n\n<lg>\n<l>ardhoditaḥ śītakarasya bimbaḥ kiñcit samāviṣkṛtalāñchanaśrīḥ /</l>\n<l>śṛṅgārayonestrijagajjigīṣorviṣāṅkito bāṇa ivārdhacandraḥ // 8.28 //</l>\n</lg>\n\n<lg>\n<l>tamālanīlasya samudraviṣṇostārādhibhūmaṇḍalapuṇḍarīkam /</l>\n<l>āvartanābhīvivarādudasthādālakṣyacihnabhramarābhirāmam // 8.29 //</l>\n</lg>\n\n<lg>\n<l>samujjihānaṃ lavaṇābdhimadhyāt tārāpatermaṇḍalamuttaraṅgāt /</l>\n<l>uvāha tasmādabhimathyamānādunmajjadairāvatakumbhalīlām // 8.30 //</l>\n</lg>\n\n<lg>\n<l>udyacchamānastuhināṃśumālī yataḥ pravālāruṇamaṇḍalo 'bhūt /</l>\n<l>tadvāḍavenārṇamūṣikāyāmāvarjitairāhita eva ratnaiḥ // 8.31 //</l>\n</lg>\n\n<lg>\n<l>sadhairyamādāya taṭeṣu pādaṃ pūrvādrimārohati rājasiṃhe /</l>\n<l>bhūtā iva dhvāntamataṅgajendrā mahībhṛtāṃ gahvaramāśrayante // 8.32 //</l>\n</lg>\n\n<lg>\n<l>astādriśṛṅgaskhalitāgrapādaḥ papāta bhāsvānaparāmburāśau /</l>\n<l>itīva bhītaḥ kaṭakān kareṇa spṛṣṭvāruroha prathamādriminduḥ // 8.33 //</l>\n</lg>\n\n<lg>\n<l>navodayālohitamindubimbaṃ vididyute pārvaṇamambarānte /</l>\n<l>sāyāhnamudrādhikṛtena dhātudraveṇa saṃnyastamivaikacihnam // 8.34 //</l>\n</lg>\n\n<lg>\n<l>vibhāvarīśaḥ karapallavena bhṛṅgāvalīmaṅgalasūtramālām /</l>\n<l>kusudvatīnāṃ kumudopakaṇṭhe saṃyojayāmāsa sakautukānām // 8.35 //</l>\n</lg>\n\n<lg>\n<l>ākarṇya gānaṃ madhupāṅganānāṃ karṇāmṛtaṃ pīta ivāmṛtāṃśuḥ /</l>\n<l>dideśa tābhyo makarandagarbhamāmudritaṃ kairavakośajātam // 8.36 //</l>\n</lg>\n\n<lg>\n<l>patyuḥ karasparśapariślathasya tamisrakeśasya niśāṅganāyāḥ /</l>\n<l>navaprasūnairiva viprakīrṇairnakṣatrajālaiḥ śuśubhe nabhaḥśrīḥ // 8.37 //</l>\n</lg>\n\n<lg>\n<l>vipakvatārādhipabimbaśaṅkhavimuktamuktāphaladantureva /</l>\n<l>vyomāpagāśīkararājiteva vididyute tārakitā nabhaḥśrīḥ // 8.38 //</l>\n</lg>\n\n<lg>\n<l>ākāśaśayyātalamaśnuvāne sudhākare bhartari sānurāge /</l>\n<l>śyāmāṅganāyāstimirāntarīyamākāśamadhyādapayātamāsīt // 8.39 //</l>\n</lg>\n\n<lg>\n<l>patiḥ paśunāmiva kālakūṭaṃ patiṃ nadīnāmiva kumbhayoniḥ /</l>\n<l>ādāya candraḥ karapallavena gāḍhāndhakāraṃ kavalīcakāra // 8.40 //</l>\n</lg>\n\n<lg>\n<l>viyogaduḥkhādiva pāṇḍarāṅgīṃ vilambamānabhramarālakāntām /</l>\n<l>kumudvatīmāsavapuṣpadigdhāmāśvāsayāmāsa kareṇa candraḥ // 8.41 //</l>\n</lg>\n\n<lg>\n<l>velājaleṣu maṇidarpaṇavibhrameṣu cchāyāgatena śaśalāñchanamaṇḍalena /</l>\n<l>vārākaro varuṇabhūpatinā maṇīnāmekākaro racitamudra ivāśaśaṅka // 8.42 //</l>\n</lg>\n\n<lg>\n<l>antaḥ parisphuritabālatamālakāntirālakṣyate sma rajanīkaramaṇḍalaśrīḥ /</l>\n<l>āsṛkvabhāgavivṛtānanasaiṃhikeyadaṃṣṭrākarālagaraladravamudriteva // 8.43 //</l>\n</lg>\n\n<lg>\n<l>bimbaṃ pradarśitakuraṅgakalaṅkarekhaṃ vyaktaṃ babhau kumudinīkuladaivatasya /</l>\n<l>āvartamaṇḍalamivācalasārvabhaumakanyākalindatanayāmilanopajātam // 8.44 //</l>\n</lg>\n\n<lg>\n<l>antaḥsphuranmṛgakalaṅkamabhaṃgurābhamatyarthameva śuśubhe dvijarājabimbam /</l>\n<l>tāṭaṅkacakramiva dantamayaṃ tamisrāvāmabhruvo marakatāṅkitamadhyadeśam // 8.45 //</l>\n</lg>\n\n<lg>\n<l>antarmalīmasamabhādamṛtāṃśubimbamambhodavātamalinodaradarpaṇābham /</l>\n<l>kaṇṭhaprabhaprasarakarburitāntarālaṃ bhikṣākapālamiva kiñca kapālapāṇeḥ // 8.46 //</l>\n</lg>\n\n<lg>\n<l>spaṣṭe pradoṣasamaye narapālasūnustvaṣṭrā samāracitamaṅgalamaṇḍanaśrīḥ /</l>\n<l>vārāṅganābhirabhito maṇidīpikābhirāsevitaḥ svabhavanaṃ punarājagāma // 8.47 //</l>\n</lg>\n\n<p>iti buddhaghoṣaviracite padyacūḍāmaṇināmni mahākāvye aṣṭamaḥ sargaḥ //</p>\n\n<p>navamaḥ sargaḥ\nkumārasya nīrājanam</p>\n\n<lg>\n<l>āgatya gehamadhyāsya kumāro bhadrapīṭhikām /</l>\n<l>ārabdhaṃ mātṛdhātrībhirārātrikamupādade // 9.1 //</l>\n</lg>\n\n<lg>\n<l>mahārājādhirājasya tanayo maṇḍapasthitaḥ /</l>\n<l>siṃhāsanamiyāyaiṣa siṃhasaṃhananastataḥ // 9.2 //</l>\n</lg>\n\n<lg>\n<l>vāravāmālakāstasya madhurākṛtayaḥ puraḥ /</l>\n<l>ārebhire darśayitumadbhataṃ nṛttavibhramam // 9.3 //</l>\n</lg>\n\n<lg>\n<l>asaktahṛdayastāsām aṅgahāramanohare /</l>\n<l>saṅgīte navagīte 'pi sa cintāmantarā dadau // 9.4 //</l>\n</lg>\n\n<lg>\n<l>tadā babhau kumāro 'sau cāmarairamarocchritaiḥ /</l>\n<l>samīraṇasamuddhūtaistaraṅgairiva sāgaraḥ // 9.5 //</l>\n</lg>\n\n<lg>\n<l>dhvajaratnapatākābhiḥ śuśubhe kṣoṇimaṇḍalam /</l>\n<l>antarikṣamivānekavidyudvallībhirāvṛtam // 9.6 //</l>\n</lg>\n\n<lg>\n<l>kālāgarumahādhūmavallīvellitamambaram /</l>\n<l>kṛṣṇoragaśatākīrṇaṃ rasātalamivābabhau // 9.7 //</l>\n</lg>\n\n<lg>\n<l>brahmāṇḍakukṣimbharibhirbadhirīkṛtadiṅmukhaiḥ /</l>\n<l>anekapaṭahadhvānairādhmātamabhavannabhaḥ // 9.8 //</l>\n</lg>\n\n<lg>\n<l>airāvatya ivākāśaraṅgeṣvamarayoṣitaḥ /</l>\n<l>ghanavādyaravāścakrurakhaṇḍaṃ tāṇḍavakramam // 9.9 //</l>\n</lg>\n\n<lg>\n<l>tāsāṃ taralasañcāradṛṣṭibhirmukhamaṇḍalaiḥ /</l>\n<l>tārāpathasthalamabhut sahasramṛgalāñchanam // 9.10 //</l>\n</lg>\n\n<lg>\n<l>vidyādharāśca gandharvā vīṇāgarbhitapāṇayaḥ /</l>\n<l>pūrvāpadānamukharāḥ purastasya pratasthire // 9.11 //</l>\n</lg>\n\n<lg>\n<l>mahendrakaravikṣiptāḥ mandārasumanobharāḥ /</l>\n<l>bhuvanakṣobhagalitāḥ puṣphurustārakā iva // 9.12 //</l>\n</lg>\n\n<lg>\n<l>itthamārādhito devairdaśatritayayojanam /</l>\n<l>atītya panthānamasāvagādanavamāṃ nadīm // 9.13 //</l>\n</lg>\n\n<lg>\n<l>marālamahilālīḍhamṛṇāladalamedurām /</l>\n<l>gambhīramakarārāvamukharīkṛtadiṅmukhām // 9.14 //</l>\n</lg>\n\n<lg>\n<l>taraṅgaśīkarāsaratārādanturitāmbarām /</l>\n<l>sarasīruhasaurabhyasurabhīkṛtamārutām // 9.15 //</l>\n</lg>\n\n<lg>\n<l>kallolavallīvalayasamullāsitasārasām /</l>\n<l>kalahaṃsakalatrāṇāṃ kaṇṭhadaghnormimaṇḍalīm // 9.16 //</l>\n</lg>\n\n<lg>\n<l>mīnavikṣiptakalhārapuñjakiñjalkarañjitām /</l>\n<l>vinidrakamalodīrṇamadhudravataraṅgitām // 9.17 //</l>\n</lg>\n\n<lg>\n<l>tāraṇāya mahāmbhodhestanvan guṇanikāmiva /</l>\n<l>cintāyuktena vāhena tāṃ nadīmudatītarat // 9.18 //</l>\n</lg>\n\n<lg>\n<l>uttīrya tasyāḥ puline turagādavatīrya saḥ /</l>\n<l>channaṃ nivartayāmāsa datvā bhūṣāśca vāhanam // 9.19 //</l>\n</lg>\n\n<lg>\n<l>ādikalpasamudbhūtāmādibrahmasamāhṛtām /</l>\n<l>agrahīdagraṇīḥ puṃsāṃ tapodhanapariṣkriyām // 9.20 //</l>\n</lg>\n\n<lg>\n<l>ādāya tāpasākalpamanalpaguṇagumbhitam /</l>\n<l>ācchādya tena cātmānamadhatta tapasi sthitim // 9.21 //</l>\n</lg>\n\n<lg>\n<l>athāvalokya lokeśaṃ dīkṣitaṃ śakradiṅmukham /</l>\n<l>ānandamandahasitairiva pāṇḍaratāmayāt // 9.22 //</l>\n</lg>\n\n<lg>\n<l>samastalokanāthasya tasya śāsturivājñayā /</l>\n<l>śatamanyudiśādhatta sandhyāpāṭalamambaram // 9.23 //</l>\n</lg>\n\n<lg>\n<l>tasyāvalokanāyaiva śāsyavaṃśaśikhāmaṇeḥ /</l>\n<l>adhyāsta kūlakūṭasthaḥ prathamādriṃ gabhastimān // 9.24 //</l>\n</lg>\n\n<lg>\n<l>ajñānamevaṃ jagatāmapasāryaṃ tvayetyapi /</l>\n<l>asyādiśanniva ravirandhakāramapākarot // 9.25 //</l>\n</lg>\n\n<lg>\n<l>jñānālokastrijagatāmevameva tvayeti ca /</l>\n<l>asyādiśannivālokamāviścakre vikartanaḥ // 9.26 //</l>\n</lg>\n\n<lg>\n<l>dīkṣite bhūbhṛtāṃ nāthe nirviṇṇā iva bhūbhṛtaḥ /</l>\n<l>aruṇātapalakṣeṇa cakrire valkadhāraṇam // 9.27 //</l>\n</lg>\n\n<lg>\n<l>ādityabandhorbodhaikasindhoḥ samudayādiva /</l>\n<l>prabodhamudrāmabhajan sakalāḥ kamalākarāḥ // 9.28 //</l>\n</lg>\n\n<lg>\n<l>kṛtakṛtyaṃ tamuddiśya kṛtāñjalipuṭā iva /</l>\n<l>āabaddhamukulāstasthuraśeṣāḥ kumudākarāḥ // 9.29 //</l>\n</lg>\n\n<lg>\n<l>sanmārgadeśikasyāsya tīrthikā iva tejasā /</l>\n<l>tapanasya samākrāntāstārakā nistviṣo 'bhuvan // 9.30 //</l>\n</lg>\n\n<lg>\n<l>avakāśapradānārthamiva tatkīrtisaṃhateḥ /</l>\n<l>aśeṣamāśāvivaramānaśe 'tiviśālatām // 9.31 //</l>\n</lg>\n\n<lg>\n<l>siddhārthamukhaśītāṃśuṃ dṛṣṭvā dīptaṃ divāpi ca /</l>\n<l>vrīḍāvaśādiva vidhurbabhūva vigatacchaviḥ // 9.32 //</l>\n</lg>\n\n<lg>\n<l>jagadekagurostasya darśanādiva dīptimān /</l>\n<l>vigatodayarāgaśrīrviveśākāśamāśramam // 9.33 //</l>\n</lg>\n\n<lg>\n<l>manorathaśataprāptapravrajyārasanirvṛtaḥ /</l>\n<l>dināni kānicit tasyāstīre cikṣepa deśikaḥ // 9.34 //</l>\n</lg>\n\n<lg>\n<l>anyedyuratha bhikṣārthamādibhikṣurbubhukṣitaḥ /</l>\n<l>vyatītya dūramadhvānaṃ bimbasārapurīmagāt // 9.35 //</l>\n</lg>\n\n<lg>\n<l>viśaṅkaṭaśilāsālavijitāvadhibhūdharān /</l>\n<l>pātālāgādhaparikhāpalvalīkṛtasāgarām // 9.36 //</l>\n</lg>\n\n<lg>\n<l>ghoṭīkhurapuṭīkoṭikroḍīkṛtadharātalām /</l>\n<l>mādyanmadāvalādhīśamadapaṅkilavīthikām // 9.37 //</l>\n</lg>\n\n<lg>\n<l>māṇikyasaudhavalabhīvalamānamarālikām /</l>\n<l>vātāyanamukhodīrṇadhūmarājivirājitām // 9.38 //</l>\n</lg>\n\n<lg>\n<l>bālācalatulākoṭivācālaharidañcalām /</l>\n<l>mandānilasamādhūtadhvajacūḍālamandirām // 9.39 //</l>\n</lg>\n\n<lg>\n<l>valārikārmukasmeramaṇitoraṇamāṃsalām /</l>\n<l>vallīkisalayārabdharathyāvandanamālikām // 9.40 //</l>\n</lg>\n\n<lg>\n<l>viśālaviśikhābhogamekhalojjvalamadhyamām /</l>\n<l>vihāravāpikāvīcīsamīcīnopaśākhikām // 9.41 //</l>\n</lg>\n\n<lg>\n<l>tatra bhikṣāṃ samādātuṃ tapodhanaśikhāmaṇiḥ /</l>\n<l>vīthīṣu vīthīṣu śanairvijahāra vināyakaḥ // 9.42 //</l>\n</lg>\n\n<lg>\n<l>mohāpanodamapyenaṃ munīndramabhivīkṣitāḥ /</l>\n<l>mugdhā vidagdhāḥ sakalā mohanidrāṃ prapedire // 9.43 //</l>\n</lg>\n\n<lg>\n<l>vigatonmeṣasammeṣaviṣphārīkṛtacakṣuṣām /</l>\n<l>manobhavārirapyāsāṃ manobhavamajījanat // 9.44 //</l>\n</lg>\n\n<lg>\n<l>tatra bhikṣāṃ samādāya śikṣāpādavicakṣaṇaḥ /</l>\n<l>tadabhyarṇagataṃ tūrṇaṃ śiloccayamaśiśriyat // 9.45 //</l>\n</lg>\n\n<lg>\n<l>upakaṇṭhakalālāpakālakaṇṭhamanoharam /</l>\n<l>kaṇṭhīravakarāghātacūrṇīkṛtagajākulam // 9.46 //</l>\n</lg>\n\n<lg>\n<l>vetaṇḍaśuṇḍādaṇḍābhakuṇḍalīśvaramaṇḍitam /</l>\n<l>śikhaṇḍimaṇḍalārabdhatāṇḍavaṃ pāṇḍarāhvayam // 9.47 //</l>\n</lg>\n\n<lg>\n<l>viśālaśikharoddeśaviśrāntajaladādhvagam /</l>\n<l>viharanmattamātaṅgapunaruktamahopalam // 9.48 //</l>\n</lg>\n\n<lg>\n<l>viśaṅkaṭaśilākoṭipāṭitāmbarakoṭaram /</l>\n<l>pañcāsyapāṇioaryastagajamauktikavistṛtam // 9.49 //</l>\n</lg>\n\n<lg>\n<l>nirjharīpūranirdhautakaladhautaśilātalam /</l>\n<l>mekhalopāntavilasatpulindapṛtanāpatim // 9.50 //</l>\n</lg>\n\n<lg>\n<l>taḍāke tasya siddhārthaḥ snātvā nikaṭavartini /</l>\n<l>sthitvā taṭaśilāpaṭṭe bhikṣānnarasamanvabhūt // 9.51 //</l>\n</lg>\n\n<lg>\n<l>aparedyurvinirgatya tasmādeṣa purāntare /</l>\n<l>piṇḍapātavidhiṃ kṛtvā prāpadabhyarṇakānanam // 9.52 //</l>\n</lg>\n\n<lg>\n<l>taḍākanikaṭe nadyāstaṭe śaile ca kānane /</l>\n<l>nivasan divasāneṣa ninye mānyo bahūnapi // 9.53 //</l>\n</lg>\n\n<lg>\n<l>tapovaneṣu dhanyeṣu duḥsādhāni tapāṃsyapi /</l>\n<l>cacāra dhīrahṛdayaḥ saṃsārakleśaśāntaye // 9.54 //</l>\n</lg>\n\n<lg>\n<l>aprāpya nirvāṇapadaṃ duścaraiśvaritairapi /</l>\n<l>ko vābhyupāyastasyārthe bhavedityākulo 'bhavat // 9.55 //</l>\n</lg>\n\n<lg>\n<l>ekadā pāramībhāgyaparipākaprakāśanam /</l>\n<l>svapnapañcakamadrākṣīt sucaritranidhiḥ prage // 9.56 //</l>\n</lg>\n\n<lg>\n<l>dṛṣṭvāvabudhya svapnārthaṃ pratyavetya vicakṣaṇaḥ /</l>\n<l>niścikāyāhamadyaiva nirvṛtiṃ prāpnuyāmiti // 9.57 //</l>\n</lg>\n\n<lg>\n<l>kṛtvā dinamukhācāraṃ bhikṣāvelāṃ pratīkṣya saḥ /</l>\n<l>āsāñcakre vaṭasyādhaḥ pūjāvihitasatkṛteḥ // 9.58 //</l>\n</lg>\n\n<lg>\n<l>atha kācid viśālākṣī devatāṃ tannivāsinom /</l>\n<l>adhikṛtya tadā nitye pāyasaṃ prārthanāparā // 9.59 //</l>\n</lg>\n\n<lg>\n<l>tacchaṅkayaiva sā tasmai dadau pātreṇa pāyasam /</l>\n<l>tadādāya mahāsattvo yayau nairañjarātaṭam // 9.60 //</l>\n</lg>\n\n<lg>\n<l>tasyāḥ śaranniśākāśavimale salile muniḥ /</l>\n<l>snātvā suvarṇapātrasthaṃ bubhuje pāyasaṃ budhaḥ // 9.61 //</l>\n</lg>\n\n<lg>\n<l>tataḥ kisalayālokabālātapavilāsini /</l>\n<l>manojñakokilālāpavācālaharidañcale // 9.62 //</l>\n</lg>\n\n<lg>\n<l>mandānilādhūtalatāḍolādurlalitālini /</l>\n<l>bālacūtāṃkurāsvādamodamānavanapriye // 9.63 //</l>\n</lg>\n\n<lg>\n<l>mandārakorakasyandimakarandasugandhini /</l>\n<l>madagandhavahaspandakandalīkṛtakautuke // 9.64 //</l>\n</lg>\n\n<lg>\n<l>utphullamañjarīpuñjapiñjarīkṛtasatpathe /</l>\n<l>bhramadbhramarajhaṅkārahuṅkāracakitādhvage // 9.65 //</l>\n</lg>\n\n<lg>\n<l>vihaṅgapakṣavikṣiptaparāgabharapāṃsule /</l>\n<l>mākandamadhusandohajambālitamahītale // 9.66 //</l>\n</lg>\n\n<lg>\n<l>praphullasumanovallīmatallīyutamārute /</l>\n<l>vasantakālasāmantasāmrājyamaṇimaṇḍape // 9.67 //</l>\n</lg>\n\n<lg>\n<l>tālītamālahintālabahule sālakānane /</l>\n<l>sthitvā mādhyandinaṃ tāpaṃ nināya naranāyakaḥ // 9.68 //</l>\n</lg>\n\n<lg>\n<l>dināvasāne samprāpte yāmamātrāvadhau yataḥ /</l>\n<l>utthāya bhagavān bodhiṃ prapede prājyavikramaḥ // 9.69 //</l>\n</lg>\n\n<lg>\n<l>brahmaṇopahitān darbhān ādāya nijapāṇionā /</l>\n<l>cikṣepa deśikavaraḥ prācye bodhimahītale // 9.70 //</l>\n</lg>\n\n<lg>\n<l>tatra kandarpadarpāṇāmbhedyamatikomalam /</l>\n<l>aparājitaparyaṅkam āvirāsīnmahāsanam // 9.71 //</l>\n</lg>\n\n<lg>\n<l>ārurohāsanaṃ tuṅgam anaṅgaripumadbhutam /</l>\n<l>aṃśumāniva pūrvādrim aśeṣajanabodhakaḥ // 9.72 //</l>\n</lg>\n\n<lg>\n<l>āruḍhabodhiparyaṅkam abhaṃguraguṇaṃ surāḥ /</l>\n<l>amumārebhire stotum avāṅmanasagocaram // 9.73 //</l>\n</lg>\n\n<lg>\n<l>namaḥ suguṇamāṇikyasindhave ravibandhave /</l>\n<l>namaḥ saṃsārapāthodhisetave muniketave // 9.74 //</l>\n</lg>\n\n<lg>\n<l>namaḥ sakalasaṃkleśahāriṇe guṇahāriṇe /</l>\n<l>namaḥ samastatattvārthavedine 'dvayavādine // 9.75 //</l>\n</lg>\n\n<lg>\n<l>karuṇāpūralaharīparīvāhitacakṣuṣe /</l>\n<l>bhāgadheyanidhānāya bhagavan! bhavate namaḥ // 9.76 //</l>\n</lg>\n\n<lg>\n<l>kandarpadarpanirbhedakarmaṭhastvaṃ na cāparaḥ /</l>\n<l>pañcānanaṃ vinā ko hi kuñjaraṃ śāsituṃ kṣamaḥ! // 9.77 //</l>\n</lg>\n\n<lg>\n<l>śūrastvameva durvāragarvatīrthikamardane /</l>\n<l>mandareṇa vinā sindhuṃ mathituṃ kena pāryate! // 9.78 //</l>\n</lg>\n\n<lg>\n<l>culukīkaraṇe śūrastvameva bhavavāridheḥ /</l>\n<l>kumbhayoniṃ vinā ko hi kovidaḥ sindhucūṣaṇe // 9.79 //</l>\n</lg>\n\n<lg>\n<l>kuśalo 'tra bhavāneva śroṇīvalayabodhane /</l>\n<l>ko vā vidhurvinā candraṃ kumudākarahāsane! // 9.80 //</l>\n</lg>\n\n<lg>\n<l>bhavakleśaṃ tvameveśa! niḥśeṣayitumīśiṣe /</l>\n<l>hartumanyaḥ kimīśīta haridaśvādṛte tamaḥ // 9.81 //</l>\n</lg>\n\n<lg>\n<l>etābhireṣāṃ stutibhiredhamānaguṇodayam /</l>\n<l>bodhimūlatalārūḍhaṃ buddhaṃ śuśrāva manmathaḥ // 9.82 //</l>\n</lg>\n\n<p>śrutvā manobhūḥ kṣubhitāntarātmā viraktabuddhāpaśadaṃ vijetum //</p>\n\n<l>ko vābhyupāyo bhuvane mama syādityāśu cintājvaranirduto 'bhūt // 9.83 //</l>\n\n<p>iti śrībuddhaghoṣaviracite padyacūḍāmaṇināmni mahākāvye navamaḥ sargaḥ //</p>\n\n<p>daśamaḥ sargaḥ\nmārasannaddhatāvarṇanam</p>\n\n<lg>\n<l>atrāntare niviḍamāsthitabodhimūlamāvegavānabhiṣiṣeṇayiṣurmunīndram /</l>\n<l>adhyāsya mattakariṇaṃ girimekhalākhyamāhūtasainyanivaho niragādanaṅgaḥ // 10.1 //</l>\n</lg>\n\n<lg>\n<l>nirgatya nihnatadigantarakandareṇa nirghātabhīmajayadundubhiniḥsvanena /</l>\n<l>santrāsitākhilajanena mahābalena sākaṃ śanairavatatāra dharāmanaṅgaḥ // 10.2 //</l>\n</lg>\n\n<lg>\n<l>sambhrāntaśāṅkhikaśatānanapūryamāṇo mārasya sānnahaniko varaśaṅkhaghoṣaḥ /</l>\n<l>saṃgrāmaśaśvadupalālitapāñcajanyanādasya na vyasana mabdhiśayasya cakre // 10.3 //</l>\n</lg>\n\n<lg>\n<l>nissāṇaghoraninado nikhilāntarikṣakukṣimbhariḥ prasṛmaro makaradhvajasya /</l>\n<l>dambholighoṣajanitaśravaṇotsavasya devasya kevalamajāyata dattaharṣaḥ // 10.4 //</l>\n</lg>\n\n<lg>\n<l>vetaṇḍamaṇḍalaviḍambitacaṇḍavāyuvegāvakhaṇḍitakulācalagaṇḍaśailam /</l>\n<l>saṃvartasāgarasamudgatabhaṅgatuṅgatvaṅgatturaṅgamataraṅgitasarvadikkam // 10.5 //</l>\n</lg>\n\n<lg>\n<l>āḍhaukamānarathamaṇḍalacakranemidhārāvidāritadharātalasanniveśam /</l>\n<l>pādātapādapatanāśanipāṭyamānapātālasantamasasāndrarajo 'ndhakāram // 10.6 //</l>\n</lg>\n\n<lg>\n<l>ādhūyamānakaravālakarālakālacchāyāsamuccalanaśādvalitāntarikṣam /</l>\n<l>helāvakuṇḍalitakārmukakānanajyāviṣphāravegabadhirīkṛtaviśvalokam // 10.7 //</l>\n</lg>\n\n<lg>\n<l>āsphālitāpratimabhairavabherighorakolāhaladhvaniyathārthanabho 'bhidhānam /</l>\n<l>śuṇḍākaraṇḍavivarapravitanyamānaśūtkāraśīkarakarālitameghamārgam // 10.8 //</l>\n</lg>\n\n<lg>\n<l>kṣoṇītalāntaranirantarajṛmbhamāṇadhūlonikāyaculukākṛtasindhupūram /</l>\n<l>nāsīravīrasamudīritasiṃhanādasannāhagarjitasamastaguhāntarālam // 10.9 //</l>\n</lg>\n\n<lg>\n<l>dodhūyamānasitacāmarikānikāyasampāditādbhutaśaratsamayāvatāram /</l>\n<l>saṃrabdhapuṣpaśaraśāsanacodyamānacakraṃ krameṇa caturaṅgabalaṃ cacāla // 10.10 //</l>\n</lg>\n\n<lg>\n<l>kalpāntakālaghaṭamānaghanāghanaughagambhīraghoraghanagarjitanirviśeṣaiḥ /</l>\n<l>āpāditairmakaraketanavādyakārairādhmātamaṇḍamabhavat paṭahapraṇādaiḥ // 10.11 //</l>\n</lg>\n\n<lg>\n<l>abhyudbhatai ramitasainyaparāgajālairandhīkṛtākuladṛśāmahipuṅgavānām /</l>\n<l>āviścakāra bhuvaneṣu paraṃ nipīḍāmāḍambaraḥ paṭahajo madanaprayāṇe // 10.12 //</l>\n</lg>\n\n<lg>\n<l>atyantamandhayati diṅmukhamambuvāhasandoharociṣi camūrajasāṃ samūhe /</l>\n<l>naukā ivoddhurasarasvati naṣṭamārgā bhremurbhṛśaṃ surapathe sumanovimānāḥ // 10.13 //</l>\n</lg>\n\n<lg>\n<l>vātotthitaṃ mahati sainikadhūlimadhye sañcāriṇassumanasāṃ vyarucanvimānāḥ /</l>\n<l>saṃhāratāṇḍavitasāgaravāripūre pāriplavā iva muhuḥ jagadaṇḍakhaṇḍāḥ // 10.14 //</l>\n</lg>\n\n<lg>\n<l>kalpakṣayakṣubhitamārutavegabhīmakandarpasainyakabalīkṛtabhītabhītāḥ /</l>\n<l>abhyullasadbahalareṇubharāpadeśādambhodhayo gaganamutpatitā ivāsan // 10.15 //</l>\n</lg>\n\n<lg>\n<l>pratyarthidantijayasindhuradantabhinnakṣmābhṛdguhāntaragatā iva cāndhakārāḥ /</l>\n<l>āvavrurambaramabhaṅgurajṛmbhamāṇāḥ senāparāganikarā bhramarābhirāmāḥ // 10.16 //</l>\n</lg>\n\n<lg>\n<l>atyulbaṇairamitasainyaparāgapūrairāpūriotaṃ gaganakandaramābabhāse /</l>\n<l>āplāvitākhilapathairyamunāpravāhairāśliṣyamāṇamiva lāvaṇasindhumadhyam // 10.17 //</l>\n</lg>\n\n<lg>\n<l>abhyucchritairavanimāṃsalapāṃsujālairatyulbaṇaṃ gaganamaṇḍalamāstṛṇānaiḥ /</l>\n<l>āśāṅganā madanasāyakapātabhīterāmuktanīlaghanakañculikā ivāsan // 10.18 //</l>\n</lg>\n\n<lg>\n<l>dhūlībhare culukitārṇavatoyapūre svairapracāra mabhitaḥ pratipadyamāne /</l>\n<l>kalpakṣayo 'miti kaiṭabhajid bhrameṇa bhūyo 'pi viśvamudare parihartumaicchat // 10.19 //</l>\n</lg>\n\n<lg>\n<l>paryāpatatturakhaṇḍitabhūsamutthaiḥ pāthodhayaḥ kabalitāḥ paruṣaiḥ parāgaiḥ /</l>\n<l>mattebhagaṇḍagalitairmadavāripūrairbhūyo babhūvuradhikaṃ punaruktatoyāḥ // 10.20 //</l>\n</lg>\n\n<lg>\n<l>ambhodhisampadavaluṇṭhanakumbhayonirabhyudgato makaraketanasainyareṇuḥ /</l>\n<l>ambhojinīpatirasau mama vairibandhurityantarāhitaruṣeva tiraścakāra // 10.21 //</l>\n</lg>\n\n<lg>\n<l>abhyudgataṃ paribhavaṃ nijavaṃśaketoratyugramīkṣituśakta ivāṃśumālo /</l>\n<l>kandarpasainyaghanadhūliparamparāṣu gāḍhāndhakāritadiśāsu tirobabhūva // 10.22 //</l>\n</lg>\n\n<lg>\n<l>ātanyamānabalareṇughanāndhakārairākampamānakariketuśatahradābhiḥ /</l>\n<l>aśvīyaphenakaṇikākarakākadambairvarṣāvatāra iva harṣakaro babhūva // 10.23 //</l>\n</lg>\n\n<lg>\n<l>prauḍhāndhakāritadiśāvalaye prasarpatyucchṛṅkhale rajasi ruddhanabho 'vakāśe /</l>\n<l>pātālaloka iva bhūvalayo babhūva bhūsanniveśa iva puṇyakṛtāṃ nivāsaḥ // 10.24 //</l>\n</lg>\n\n<lg>\n<l>aśvīyapādadalitādavanītalāntādabhyucchrite ca nitarāṃ nikhile parāge /</l>\n<l>bhūmīdharāḥ paramabhūmidharā babhūvuḥ śeṣo 'pi kevalamabhūt phaṇamālabhārī // 10.25 //</l>\n</lg>\n\n<lg>\n<l>digdintināṃ mukhapaṭaprakaṭopameye senāparāganikare sati jṛmbhamāṇe /</l>\n<l>pāthodhayaḥ sapadi paṅkadhayastadāsan pāthodharā nabhasi paṅkadharā babhūvuḥ // 10.26 //</l>\n</lg>\n\n<lg>\n<l>āpītasarvamakarākaravārirāśerāśāvakāśagaganeṣvamitasya reṇoḥ /</l>\n<l>cakrācale bahiriva prasarāya cakrurāśāgajā vivaramādṛtavapraghātāḥ // 10.27 //</l>\n</lg>\n\n<lg>\n<l>senāmbudhau jayipadātimahāpravāhe magnāḥ kulakṣitidharā iva vāraṇendrāḥ /</l>\n<l>tvaṅgattaraṅganivahā iva tuṅgavāhāa naumaṇḍalā iva rathāḥ sutarāṃ virejuḥ // 10.28 //</l>\n</lg>\n\n<lg>\n<l>madhye lasanmakaralāñchanadarśanīyā mārasya rejuramalā jayaketupaṭṭāḥ /</l>\n<l>ambhonidhiṃ nijabalodadhinā vijitya bandīkṛtā iva tadīyapurandhrivargāḥ //</l>\n</lg>\n\n<lg>\n<l>antaḥ samudbhavadamarṣamahāgnijāta dhūmāvalīmalinakañcukasañcitāṅgam /</l>\n<l>atyantabhīṣaṇamanekasahasrabāhumātmānamāttavividhāstramasāvakārṣīt // 10.30 //</l>\n</lg>\n\n<lg>\n<l>āplāvitākhiladigantamahīdhrarandhramākṛṣṭakalpavilayakṣubhitārṇavābham /</l>\n<l>ākāritaṃ makaraketuradṛṣṭapāramākārabhīṣaṇamakārayadātmasainyam // 10.31 //</l>\n</lg>\n\n<lg>\n<l>āśāmaśeṣamavanītalamaśnuvānairāveṣṭitaḥ parikarairamitaprabhāvaiḥ /</l>\n<l>ārūḍhabodhitalavedimabhinnadhairyamabhyāsasāda munipuṅgavamātmayoniḥ // 10.32 //</l>\n</lg>\n\n<lg>\n<l>āmuktacārutaracīvaravāravāṇamārūḍhayogagajabandhurakandharāgram /</l>\n<l>ārabdha yoddhumavikampitaśauryarāśiṃ puṣpāyudhaḥ sphuradamarṣakaṣāyitākṣaḥ // 10.33 //</l>\n</lg>\n\n<lg>\n<l>tasyāntike śamadamāmṛtavārirāśermuktā babhūvuramalā viśikhāḥ smarasya /</l>\n<l>śuddhātmanāmakṛtadānaphalonnatīnāṃ kiṃ kiṃ na sidhyati kṛtākṣayapakṣakāṇām // 10.34 //</l>\n</lg>\n\n<lg>\n<l>tasmin kṣamāmayatanucchamādadhāne dhairyodadhau tapanacaṇḍatamaprabhāve /</l>\n<l>kuṇṭhīkṛtātmagatayaḥ kusumāstrabāṇāḥ kṛtyā iva pratinivṛtya tameva jaghnuḥ // 10.35 //</l>\n</lg>\n\n<lg>\n<l>mārasya mārgaṇagaṇāḥ sumanāyamānāḥ satpakṣasambhṛtasamāgatayo 'pyavāpuḥ /</l>\n<l>taṃ sthūlalakṣamupagamya na dānalābhaṃ ko vā dadātu guṇahīnaviceṣṭitāya // 10.36 //</l>\n</lg>\n\n<lg>\n<l>cakrīkṛtāyataśarāsanamāsthitena sampreṣitāḥ śitaśarā makaradhvajena /</l>\n<l>āsādya buddhamabhajan sumanomayatvaṃ satsaṅgatiḥ suralateva na kiṃ karoti // 10.37 //</l>\n</lg>\n\n<lg>\n<l>samprāpya śāntahṛdayaṃ munisārvabhaumaṃ saṃvidviśeṣarahiteṣvapi sāyakeṣu /</l>\n<l>sadyo gateṣu mṛdutāṃ sa hi śambarārirvyāroṣadagdhahṛdayo mṛdutāṃ na bheje // 10.38 //</l>\n</lg>\n\n<lg>\n<l>cetobhavasya saphalā api sāyakāste taṃ prāpya śāntahṛdayaṃ viphalā babhūvuḥ /</l>\n<l>daive sameyuṣi parāṅmukhatāṃ hi sarvaṃ hastopayātamapi hanta! vināśameti // 10.39 //</l>\n</lg>\n\n<lg>\n<l>itthaṃ jagattrayatiraskaraṇakṣameṣu sarveṣu hanta! viśikheṣu nirarthakeṣu /</l>\n<l>vairagrahāndhahṛdayo mathanāya tasya māro mahāpralayamārutamādideśa // 10.40 //</l>\n</lg>\n\n<lg>\n<l>āmūlabhāgadhutadivyanadīsamudyadambhobharāhitayathādhyuṣitābhiṣekaḥ /</l>\n<l>abhyarcanārthamiva sambhṛtapuṣpareṇurakṣobhitaṃ munimavāpa mahāsamīraḥ // 10.41 //</l>\n</lg>\n\n<lg>\n<l>taṃ prātya sarvaguṇabhāraguruṃ munīndraṃ na prāgabhavaccalayituṃ sa mahājavo 'pi /</l>\n<l>naitad vicitramakhilāṭavighasmarasya dāvānalasya na hi mūrchati śaktirapsu // 10.42 //</l>\n</lg>\n\n<lg>\n<l>evaṃ mahāpavanavāridharādikeṣu vyarthībhavatsu vipuleṣvapi cāyudheṣu /</l>\n<l>puṣpāyudhaḥ punariyeṣa pumāṃsamādyaṃ vāksāyakairhṛdayamarmatudairvijetum // 10.43 //</l>\n</lg>\n\n<lg>\n<l>naiva tvadīyamidamāsanamasmadīyamutthāya tūrṇamamutaḥ sahasāpayāhi /</l>\n<l>āpūritā paramapāramikā mayaiva tatsākṣiṇī mama mahāpṛtanetyavocat // 10.44 //</l>\n</lg>\n\n<lg>\n<l>aṅkāt prasārya karapallavamādibhikṣuryāvajjagāda giramiddhatapaprabhāvaḥ /</l>\n<l>māraḥ palāyata tato mahatā balena bhraṣṭātapatrarathaketukuthena bhītaḥ // 10.45 //</l>\n</lg>\n\n<lg>\n<l>mārāṅganāstadanu mantharadṛṣṭipātā vācālaratnapadanūpurapārihāryāḥ /</l>\n<l>sadyaḥ sametya caturasraviśālagarbhaṃ cakrustadagrabhuvi tāṇḍavamatyudāram // 10.46 //</l>\n</lg>\n\n<lg>\n<l>antaḥsamāhitasamādhirasānuṣaktamālokya śākyakulanandanamaprakampyam /</l>\n<l>karṇāmṛtāni vacanāni ca kātarākṣyaḥ kāmāṅganā vidadhire karuṇākṣarāṇi // 10.47 //</l>\n</lg>\n\n<lg>\n<l>asyai patanmadanasāyakavihvalāyai dṛṣṭipradānamapi kartumapārayantam /</l>\n<l>utpāṭya locanayugaṃ dvijapuṅgavāya tvāṃ dattavāniti kathaṃ bruvate purāṇāḥ // 10.48 //</l>\n</lg>\n\n<lg>\n<l>magnāṃ mahāmakaraketanavārirāśau māmitthamādhividhurāmavalambaśūnyām /</l>\n<l>uddhartumapyakuśalo jananāmburāśeruttārayiṣyasi kathaṃ tvamaśeṣalokam // 10.49 //</l>\n</lg>\n\n<lg>\n<l>dṛṣṭvāsmadīyamanavadyatamaṃ vilāsaṃ ślāghāśirovidhutimapyatidūrayantam /</l>\n<l>ucchīdya mastakamudastaripuprabhāvaṃ tvāṃ dattavāniti vadanti kathaṃ kavīndrāḥ // 10.50 //</l>\n</lg>\n\n<lg>\n<l>puṇyātmanāmadhipate! puruṣottamatvamāptuṃ padaṃ tvamabhivāñchasi kiṃ tapobhiḥ /</l>\n<l>asmāsu kāmapi vadhūmadhiropaya tvaṃ vakṣastaṭe mahati meruśilāviśāle // 10.51 //</l>\n</lg>\n\n<lg>\n<l>bhadrānvavāyamatha vā parameśvaratvamākāṃkṣase samupayātumalaṃ tapobhiḥ /</l>\n<l>kāmapyamūṣu kamalāyatadṛṣṭipātāṃ vāmālakāṃ tvamadhirohayaṃ vāmabhāge // 10.52 //</l>\n</lg>\n\n<lg>\n<l>ānandakandalitalocanavibhramāṇām ambhoruhaprakaragarvagalagrahāṇām /</l>\n<l>āviḥsmitānanarucāmavalokanānāṃ pātrībhavanti sudṛśāṃ nanu bhāgyavantaḥ // 10.53 //</l>\n</lg>\n\n<lg>\n<l>ākṛṣṭaraktaparapuṣṭavacovilāsād ālocanāntavivṛtādṛtakarṇapeyāt /</l>\n<l>āścaryabhaṅgisubhagādaparokṣasaukhyādābhāṣaṇānmṛgadṛśāmamṛtaṃ kimanyat // 10.54 //</l>\n</lg>\n\n<lg>\n<l>aśrāntapānasahamauṣadhamātmayonitāpodayeṣvanupadaṃśamano 'bhirāmam /</l>\n<l>akṣīyamāṇamadharāmṛtamaṅganānāmāsvādyatāmayati puṇyavatāṃ hi puṃsām // 10.55 //</l>\n</lg>\n\n<lg>\n<l>evaṃvidhairlalitabhāvarasānuviddhairnṛttakramairnirupamairvacasāṃ vilāsaiḥ /</l>\n<l>ālokya buddhamavikampitacittavṛttiṃ lajjāvaśāt pratinivṛtya yayustaruṇyaḥ // 10.56 //</l>\n</lg>\n\n<lg>\n<l>itthaṃ puṣpaśarāsanasya vijayavyāpāraśuṣkasthitāṃ</l>\n<l>sambodhiprasadāṃ niveśya sudṛśaṃ śrībodhimūle varaḥ /</l>\n<l>siddhārthaściravāsanāparigatānucchidya doṣadviṣo-</l>\n<l>muktikṣetrakuṭumbarakṣaṇavidhau mūdhārbhiṣikto 'bhavat // 10.58 //</l>\n</lg>\n\n<p>iti buddhaghoṣaviracite padyacūḍāmaṇināmni mahākāvye siddhārthacarite daśamaḥ sargaḥ //</p>\n\n  </body>\n\n"
}