{
  "title": "sa_abhinavagupta-kramastotra",
  "body": "<body xmlns='http://www.tei-c.org/ns/1.0'>\n\n<lg xml:id='AgKs_1'>\n<l>ayaṃ duḥkhavrātavrataparigame pāraṇavidhir <lb/>mahāsaukhyāsāraprasaraṇarase durdinam idam |</l>\n<l>yad anyanyakkṛtyā viṣamaviśikhaploṣaṇaguror vibhoḥ stotre <lb/>śaśvat pratiphalati ceto gatabhayam ||</l>\n</lg>\n\n<lg xml:id='AgKs_2'>\n<l>vimṛśya svātmānaṃ vimṛśati punaḥ stutyacaritaṃ tathā <lb/>stotā stotre prakaṭayati bhedaikaviṣaye |</l>\n<l>vimṛṣṭaś ca svātmā nikhilaviṣayajñānasamaye taditthaṃ <lb/>tvatstotre 'ham iha satataṃ yatnarahitaḥ ||</l>\n</lg>\n\n<lg xml:id='AgKs_3'>\n<l>anāmṛṣṭaḥ svātmā na hi bhavati bhāvapramitibhāj anāmṛṣṭaḥ <lb/>svātmety api hi na vinā 'marśanavidheḥ |</l>\n<l>śivaś cāsau svātmā sphurad akhilabhāvaikasarasas tato 'ham <lb/>tvatstotre pravaṇahṛdayo nityasukhitaḥ ||</l>\n</lg>\n\n<lg xml:id='AgKs_4'>\n<l>vicitrair jātyādibhramaṇaparipāṭīparikarair avāptam <lb/>sārvajñaṃ hṛdaya yad ayatnena bhavatā |</l>\n<l>tad antas tvadbodhaprasarasaraṇībhūtamahasi sphuṭam vāci <lb/>prāpya prakaṭaya vibhoḥ stotram adhunā ||</l>\n</lg>\n\n<lg xml:id='AgKs_5'>\n<l>vidhunvāno bandhābhimatabhavamārgasthitim imāṃ <lb/>rasīkṛtyānantastutihutavahaploṣitabhedām |</l>\n<l>vicitrasvasphārasphuritamahimārambharabhasāt piban bhāvān <lb/>etān varada madamatto 'smi sukhitaḥ ||</l>\n</lg>\n\n<lg xml:id='AgKs_6'>\n<l>bhava prājyaiśvaryaprathitabahuśakter bhagavato vicitraṃ <lb/>cāritraṃ hṛdayam adhiśete yadi tataḥ |</l>\n<l>kathaṃ stotraṃ kuryād atha ca kurute tena sahasā <lb/>śivaikātmyaprāptau śivanatir upāyaḥ prathamakaḥ ||</l>\n</lg>\n\n<lg xml:id='AgKs_7'>\n<l>jvaladrūpaṃ bhāsvatpacanam atha dāhaṃ prakaṭanam <lb/>vimucyānyad vahneḥ kim api ghaṭate naiva hi vapuḥ |</l>\n<l>stuve saṃvidraśmīn yadi nijanijāṃs tena sa nuto bhaven <lb/>nānyaḥ kaścid bhavati parameśasya vibhavaḥ ||</l>\n</lg>\n\n<lg xml:id='AgKs_8'>\n<l>vicitrārambhatve galitaniyame yaḥ kila rasaḥ <lb/>paricchedābhāvāt paramaparipūrṇatvam asamam |</l>\n<l>svayaṃ bhāsāṃ yogaḥ sakalabhavabhāvaikamayatāviruddhair <lb/>dharmaughaiḥ paracitir anarghocitaguṇā ||</l>\n</lg>\n\n<lg xml:id='AgKs_9'>\n<l>itīdṛkṣair rūpair varada vividhaṃ te kila vapur vibhāti <lb/>svāṃśe 'smin jagati gatabhedaṃ bhagavataḥ |</l>\n<l>tad evaitatstotuṃ hṛdayam atha gīrbāhyakaraṇaprabandhāś ca <lb/>syur me satatam aparityaktarabhasaḥ ||</l>\n</lg>\n\n<lg xml:id='AgKs_10'>\n<l>tavaivaikasyāntaḥ sphuritamahaso bodhajaladher <lb/>vicitrormivrātaprasaraṇaraso yaḥ svarasataḥ |</l>\n<l>ta evāmī sṛṣṭisthitilayamayasphūrjitarucāṃ <lb/>śaśāṅkārkāgnīnāṃ yugapad udayāpāyavibhavāḥ ||</l>\n</lg>\n\n<lg xml:id='AgKs_11'>\n<l>ataś citrācitrakramataditarādisthitijuṣo vibhoḥ śaktiḥ <lb/>śaśvad vrajati na vibhedaṃ katham api |</l>\n<l>tad etasyāṃ bhūmāv akulam iti te yat kila padaṃ <lb/>tadekāgrībhūyān mama hṛdayabhūr bhairava vibho ||</l>\n</lg>\n\n<lg xml:id='AgKs_12'>\n<l>amuṣmāt saṃpūrnāt vata rasamahollāsasarasān nijāṃ śaktiṃ <lb/>bhedaṃ gamayasi nijecchāprasarataḥ |</l>\n<l>anarghaṃ svātantryaṃ tava tadidam atyadbhutamayīṃ <lb/>bhavacchaktiṃ stunvan vigalitabhayo 'haṃ śivamayaḥ ||</l>\n</lg>\n\n<lg xml:id='AgKs_13'>\n<l>idantāvad rūpaṃ tava bhagavataḥ śaktisarasaṃ <lb/>kramābhāvād eva prasabhavigalat kālakalanam |</l>\n<l>manaḥśaktyā vācāpy atha karaṇacakrair bahir atho ghaṭādyais <lb/>tadrūpaṃ yugapad adhitiṣṭheyam aniśam ||</l>\n</lg>\n\n<lg xml:id='AgKs_14'>\n<l>kramollāsaṃ tasyāṃ bhuvi viracayan bhedakalanāṃ <lb/>svaśaktīnāṃ deva prathayasi sadā svātmani tataḥ |</l>\n<l>kriyājñānecchākhyāṃ sthitilayamahāsṛṣṭivibhavāṃ trirūpaṃ <lb/>bhūyāsaṃ samadhiśayituṃ vyagrahṛdayaḥ ||</l>\n</lg>\n\n<lg xml:id='AgKs_15'>\n<l>purā sṛṣṭir līnā hutavahamayī yātra vilaset <lb/>parollāsaunmukhyaṃ vrajati śaśisaṃsparśasubhagā |</l>\n<l>hutāśendusphārobhayavibhavabhāg bhairavavibho taveyaṃ <lb/>sṛṣṭyākhyā mama manasi nityaṃ vilasatām ||</l>\n</lg>\n\n<lg xml:id='AgKs_16'>\n<l>visṛṣṭe bhāvāṃśe bahir atiśayāsvādavirase yadā <lb/>tatraiva tvaṃ bhajasi rabhasād raktimayatām |</l>\n<l>tadā raktā devī tava sakalabhāveṣu nanu māṃ kriyād <lb/>raktāpānakramaghaṭitagoṣṭhīgataghṛṇam ||</l>\n</lg>\n\n<lg xml:id='AgKs_17'>\n<l>bahir vṛttiṃ hātuṃ citibhuvam udārāṃ nivasituṃ yadā <lb/>bhāvābhedaṃ prathayasi vinaṣṭormicapalaḥ |</l>\n<l>sthiter nāśaṃ devī kalayati tadā sā tava vibho sthiteḥ <lb/>sāṃsārikyāḥ kalayatu vināśaṃ mama sadā ||</l>\n</lg>\n\n<lg xml:id='AgKs_18'>\n<l>jagatsaṃhāreṇa praśamayitukāmaḥ svarabhasāt <lb/>svaśaṅkātaṅkākhyaṃ vidhim atha niṣedhaṃ prathayasi |</l>\n<l>yamaṃ sṛṣṭvetthaṃ tvaṃ punar api ca śaṅkāṃ vidalayan <lb/>mahādevī seyaṃ mama bhavabhayaṃ saṃdalayatām ||</l>\n</lg>\n\n<lg xml:id='AgKs_19'>\n<l>vilīne śaṅkaughe sapadi paripūrṇe ca vibhave gate <lb/>lokācāre galitavibhave śāstraniyame |</l>\n<l>anantaṃ bhogyaughaṃ grasitum abhito laṃpaṭarasā vibho <lb/>saṃhārākhyā mama hṛdi bhidāṃśaṃ praharatu ||</l>\n</lg>\n\n<lg xml:id='AgKs_20'>\n<l>taditthaṃ devībhiḥ sapadi dalite bhedavibhave <lb/>vikalpaprāṇāsau pravilasati mātṛsthitir alam |</l>\n<l>ataḥ saṃhārāṃśam nijahṛdi vimṛśya sthitimayī <lb/>prasannā syān mṛtyupralayakaraṇī me bhagavatī ||</l>\n</lg>\n\n<lg xml:id='AgKs_21'>\n<l>taditthaṃ te tisro nijavibhavavisphāraṇavaśād avāptāḥ <lb/>ṣaṭcakrakramakṛtapadaṃ śaktaya imāḥ |</l>\n<l>kramād unmeṣeṇa pravidadhati citrāṃ bhavadaśām imābhyo <lb/>devībhyaḥ pravaṇahṛdayaḥ syāṃ gatabhayaḥ ||</l>\n</lg>\n\n<lg xml:id='AgKs_22'>\n<l>imāṃ rundhe bhūmiṃ bhavabhayabhidātaṅkakaraṇīm imāṃ <lb/>bodhaikāntadrutirasamayīm cāpi vidadhe |</l>\n<l>taditthaṃ saṃrodhaṃ drutim atha vilupyāśubhatatīr <lb/>yatheṣṭaṃ cācāraṃ bhajati lasatāṃ sā mama hṛdi ||</l>\n</lg>\n\n<lg xml:id='AgKs_23'>\n<l>kriyābuddhyakṣādeḥ parimitapade mānapadavīm avāptasya <lb/>sphāraṃ nijanijarucā saṃharati yā |</l>\n<l>iyaṃ mārta.ṅdasya sthitipadayujaḥ sāram akhilam haṭhād <lb/>ākarṣantī kṛśatu mama bhedaṃ bhavabhayāt ||</l>\n</lg>\n\n<lg xml:id='AgKs_24'>\n<l>samagrām akṣālīṃ kramavirahitā sātmani muhur <lb/>niveśyānantāntarbahalitamahāraśminivahā |</l>\n<l>parā divyānandaṃ kalayitum udārādaravatī prasannā me <lb/>bhūyāt hṛdayapadavīṃ bhūṣayatu ca ||</l>\n</lg>\n\n<lg xml:id='AgKs_25'>\n<l>pramāṇe saṃlīne śivapadalasadvaibhavavaśāt <lb/>śarīraprāṇādir mitakṛtakamātṛsthitimayaḥ |</l>\n<l>yadā kālopādhiḥ pralayapadam āsādayati te tadā devī yāsau <lb/>lasati mama sā syāc chivamayī ||</l>\n</lg>\n\n<lg xml:id='AgKs_26'>\n<l>prakāśākhyā saṃvit kramavirahitā śūnyapadato <lb/>bahirlīnātyantam prasarati samācchādakatayā |</l>\n<l>tato 'py antaḥsāre galitarabhasād akramatayā mahākālī <lb/>seyaṃ mama kalayatāṃ kālam akhilam ||</l>\n</lg>\n\n<lg xml:id='AgKs_27'>\n<l>tato devyāṃ yasyāṃ paramaparipūrṇasthitijuṣi kramaṃ <lb/>vicchidyāśu sthitimatirasāt saṃvidadhati |</l>\n<l>pramāṇaṃ mātāraṃ mitim atha samagraṃ jagad idaṃ sthitāṃ <lb/>kroḍīkṛtya śrayatu mama cittaṃ citim imām ||</l>\n</lg>\n\n<lg xml:id='AgKs_28'>\n<l>anargalasvātmamaye maheśe tiṣṭhanti <lb/>yasmin vibhuśaktayas tāḥ |</l>\n<l>taṃ śaktimantaṃ praṇamāmi devaṃ <lb/>manthānasaṃjñaṃ jagadekasāram ||</l>\n</lg>\n\n<lg xml:id='AgKs_29'>\n<l>itthaṃ svaśaktikiraṇaughanutiprabandhān ākarṇya deva <lb/>yadi me vrajasi prasādam |</l>\n<l>tenāśu sarvajanatāṃ <lb/>nijaśāsanāṃśusaṃśāntitākhilatamaḥpaṭalāṃ vidheyāḥ ||</l>\n</lg>\n\n<lg>\n<l>ṣaṭṣaṣṭinām eke varṣe navamyām asite 'hani |</l>\n<l>mayā 'bhinavaguptena mārgaśīrṣe stutaḥ śivaḥ ||</l>\n</lg>\n\n<p>iti śrī abhinavaguptapādācāryakṛtaṃ kramastotraṃ sampūrṇam ||</p>\n\n<note>Gandharva-nagaram / DSO Sanskrit Archive</note>\n\n  </body>\n\n"
}