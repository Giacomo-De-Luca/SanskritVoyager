{
  "title": "sa_nārāyaṇa-hitopadeśa",
  "body": "<body xmlns='http://www.tei-c.org/ns/1.0'>\n\n<p>maṅgalācaraṇam</p>\n\n<lg>\n<l>siddhiḥ sādhye satām astu prasādāt tasya dhūrjaṭeḥ |</l>\n<l>jāhnavī-phena-lekheva yan-mūrdhni śaśinaḥ kalā // Hit_0.1 //</l>\n</lg>\n\n<lg>\n<l>śruto hitopadeśo 'yaṃ pāṭavaṃ saṃskṛtoktiṣu |</l>\n<l>vācāṃ sarvatra vaicitryaṃ nīti-vidyāṃ dadāti ca // Hit_0.2 //</l>\n</lg>\n\n<p>vidyā-praśaṃsā</p>\n\n<lg>\n<l>ajarāmaravat prājño vidyāmarthaṃ ca cintayet |</l>\n<l>gṛhīta iva keśeṣu mṛtyunā dharmamācaret // Hit_0.3 //</l>\n</lg>\n\n<lg>\n<l>sarva-dravyeṣu vidyaiva dravyam āhur anuttamam |</l>\n<l>ahāryatvād anarghatvād akṣayatvāc ca sarvadā // Hit_0.4 //</l>\n</lg>\n\n<lg>\n<l>saṃyojayati vidyaiva nīcagāpi naraṃ sarit |</l>\n<l>samudram iva durgharṣaṃ nṛpaṃ bhāgyam ataḥ param // Hit_0.5 //</l>\n</lg>\n\n<lg>\n<l>vidyā dadāti vinayaṃ vinayād yāti pātratām |</l>\n<l>pātratvāt dhanam āpnoti dhanād dharmaṃ tataḥ sukham // Hit_0.6 //</l>\n</lg>\n\n<lg>\n<l>vidyā śastraṃ ca śāstraṃ ca dve vidye pratipattaye |</l>\n<l>ādyā hāsyaya vṛddhatve dvitīyādriyate sadā // Hit_0.7 //</l>\n</lg>\n\n<lg>\n<l>yan nave bhājane lagnaḥ saṃskāro nānyathā bhavet |</l>\n<l>kathā-cchalena bālānāṃ nītis tad iha kathyate // Hit_0.8 //</l>\n</lg>\n\n<lg>\n<l>mitra-lābhaḥ suhṛd-bhedo vigrahaḥ sandhir eva ca |</l>\n<l>pañca-tantrāt tathānyasmād granthād ākṛṣya likhyate // Hit_0.9 //</l>\n</lg>\n\n<p>atha kathā-mukham</p>\n\n<p>asti bhāgīrathī-tīre pāṭaliputra-nāmadheyaṃ nagaram | tatra sarva-svāmi-guṇopetaḥ sudarśano nāma narapatir āsīt | sa bhūpatir ekadā kenāpi pāṭhyamānaṃ śloka-dvayaṃ śuśrāva-</p>\n\n<lg>\n<l>aneka-saṃśayocchedi parokṣārthasya darśakam |</l>\n<l>sarvasya locanaṃ śāstraṃ yasya nāsty andha eva saḥ // Hit_0.10 //</l>\n</lg>\n\n<lg>\n<l>yauvanaṃ dhana-sampattiḥ prabhutvam avivekitā |</l>\n<l>ekaikam apy anarthāya kim u yatra catuṣṭayam // Hit_0.11 //</l>\n</lg>\n\n<p>ity ākarṇyātmanaḥ putrāṇām anadhigata-śāstrāṇāṃ nityam unmārga-gāmināṃ śāstrānanuṣṭhānenodvigna-manāḥ sa rājā cintayāmāsa |</p>\n\n<lg>\n<l>ko 'rthaḥ putreṇa jātena yo na vidvān na dhārmikaḥ |</l>\n<l>kāṇena cakṣuṣā kiṃ vā cakṣuḥ pīḍaiva kevalam // Hit_0.12 //</l>\n</lg>\n\n<lg>\n<l>ajāta-mṛta-mūrkhāṇāṃ varam ādyau na cāntimaḥ |</l>\n<l>sakṛd duḥkha-karāv ādyāv antimas tu pade pade // Hit_0.13 //</l>\n</lg>\n\n<p>kiṃ ca-\n<lg>\n<l>varaṃ garbha-srāvo varam api ca naivābhigamanaṃ</l>\n<l>varaṃ jātaḥ preto varam api ca kanyāvajanitā |</l>\n<l>varaṃ bandhyā bhāryā varam api ca garbheṣu vasatir</l>\n<l>na vāvidvān rūpa-draviṇa-guṇa-yukto 'pi tanayaḥ // Hit_0.14 //</l>\n</lg></p>\n\n<lg>\n<l>sa jāto yena jātena yāti vaṃśaḥ samunnatim |</l>\n<l>parivartini saṃsāre mṛtaḥ ko vā na jāyate // Hit_0.15 //</l>\n</lg>\n\n<p>anyac ca-\n<lg>\n<l>guṇi-gaṇa-gaṇanā'rambhe</l>\n<l>na patati kaṭhinī sa-sambhramād yasya |</l>\n<l>tenāmbā yadi sutinī</l>\n<l>vada bandhyā kīdṛśī bhavati ? // Hit_0.16 //</l>\n</lg></p>\n\n<lg>\n<l>api ca-</l>\n<l>  dāne tapasi śaurye ca yasya na prathitaṃ manaḥ |</l>\n<l>  vidyāyām artha-lābhe ca mātur uccāra eva saḥ // Hit_0.17 //</l>\n</lg>\n\n<lg>\n<l>aparaṃ ca-</l>\n<l>varam eko guṇī putro na ca mūrkha-śatair api |</l>\n<l>ekaś candramas tamo hanti na ca tārā-gaṇair api // Hit_0.18 //</l>\n</lg>\n\n<lg>\n<l>puṇya-tīrthe kṛtaṃ yena tapaḥ kvāpy atiduṣkaram |</l>\n<l>tasya putro bhaved vaśyaḥ samṛddho dhārmikaḥ sudhīḥ // Hit_0.19 //</l>\n</lg>\n\n<lg>\n<l>tathā coktaṃ-</l>\n<l>arthāgamo nityam arogitā ca priyā ca bhāryā priya-vādinī ca |</l>\n<l>vaśyaś ca putro 'rtha-karī ca vidyā ṣaḍ jīva-lokasya sukhāni rājan // Hit_0.20 //</l>\n</lg>\n\n<lg>\n<l>ko dhanyo bahubhiḥ putraiḥ kuśūlāpūraṇāḍhakaiḥ |</l>\n<l>varam ekaḥ kulālambī yatra viśrūyate pitā // Hit_0.21 //</l>\n</lg>\n\n<lg>\n<l>ṛṇa-kartā pitā śatrur mātā ca vyabhicāriṇī |</l>\n<l>bhāryā rūpavatī śatruḥ putraḥ śatrur apaṇḍitaḥ // Hit_0.22 //</l>\n</lg>\n\n<lg>\n<l>yasya kasya prasūto 'pi guṇavān pūjyate naraḥ |</l>\n<l>dhanur vaṃśa-viśuddho 'pi nirguṇaḥ kiṃ kariṣyati // Hit_0.23 //</l>\n</lg>\n\n<lg>\n<l>hā hā putraka nādhītaṃ gatāsv etāsu rātriṣu |</l>\n<l>tena tvaṃ viduṣāṃ madhye paṅke gaur iva sīdasi // Hit_0.24 //</l>\n</lg>\n\n<p>tat katham idānīm ete mama putrā guṇavantaḥ kriyantām ? yataḥ-</p>\n\n<lg>\n<l>āhāra-nidrā-bhaya-maithunāni sāmānyam etat paśubhir narāṇām |</l>\n<l>jñānaṃ narāṇām adhiko viśeṣo jñānena hīnāḥ paśubhiḥ samānāḥ // Hit_0.25 //</l>\n</lg>\n\n<lg>\n<l>yataḥ-</l>\n<l>  dharmārtha-kāma-mokṣāṇāṃ yasyaiko 'pi na vidyate |</l>\n<l>  ajāgala-stanasyeva tasya janma nirarthakam // Hit_0.26 //</l>\n</lg>\n\n<lg>\n<l>yac cocyate-</l>\n<l>āyuḥ karma ca vittaṃ ca vidyā nidhanam eva ca |</l>\n<l>pañcaitāni hi sṛjyante garbhasthasyaiva dehinaḥ // Hit_0.27 //</l>\n</lg>\n\n<lg>\n<l>kiṃ ca-</l>\n<l>avaśyaṃ bhāvino bhāvā bhavanti mahatām api |</l>\n<l>nagnatvaṃ nīlakaṇṭhasya mahāhi-śayanaṃ hareḥ // Hit_0.28 //</l>\n</lg>\n\n<lg>\n<l>anyac ca-</l>\n<l>  yad abhāvi na tad bhāvi bhāvi cen na tad anyathā |</l>\n<l>iti cintā-viṣa-ghno 'yam agadaḥ kiṃ na pīyate // Hit_0.29 //</l>\n</lg>\n\n<p>etat kāryākṣamāṇāṃ keṣāṃcid ālasya-vacanam | puruṣakārautkārṣyam āha-\n<lg>\n<l>  yathā hy ekena cakreṇa na rathasya gatir bhavet |</l>\n<l>tathā puruṣakāreṇa vinā daivaṃ na siddhyati // Hit_0.30 //</l>\n</lg></p>\n\n<lg>\n<l>tathā ca-</l>\n<l>pūrva-janma-kṛtaṃ karma tad daivam iti kathyate |</l>\n<l>tasmāt puruṣakāreṇa yatnaṃ kuryād atandritaḥ // Hit_0.31 //</l>\n</lg>\n\n<lg>\n<l>na daivam api saṃcintya tyajed udyogam ātmanaḥ |</l>\n<l>anudyogena tailāni tilebhyo nāptum arhati // Hit_0.32 //</l>\n</lg>\n\n<p>anyac ca-\n<lg>\n<l>  udyoginaṃ puruṣa-siṃham upaiti lakṣmīr</l>\n<l>daivena deyam iti kāpuruṣā vadanti |</l>\n<l>daivaṃ nihatya kuru pauruṣam ātma-śaktyā</l>\n<l>yatne kṛte yadi na sidhyati ko 'tra doṣaḥ // Hit_0.33 //</l>\n</lg></p>\n\n<lg>\n<l>yathā mṛt-piṇḍataḥ kartā kurute yad yad icchati |</l>\n<l>evam ātma-kṛtaṃ karma mānavaḥ pratipadyate // Hit_0.34 //</l>\n</lg>\n\n<lg>\n<l>kākatālīyavat prāptaṃ dṛṣṭvāpi nidhim agrataḥ |</l>\n<l>na svayaṃ daivam ādatte puruṣārtham apekṣate // Hit_0.</l>\n</lg>\n\n<lg>\n<l>udyamena hi sidhyanti kāryāṇi na manorathaiḥ |</l>\n<l>nahi suptasya siṃhasya praviśanti mukhe mṛgāḥ // Hit_0.36 //</l>\n</lg>\n\n<lg>\n<l>tathā coktaṃ-</l>\n<l>mātā śatruḥ pitā vairī yena bālo na pāṭhitaḥ |</l>\n<l>na śobhate sabhā-madhye haṃsa-madhye bako yathā // Hit_0.37 //</l>\n</lg>\n\n<lg>\n<l>rūpa-yauvana-sampannā viśāla-kula-sambhavāḥ |</l>\n<l>vidyā-hīnā na śobhante nirgandhā iva kiṃśukāḥ // Hit_0.38 //</l>\n</lg>\n\n<lg>\n<l>aparac ca-</l>\n<l>pustakeṣu ca nādhītaṃ nādhītaṃ guru-sannidhau |</l>\n<l>na śobhate sambhā-madhye jāra-garbha iva striyāḥ // Hit_0.39 //</l>\n</lg>\n\n<p>etac cintayitvā rājā paṇḍita-sabhāṃ kāritavān | rājovāca-bho bhoḥ paṇḍitāḥ ! śrūyatāṃ mama vacanam | asti kaścid evambhūto vidvān yo mama putrāṇāṃ nityam unmārga-gāminām anadhigata-śāstrāṇām idānīṃ nīti-śāstropadeśena punar janma kārayituṃ samarthaḥ ? yataḥ-</p>\n\n<lg>\n<l>  kācaḥ kāñcana-saṃsargād dhatte mārakatīr dyutīḥ |</l>\n<l>  tathā sat-sannidhānena mūrkho yāti pravīṇatām // Hit_0.40 //</l>\n</lg>\n\n<lg>\n<l>uktaṃ ca-</l>\n<l>  hīyate hi matis tāta hīnaiḥ saha samāgamāt |</l>\n<l>  samaiś ca samatām eti viśiṣṭaiś ca viśiṣṭatām // Hit_0.41 //</l>\n</lg>\n\n<p>atrāntare viṣṇu-śarma-nāmā mahā-paṇḍitaḥ sakala-nīiti-śāstra-tattva-jño bṛhaspatir ivābravīt-deva mahākula-sambhūtā ete rājaputrāḥ | tat mayā nītiṃ grāhayituṃ śakyante | yataḥ-</p>\n\n<lg>\n<l>  nādravye nihitā kācit kriyā phalavatī bhavet |</l>\n<l>na vyāpāra-śatenāpi śukavat pāṭhyate bakaḥ // Hit_0.42 //</l>\n</lg>\n\n<lg>\n<l>anyac ca-</l>\n<l>asmiṃs tu nirguṇaṃ gotre nāpatyam upajāyate |</l>\n<l>ākare padya-rāgānāṃ janma kāca-maṇeḥ kutaḥ // Hit_0.43 //</l>\n</lg>\n\n<p>ato 'haṃ ṣaṇ-māsābhyantare bhavat-putrān nīti-śāstrābhijñān kariṣyāmi | rājā sa-vinayaṃ punar uvāca |</p>\n\n<lg>\n<l>  kīṭo 'pi sumanaḥ-saṅgād ārohati satāṃ śiraḥ |</l>\n<l>aśmāpi yāti devatvaṃ mahadbhiḥ supratiṣṭhitaḥ // Hit_0.44 //</l>\n</lg>\n\n<lg>\n<l>anyac ca-</l>\n<l>yathodaya-girer dravyaṃ sannikarṣeṇa dīpyate |</l>\n<l>tathā sat-sannidhānena hīna-varṇo 'pi dīpyate // Hit_0.45 //</l>\n</lg>\n\n<lg>\n<l>guṇā guṇajñeṣu guṇā bhavanti</l>\n<l>te nirguṇaṃ prāpya bhavanti doṣāḥ |</l>\n<l>āsvādya-toyāḥ pravahanti nadyaḥ</l>\n<l>samudram āsādya bhavanty upeyāḥ // Hit_0.46 //</l>\n</lg>\n\n<p>tad eteṣām asmat-putrāṇāṃ nīti-śāstropadeśāya bhavantaḥ pramāṇam ity uktvā tasya viṣṇu-śarmaṇo kare bahumāna-puraḥsaraṃ putrān samarpitavān //</p>\n\n<p> --o)0(o--</p>\n\n<p>i.\nmitra-lābhaḥ</p>\n\n<p>atha prāsāda-pṛṣṭhe sukhopaviṣṭānāṃ rājaputrāṇāṃ purastāt prastāva-krameṇa paṇḍito 'bravīt-bho rāja-putrāḥ śṛṇuta-</p>\n\n<lg>\n<l>kāvya-śāstra-vinodena kālo gacchati dhīmatām |</l>\n<l>vyasanena tu mūrkhāṇāṃ nidrayā kalahena vā // Hit_1.1 //</l>\n</lg>\n\n<p>tad bhavatāṃ vinodāya kāka-kūrmādīnāṃ vicitrāṃ kathāṃ kathayiṣyāmi | rāja-putrair uktam-ārya ! kathyatāṃ | viṣṇu-śarmovāca-śṛṇuta yūyam | samprati mitra-lābhaḥ prastūyate | yasyāyam ādyaḥ ślokaḥ-</p>\n\n<lg>\n<l>asādhanā vitta-hīnā buddhimantaḥ suhṛn-matāḥ |</l>\n<l>sādhayanty āśu kāryāṇi kāka-kūrma-mṛgākhuvat // Hit_1.2 //</l>\n</lg>\n\n<p>rājaputrā ūcuḥ-katham etat ?</p>\n\n<p>so 'bravīt-asti godāvarī-tīre viśālaḥ śālmalī-taruḥ | tatra nānā-dig-deśād āgatya rātrau pakṣiṇo nivasanti | atha kadācid avasannāyāṃ rātrau astācala-cūḍāvalambini bhagavati kumudinī-nāyake candramasi | laghupatana-nāmā vāyasaḥ prabuddhaḥ kṛtāntam iva dvitīyam aṭantaṃ pāśa-hastaṃ vyāgham apaśyat | tam ālokyācintayat-adya prātar evāniṣṭa-darśanaṃ jātam | na jāne kim anabhimataṃ darśayiṣyati | ity uktvā tad anusaraṇa-krameṇa vyākulaś calati | yataḥ-</p>\n\n<lg>\n<l>  śoka-sthāna-sahasrāṇi bhaya-sthāna-śatāni ca |</l>\n<l>divase divase mūḍham āviśanti na paṇḍitam // Hit_1.3 //</l>\n</lg>\n\n<lg>\n<l>anyac ca-viṣayiṇām idam avaśyaṃ kartavyam |</l>\n<l>utthāyotthāya boddhavyaṃ kim adya sukṛtaṃ kṛtam |</l>\n<l>āyuṣaḥ khaṇḍam ādāya ravir astaṃ gamiṣyati // Hit_1.4 //</l>\n</lg>\n\n<p>atha tena vyādhena taṇḍula-kaṇān vikīrya jālaṃ vistīrṇam | sa ca tatra pracchanno bhūtvā sthitaḥ | asminn eva kāle citragrīva-nāmā kapota-rājaḥ sa-parivāro viyati visarpaṃs taṇḍula-kaṇān avalokayāmāsa | tataḥ kapota-rājas taṇḍula-kaṇa-lubdhān kapotān prāha-kuto 'tra nirjane vane taṇḍula-kaṇānāṃ sambhavaḥ | tan nirūpyatāṃ tāvat | bhadram idaṃ na paśyāmi prāyeṇānena taṇḍula-kaṇa-lobhenāsmābhir api tathā bhavitavyam |</p>\n\n<lg>\n<l>  kaṅkaṇasya tu lobhena magnaḥ paṅke sudustare |</l>\n<l>vṛddha-vyāghreṇa samprāptaḥ pathikaḥ sammṛtaḥ // Hit_1.5 //</l>\n</lg>\n\n<p>kapotā ūcuḥ-katham etat ?\nkathā 1</p>\n\n<p>so 'bravīt-aham ekadā dakṣiṇāraṇye carann apaśyam eko vṛddho vyāghraḥ snātaḥ kuśa-hastaḥ saras-tīre brūte-bho bho panthāḥ ! idaṃ suvarṇa-kaṅkaṇaṃ gṛhyatām | tato lobhākṛṣṭena kenacit pānthena ālocitam-bhāgyena etat sambhavati | kintu asmin ātma-sandehe pravṛttir na vidheyā | yataḥ-</p>\n\n<lg>\n<l>aniṣṭād iṣṭa-lābhe'pi na gatir jāyate śubhā |</l>\n<l>yatrāste viṣa-saṃsargo 'mṛtaṃ tad api mṛtyave // Hit_1.6 //</l>\n</lg>\n\n<p>kintu sarvatrārthārjana-pravṛttau sandeha eva | tathā coktam-</p>\n\n<lg>\n<l>  na saṃśayam anāruhya naro bhadrāṇi paśyati |</l>\n<l>  saṃśayaṃ punar āruhya yadi jīvati paśyati // Hit_1.7 //</l>\n</lg>\n\n<p>tan nirūpayāmi tāvat | prakāśaṃ brūte | kutra tava kaṅkaṇam ? vyāghro hastaṃ prasārya darśayati | pāntho 'vadat-kathaṃ mārātmake tvayi viśvāsaḥ ?</p>\n\n<p>vyāghra uvāca-śṛṇu re pāntha ! prāg eva yauvana-daśāyām aham atīva durvṛtta āsam | aneka-go-mānuṣāṇāṃ vadhād me putrā mṛtā dārāś ca | vaṃśa-hīnaś cāham | tataḥ kenacid dhārmikeṇāham upadiṣṭaḥ | dāna-dharmādikaṃ caratu bhavān iti | tad-upadeśādi-dānīm ahaṃ snāna-śīlo dātā vṛddho galita-nakha-dantaḥ na kathaṃ viśvāsa-bhūmiḥ ? uktaṃ ca-</p>\n\n<lg>\n<l>ijyā'dhyayana-dānāni tapaḥ satyaṃ dhṛtiḥ kṣamā |</l>\n<l>alobha iti mārgo 'yaṃ dharmasyāṣṭa-vidhaḥ smṛtaḥ // Hit_1.8 //</l>\n</lg>\n\n<lg>\n<l>tatra pūrvaś caturvargo dambhārtham api sevyate |</l>\n<l>uttaras tu caturvargo mahātmany eva tiṣṭhati // Hit_1.9 //</l>\n</lg>\n\n<p>mama caitāvān lobha-virahaḥ | yena sva-hasta-stham api suvarṇa-kaṅkaṇaṃ yasmai kasmaicid dātum icchāmi tathāpi vyāghro mānuṣaṃ khādatīti lokāpavādo durnivāraḥ | yataḥ-</p>\n\n<lg>\n<l>  gatānugatiko lokaḥ kuṭṭanīm upadeśinīm |</l>\n<l>pramāṇayati no dharme yathā goghnam api dvijam // Hit_1.10 //</l>\n</lg>\n\n<p>mayā ca dharma-śāstrāṇi adhītāni | śṛṇu-</p>\n\n<lg>\n<l>  maru-sthalyāṃ yathā vṛṣṭiḥ kṣudhārte bhojanaṃ tathā |</l>\n<l>daridre dīyate dānaṃ saphalaṃ pāṇḍu-nandana // Hit_1.11 //</l>\n</lg>\n\n<lg>\n<l>prāṇā yathātmano 'bhīṣṭā bhūtānām api te tathā |</l>\n<l>ātmaupamyena bhūtānāṃ dayāṃ kurvanti sādhavaḥ // Hit_1.12 //</l>\n</lg>\n\n<lg>\n<l>aparaṃ ca-</l>\n<l>pratyākhyāne ca dāne ca sukha-duḥkhe priyāpriye |</l>\n<l>ātmaupamyena puruṣaḥ pramāṇam adhigacchati // Hit_1.13 //</l>\n</lg>\n\n<lg>\n<l>anyac ca-</l>\n<l>  mātṛvat para-dāreṣu para-dravyeṣu loṣṭravat |</l>\n<l>ātmavat sarva-bhūteṣu yaḥ paśyati sa paṇḍitaḥ // Hit_1.14 //</l>\n</lg>\n\n<p>tvaṃ ca atīva-durgataḥ | tena tat tubhyaṃ dātuṃ sa-yatno 'ham | tathā coktam-</p>\n\n<lg>\n<l>  daridrān bhara kaunteya mā prayaccheśvare dhanam |</l>\n<l>  vyādhitasyauṣadhaṃ pathyaṃ nīrujasya kim auṣadhaiḥ // Hit_1.15 //</l>\n</lg>\n\n<lg>\n<l>anyat ca-</l>\n<l>  dātavyam iti yad dānaṃ dīyate'nupakāriṇi |</l>\n<l>  deśe kāle ca pātre ca tad dānaṃ sāttvikaṃ viduḥ // Hit_1.16 //</l>\n</lg>\n\n<p>tad atra sarasi snātvā suvarṇa-kaṅkaṇam idaṃ gṛhāṇa | tato yāvad asau tad-vacaḥ-pratīto lobhāt saraḥ snātuṃ praviṣṭaḥ, tāvan mahā-paṅke nimagnaḥ palāyitum akṣamaḥ | taṃ paṅke patitaṃ dṛṣṭvā vyāghro 'vadat-ahaha mahā-paṅke patito 'si | atas tvām aham utthāpayāmi | ity uktvā śanaiḥ śanair upagamya tena vyāghreṇa dhṛtaḥ sa pāntho 'cintayat-</p>\n\n<lg>\n<l>  na dharma-śāstraṃ paṭhatīti kāraṇaṃ</l>\n<l>na cāpi vedādhyayanaṃ durātmanaḥ |</l>\n<l>svabhāva evātra tathātiricyate</l>\n<l>yathā prakṛtyā madhuraṃ gavāṃ payaḥ // Hit_1.17 //</l>\n</lg>\n\n<lg>\n<l>kiṃ ca-</l>\n<l>avaśendriya-cittānāṃ hasti-snānam iva kriyā |</l>\n<l>durbhagābharaṇa-prāyo jñānaṃ bhāraḥ kriyāṃ vinā // Hit_1.18 //</l>\n</lg>\n\n<p>tan mayā bhadraṃ na kṛtam | yad atra mārātmake viśvāsaḥ kṛtaḥ | tathā coktam-</p>\n\n<lg>\n<l>  nadīnāṃ śastra-pāṇīnāṃ nakhināṃ śṛṅgiṇāṃ tathā |</l>\n<l>  viśvāso naiva kartavyaḥ strīṣu rāja-kuleṣu ca // Hit_1.19 //</l>\n</lg>\n\n<lg>\n<l>aparaṃ ca-</l>\n<l>sarvasya hi parīkṣyante svabhāvā netare guṇāḥ |</l>\n<l>atītya hi guṇān sarvān svabhāvo mūrdhni vartate // Hit_1.20 //</l>\n</lg>\n\n<p>anyac ca-\n<lg>\n<l>  sa hi gagana-vihārī kalmaṣa-dhvaṃsa-kārī</l>\n<l>  daśa-śata-kara-dhārī jyotiṣāṃ madhya-cārī |</l>\n<l>vidhur api vidhi-yogād grasyate rāhuṇāsau</l>\n<l>likhitam api lalāṭe projjhitaṃ kaḥ samarthaḥ // Hit_1.21 //</l>\n</lg></p>\n\n<p>iti cintayann evāsau vyāghreṇa dhṛtvā vyāpāditaḥ khāditaś ca | ato 'haṃ bravīmi-kaṅkaṇasya tu lobhenety ādi | ata eva sarvathāvicāritaṃ karma na kartavyam iti | yataḥ-</p>\n\n<lg>\n<l>  sujīrṇam annaṃ suvicakṣaṇaḥ sutaḥ</l>\n<l>suśāsitā strī nṛpatiḥ susevitaḥ |</l>\n<l>sucintya coktaṃ suvicārya yat kṛtaṃ</l>\n<l>sudīrgha-kāle'pi na yāti vikriyām // Hit_1.22 //</l>\n</lg>\n\n<p>etad vacanaṃ śrutvā kaścit kapotaḥ sa-darpam āha-āḥ ! kim evam ucyate ?</p>\n\n<lg>\n<l>  vṛddhasya vacanaṃ grāhyam āpat-kāle hy upasthite |</l>\n<l>  sarvatraivaṃ vicāre ca bhojane'pi pravartatām // Hit_1.23 //</l>\n</lg>\n\n<lg>\n<l>yataḥ-</l>\n<l>śaṅkābhiḥ sarvam ākrāntam annaṃ pānaṃ ca bhūtale |</l>\n<l>pravṛttiḥ kutra kartavyā jīvitavyaṃ kathaṃ na vā ? // Hit_1.24 //</l>\n</lg>\n\n<lg>\n<l>yathā coktam-</l>\n<l>īrṣyī ghṛṇī tv asantuṣṭaḥ krodhano nitya-śaṅkitaḥ |</l>\n<l>para-bhāgyopajīvī ca ṣaḍ ete nitya-duḥkhitāḥ // Hit_1.25 //</l>\n</lg>\n\n<p>etac chrutvā taṇḍul-kaṇa-lobhena nabho-maṇḍalād avatīryas arve kapotās tatropaviṣṭāḥ | yataḥ-</p>\n\n<lg>\n<l>  sumahānty api śāstrāṇi dhārayanto bahu-śrutāḥ |</l>\n<l>  chettāḥ saṃayānāṃ ca kliśyante lobha-mohitāḥ // Hit_1.26 //</l>\n</lg>\n\n<lg>\n<l>anyac ca-</l>\n<l>lobhāt krodhaḥ prabhavati lobhāt kāmaḥ prajāyate |</l>\n<l>lobhān mohaś ca nāśaś ca lobhaḥ pāpasya kāraṇam // Hit_1.27 //</l>\n</lg>\n\n<p>anyac ca-\n<lg>\n<l>asaṃbhavaṃ hema-mṛgasya janma</l>\n<l>tathāpi rāmo lulubhe mṛgāya |</l>\n<l>prāyaḥ samāpanna-vipatti-kāle</l>\n<l>dhiyo 'pi puṃsāṃ malinā bhavanti // Hit_1.28 //</l>\n</lg></p>\n\n<p>anantaraṃ te sarve jāla-nibaddhā babhūvuḥ, tato yasya vacanāt tatrāvalambitās taṃ sarve tiraskurvanti sma | yataḥ,</p>\n\n<lg>\n<l>na gaṇasyāgrato gacchet siddhe kārye samaṃ phalam |</l>\n<l>yadi kārya-vipattiḥ syān mukharas tatra hanyate // Hit_1.29 //</l>\n</lg>\n\n<p>tasya tiraskāraṃ śrutvā citragrīva uvāca-nāyam asya doṣaḥ, yataḥ</p>\n\n<lg>\n<l>āpadām āpatantīnāṃ hito 'py āyāti hetutām |</l>\n<l>mātṛ-jaṅghā hi vatsasya stambhī-bhavati bandhane // Hit_1.30 //</l>\n</lg>\n\n<lg>\n<l>anyac ca-</l>\n<l>sa bandhur yo vipannānām āpad-uddharaṇa-kṣamaḥ |</l>\n<l>na tu bhīta-paritrāṇa-vastūpālambha-paṇḍitaḥ // Hit_1.31 //</l>\n</lg>\n\n<p>vipat-kāle vismaya eva kāpuruṣa-lakṣaṇam | tad atra dhairyam avalambya pratīkāraś cintyatām, yataḥ-</p>\n\n<lg>\n<l>vipadi dhairyam athābhyudaye kṣamā</l>\n<l>sadasi vākya-paṭutā yudhi vikramaḥ |</l>\n<l>yaśasi cābhirucir vyasanaṃ śrutau</l>\n<l>prakṛti-siddham idaṃ hi mahātmanām // Hit_1.32 //</l>\n</lg>\n\n<lg>\n<l>sampadi yasya na harṣo vipadi viṣādo raṇe ca bhīrutvam |</l>\n<l>taṃ bhuvana-traya-tilakaṃ janayati jananī sutaṃ viralam // Hit_1.33 //</l>\n</lg>\n\n<lg>\n<l>anyac ca-</l>\n<l>ṣaḍ-doṣāḥ puruṣeṇeha hātavyā bhūtim icchatā |</l>\n<l>nidrā tandrā bhayaṃ krodha ālasyaṃ dīrgha-sūtratā // Hit_1.34 //</l>\n</lg>\n\n<p>idānīm api evaṃ kriyatām-sarvair ekacittībhūya jālam ādāya uḍḍīyatām | yataḥ-</p>\n\n<lg>\n<l>alpānām api vastūnāṃ saṃhatiḥ kārya-sādhikā |</l>\n<l>tṛṇair guṇatvam āpannair badhyante matta-dantinaḥ // Hit_1.35 //</l>\n</lg>\n\n<lg>\n<l>saṃhatiḥ śreyasī puṃsāṃ svakulair alpakair api |</l>\n<l>tuṣeṇāpi parityaktā na prarohanti taṇḍulāḥ // Hit_1.36 //</l>\n</lg>\n\n<p>iti vicitya pakṣiṇaḥ sarve jālam ādāya utpatitāḥ | anantaraṃ ca vyādhaḥ sudūrāj jālāpahārakāṃs tān avalokya paścād dhāvito 'cintayat-</p>\n\n<lg>\n<l>saṃhatās tu haranty ete mama jālaṃ vihaṅgamāḥ |</l>\n<l>yadā tu nipatiṣyanti vaśam eṣyanti me tadā // Hit_1.37 //</l>\n</lg>\n\n<p>tatas teṣu cakṣur viṣayam atikrānteṣu pakṣiṣu sa vyādho nivṛttaḥ | atha lubdhakaṃ nivṛttaṃ dṛṣṭvā kapotā ūcuḥ-svāmin ! kim idānīṃ kartum ucitam ?</p>\n\n<p>citragrīva uvāca-\nmātā mitraṃ pitā ceti svabhāvāt tritayaṃ hitam | kārya-kāraṇataś cānye bhavanti hita-buddhayaḥ // Hit_1.38 //</p>\n\n<p>tan me mitraṃ hiraṇyako nāma mūṣika-rājo gaṇḍakī-tīre citra-vane nivasati | so 'smākaṃ pāśāṃś chetsyati ity ālocya sarve hiraṇyaka-vivara-samīpaṃ gatāḥ | hiraṇyakaś ca sarvadā apāya-śaṅkayā śata-dvāraṃ vivaraṃ kṛtvā nivasati | tato hiraṇyakaḥ kapotāvapāta-bhayāc cakitaḥ tūṣṇīṃ sthitaḥ | citragrīva uvāca-sakhe hiraṇyaka ! katham asmān na sambhāṣase ?</p>\n\n<p>tato hiraṇyakas tad-vacanaṃ pratyabhijñāya sa-sambhramaṃ bahir niḥsṛtya abravīt-āḥ ! puṇyavān asmi priya-suhṛn me citragrīvaḥ samāyātaḥ |</p>\n\n<lg>\n<l>yasya mitreṇa sambhāṣo yasya mitreṇa saṃsthitiḥ |</l>\n<l>yasya mitreṇa saṃlāpas tato nāstīha puṇyavān // Hit_1.39 //</l>\n</lg>\n\n<p>atha pāśa-baddhāṃś caitān dṛṣṭvā sa-vismayaḥ kṣaṇaṃ sthitvā uvāca-sakhe ! kim etat ?</p>\n\n<p>citragrīva uvāca-sakhe ! asmākaṃ prāktana-janma-karmaṇaḥ phalam etat |</p>\n\n<lg>\n<l>yasmāc ca yena ca yathā ca yadā ca yac ca</l>\n<l>yāvac ca yatra ca śubhāśubham ātma-karma |</l>\n<l>tasmāc ca tena ca tathā ca tadā ca tac ca</l>\n<l>tāvac ca tatra ca vidhātṛ-vaśād upaiti // Hit_1.40 //</l>\n</lg>\n\n<p>rāga-śoka-parītāpa-bandhana-vyasanāni ca | ātmāparādha-vṛkṣāṇāṃ phalāny etāni dehinām // Hit_1.41 //</p>\n\n<p>etac chrutvā hiraṇyakaś citragrīvasya bandhanaṃ chettuṃ satvaram upasarpati | tatra citragrīva uvāca-mitra ! mā maivaṃ kuru | prathamam asmad-āśritānām eteṣāṃ tāvat pāśāṃś chindhi | mama pāśaṃ paścāc chetsyasi |</p>\n\n<p>hiraṇyako 'py āha-aham alpa-śaktiḥ | dantāś ca me komalāḥ | tad eteṣāṃ pāśāṃś chettuṃ kathaṃ samartho bhavāmi ? tat yāvan me dantā na truṭyanti, tāvat tava pāśaṃ chinadmi | tad-anantaram apy eteṣāṃ bandhanaṃ yāvat śakyaṃ chetsyāmi |</p>\n\n<p>citragrīva uvāca-astv evam | tathāpi yathā-śakti bandhanam eteṣāṃ khaṇḍaya |</p>\n\n<p>hiraṇyakenoktam-ātma-parityāgena yadāśritānāṃ parirakṣaṇaṃ tan na nīti-vedināṃ sammatam | yataḥ-</p>\n\n<lg>\n<l>āpad-arthe dhanaṃ rakṣed dārān rakṣed dhanair api |</l>\n<l>ātmānaṃ satataṃ rakṣed dārair api dhanair api // Hit_1.42 //</l>\n</lg>\n\n<lg>\n<l>anyac ca--</l>\n<l>dharmārtha-kāma-mokṣāṇāṃ prāṇāḥ saṃsthita-hetavaḥ |</l>\n<l>  tān nighnatā kiṃ na hataṃ rakṣatā kiṃ na rakṣitam // Hit_1.43 //</l>\n</lg>\n\n<p>citragrīva uvāca-sakhe ! nītis tāvad īdṛśy eva, kintv aham asmad-āśritānāṃ duḥkhaṃ soḍhuṃ sarvathāsamarthas tenedaṃ bravīmi | yataḥ-</p>\n\n<lg>\n<l>dhanāni jīvitaṃ caiva parārthe prājña utsṛjet |</l>\n<l>sannimitte varaṃ tyāgo vināśe niyate sati // Hit_1.44 //</l>\n</lg>\n\n<p>ayam aparaś cāsādhāraṇo hetuḥ |</p>\n\n<lg>\n<l>jāti-dravya-balānāṃ ca sāmyam eṣāṃ mayā saha |</l>\n<l>mat-prabhutva-phalaṃ brūhi kadā kiṃ tad bhaviṣyati // Hit_1.45 //</l>\n</lg>\n\n<lg>\n<l>anyac ca-</l>\n<l>vinā vartanam evaite na tyajanti mamāntikam |</l>\n<l>tan me prāṇa-vyayenāpi jīvayaitān mamāśritān // Hit_1.46 //</l>\n</lg>\n\n<lg>\n<l>kiṃ ca-</l>\n<l>māṃsa-mūtra-purīṣāsthi-pūrite'tra kalevare |</l>\n<l>vinaśvare vihāyāsthāṃ yaśaḥ pālaya mitra me // Hit_1.47 //</l>\n</lg>\n\n<lg>\n<l>aparaṃ ca paśya-</l>\n<l>yadi nityam anityena nirmalaṃ mala-vāhinā |</l>\n<l>yaśaḥ kāyena labhyeta tan na labdhaṃ bhaven nu kim // Hit_1.48 //</l>\n</lg>\n\n<lg>\n<l>yataḥ-</l>\n<l>śarīrasya guṇānāṃ ca dūram atyantam antaram |</l>\n<l>śarīraṃ kṣaṇa-vidhvaṃsi kalpānta-sthāyino guṇāḥ // Hit_1.49 //</l>\n</lg>\n\n<p>ity ākarṇya hiraṇyakaḥ prahṛṣṭa-manāḥ pulakitaḥ san abravīt-sādhu mitra ! sādhu | anenāśrita-vātsalyena trailokyasyāpi prabhutvaṃ tvayi yujyate | evam uktvā tena sarveṣāṃ kapotānāṃ bandhanāni chinnāni | tato hiraṇyakaḥ sarvān sādaraṃ sampūjya āha-sakhe citragrīva ! sarvathātra jāla-bandhana-vidhau sati doṣam āśaṅkya ātmani avajñā na kartavyā | yataḥ-</p>\n\n<lg>\n<l>yo 'dhikād yojana-śatān paśyatīhāmiṣaṃ khagaḥ |</l>\n<l>sa eva prāpta-kālas tu pāśa-bandhaṃ na paśyati // Hit_1.50 //</l>\n</lg>\n\n<p>aparaṃ ca-\n<lg>\n<l>śaśi-divākarayor graha-pīḍanaṃ</l>\n<l>gaja-bhujaṅgamayor api bandhanam |</l>\n<l>matimatāṃ ca vilokya daridratāṃ</l>\n<l>vidhir aho balavān iti me matiḥ // Hit_1.51 //</l>\n</lg></p>\n\n<p>anyac ca-\n<lg>\n<l>vyomaikānta-vihāriṇo 'pi vihagāḥ samprāpnuvanty āpadaṃ</l>\n<l>badhyante nipuṇair agādha-salilān matsyāḥ samudrād api |</l>\n<l>durnītaṃ kim ihāsti kiṃ sucaritaṃ kaḥ sthāna-lābhe guṇaḥ</l>\n<l>kālo hi vyasana-prasārita-karo gṛhṇāti dūrād api // Hit_1.52 //</l>\n</lg></p>\n\n<p>iti prabodhya ātithyaṃ kṛtvā āliṅgya ca tena sampreṣitaś citragrīvo 'pi saparivāro yatheṣṭa-deśān yayau, hiraṇyako 'pi sva-vivaraṃ praviṣṭaḥ |</p>\n\n<lg>\n<l>yāni kāni ca mitrāṇi kartavyāni śatāni ca |</l>\n<l>paśya mūṣika-mitreṇa kapotā mukta-bandhanāḥ // Hit_1.53 //</l>\n</lg>\n\n<p>atha laghu-patanaka-nāmā kākaḥ sarva-vṛttānta-darśī sāścaryam idam āha-aho hiraṇyaka ! ślāghyo 'si, ato 'ham api tvayā saha maitrīṃ kartum icchāmi | atas tvaṃ māṃ maitryeṇānugrahītum arhasi | etac chrutvā hiraṇyako 'pi vivarābhyantarād āha-kas tvam ?</p>\n\n<p>sa brūte-laghupatanaka-nāmā vāyaso 'ham | hiraṇyako vihasyāha-kā tvayā saha maitrī ? yataḥ-</p>\n\n<lg>\n<l>yad yena yujyate loke budhas tat tena yojayet |</l>\n<l>aham annaṃ bhavān bhoktā kathaṃ prītir bhaviṣyati // Hit_1.54 //</l>\n</lg>\n\n<lg>\n<l>aparaṃ ca-</l>\n<l>bhakṣya-bhakṣayoḥ prītir vipatteḥ kāraṇaṃ matam |</l>\n<l>śṛgālāt pāśabaddho 'sau mṛgaḥ kākena rakṣitaḥ // Hit_1.55 //</l>\n</lg>\n\n<p>vāyaso 'bravīt--katham etat ?</p>\n\n<p>hiraṇyakaḥ kathayati-</p>\n\n<p>kathā 2</p>\n\n<p>asti magadha-deśe campakavatī nāma araṇyānī | tasyāṃ cirāt mahatā snehena mṛga-kākau nivasataḥ | sa ca mṛgaḥ svecchayā bhrāmyan hṛṣṭa-puṣṭāṅgaḥ kenacit śṛgālenāvalokitaḥ | taṃ dṛṣṭvā śṛgālo 'cintayat-āḥ ! katham etan-māṃsaṃ sulalitaṃ bhakṣayāmi ? bhavatu, viśvāsaṃ tāvad utpādayāmi ity ālocya upasṛtyābravīt-mitra ! kuśalaṃ te ?</p>\n\n<p>mṛgeṇoktam-kas tvam ?</p>\n\n<p>sa brūte-kṣudra-buddhi-nāmā jambuko 'ham | atrāraṇye bandhu-hīno mṛtavat ekākī nivasāmi | idānīṃ tvāṃ mitram āsādya punaḥ sa-bandhur jīva-lokaṃ praviṣṭo 'smi | adhunā tavānucareṇa mayā sarvathā bhavitavyam iti |</p>\n\n<p>mṛgeṇoktam-evam astu |</p>\n\n<p>tataḥ paścād astaṃ gate savitari bhagavati marīci-mālini tau mṛgasya vāsa-bhūmiṃ gatau | tatra campaka-vṛkṣa-śākhāyāṃ subuddhi-nāmā kāko mṛgasya cira-mitraṃ nivasati | tau dṛṣṭvā kāko 'vadat-sakhe citrāṅga ! ko 'yaṃ dvitīyaḥ ?\nmṛgo brūte-mitra ! akasmād āgantunā saha maitrī na yuktā | tan na bhadram ācaritam | tathā coktam-</p>\n\n<lg>\n<l>ajñāta-kula-śīlasya vāso deyo na kasyacit |</l>\n<l>mārjārasya hi doṣeṇa hato gṛdhro jarad-gavaḥ // Hit_1.56 //</l>\n</lg>\n\n<p>tau āhatuḥ--katham etat ?</p>\n\n<p>kākaḥ kathayati-\nkathā 3</p>\n\n<p>asti bhāgīrathī-tīre gṛdhrakūṭa-nāmni parvate mahān parkaṭī-vṛkṣaḥ tasya koṭare daiva-durvipākāt galita-nakha-nayano jaradgava-nāmā gṛdhraḥ prativasati | atha kṛpayā taj-jīvanāya tad-vṛkṣa-vāsinaḥ pakṣiṇaḥ svāhārāt kiṃcit kiṃcid uddhṛtya tasmai dadati, tenāsau jīvati, teṣāṃ śāvaka-rakṣāṃ ca karoti | atha kadācit dīrghakarṇa-nāmā mārjāraḥ pakṣi-śāvakān bhakṣayituṃ tatrāgataḥ | tatas tam āyāntaṃ dṛṣṭvā pakṣi-śāvakair bhayārtaiḥ kolāhalaḥ kṛtaḥ | tac chrutvā jaradgavena uktam-ko 'yam āyāti ? dīrghakarṇo gṛdhram avalokya sa-bhayam āha-hā hato 'smi yato 'yaṃ māṃ vyāpādayiṣyati | athavā-</p>\n\n<lg>\n<l>tāvad bhayasya bhetavyaṃ yāvad bhayam anāgatam |</l>\n<l>āgataṃ tu bhayaṃ vīkṣya naraḥ kuryād yathocitam // Hit_1.57 //</l>\n</lg>\n\n<p>adhunātisannidhāne palāyitum akṣamaḥ | tad yathā bhavitavyaṃ tathā bhavatu, tāvat viśvāsam utpādyāsya samīpam upagacchāmīty ālocya tam upasṛtyābravīt-ārya ! tvām abhivande |</p>\n\n<p>gṛdhro 'vadat-kas tvam ?</p>\n\n<p>so 'vadat-mārjāro 'ham |</p>\n\n<p>gṛdhro brūte-dūram apasara no cet hantavyo 'si mayā |</p>\n\n<p>mārjāro 'vadat-śrūyatāṃ tāvat mad-vacanam | tato yady ahaṃ vadhyas tadā hantavyaḥ | yataḥ -</p>\n\n<lg>\n<l>jāti-mātreṇa kiṃ kaścid vadhyate pūjyate kvacit |</l>\n<l>vyavahāraṃ parijñāya vadhyaḥ pūjyo 'thavā bhavet // Hit_1.58 //</l>\n</lg>\n\n<p>gṛdhro brūte-brūhi kim artham āgato 'si ?</p>\n\n<p>so 'vadat-aham atra gaṅgā-tīre nitya-snāyī nirāmiṣāśī brahmacārī cāndrāyaṇa-vratam ācaraṃs tiṣṭhāmi | yuṣmān dharma-jñāna-ratāḥ prema-viśvāsa-bhūmayaḥ iti pakṣiṇaḥ sarve sarvadā mamāgre prastuvanti, ato bhavadbhyo vidyāvayo-vṛddhebhyo dharmaṃ śrotum ihāgataḥ | bhavantaś caitādṛśā dharmajñāḥ, yan mām atithiṃ hantum udyatāḥ ? gṛhastha-dharmaś ca eṣaḥ -</p>\n\n<lg>\n<l>arāv apy ucitaṃ kāryam ātithyaṃ gṛham āgate |</l>\n<l>chettum apy āgate chāyāṃ nopasaṃharate drumaḥ // Hit_1.59 //</l>\n</lg>\n\n<p>kiṃ ca-yadi annaṃ nāsti, tadā suprītenāpi vacasā tāvad atithiḥ pūjya eva |</p>\n\n<lg>\n<l>tṛṇāni bhūmir udakaṃ vāk caturthī ca sūnṛtā |</l>\n<l>etāny api satāṃ gehe nocchidyante kadācana // Hit_1.60 //</l>\n</lg>\n\n<lg>\n<l>anyac ca-</l>\n<l>bālo vā yadi vā vṛddho yuvā vā gṛham āgataḥ |</l>\n<l>tasya pūjā vidhātavyā sarvasyābhyāgato guruḥ // Hit_1.61 //</l>\n</lg>\n\n<lg>\n<l>aparaṃ ca-</l>\n<l>nirguṇeṣv api sattveṣu dayāṃ kurvanti sādhavaḥ |</l>\n<l>na hi saṃharate jyotsnāṃ candraś cāṇḍāla-veśmanaḥ // Hit_1.62 //</l>\n</lg>\n\n<lg>\n<l>anyac ca-</l>\n<l>atithir yasya bhagnāśo gṛhāt pratinivartate |</l>\n<l>sa dattvā duṣkṛtaṃ tasmai puṇyam ādāya gacchati // Hit_1.63 //</l>\n</lg>\n\n<lg>\n<l>anyac ca-</l>\n<l>uttamasyāpi varṇasya nīco 'pi gṛham āgataḥ |</l>\n<l>pūjanīyo yathā-yogyaṃ sarva-deva-mayo 'tithiḥ // Hit_1.64 //</l>\n</lg>\n\n<p>gṛdhro 'vadat-mārjāro hi māṃsa-ruciḥ | pakṣi-śāvakāś cātra nivasanti | tenāham eva bravīmi | tac chrutvā mārjāro bhūmiṃ spṛṣṭvā karṇau spṛśati, brūte ca-mayā dharma-śāstraṃ śrutvā vīta-rāgenedaṃ duṣkaraṃ vrataṃ cāndrāyaṇam adhyavasitam | yataḥ parasparaṃ vivadamānānām api dharma-śāstrāṇām ahiṃsā paramo dharmaḥ ity atraikamatyam | yataḥ-</p>\n\n<lg>\n<l>sarva-hiṃsā-nivṛttā ye narāḥ sarva-sahāś ca ye |</l>\n<l>sarvasyāśraya-bhūtāś ca te narāḥ svarga-gāminaḥ // Hit_1.65 //</l>\n</lg>\n\n<lg>\n<l>anyac ca-</l>\n<l>eka eva suhṛd dharmo nidhane'py anuyāti yaḥ |</l>\n<l>śarīreṇa samaṃ nāśaṃ sarvam anyad hi gacchati // Hit_1.66 //</l>\n</lg>\n\n<lg>\n<l>kiṃ ca-</l>\n<l>yo 'tti yasya yadā māṃsam ubhayoḥ paśyatāntaram |</l>\n<l>ekasya kṣaṇikā prītir anyaḥ prāṇair vimucyate // Hit_1.67 //</l>\n</lg>\n\n<lg>\n<l>api ca-</l>\n<l>martavyam iti yad duḥkhaṃ puruṣasyopajāyate |</l>\n<l>śakyas tenānumānena paro 'pi parirakṣitum // Hit_1.68 //</l>\n</lg>\n\n<lg>\n<l>śṛṇu punaḥ-</l>\n<l>svacchanda-vana-jātena śākenāpi prapūryate |</l>\n<l>asya dagdhodarasyārthe kaḥ kuryāt pātakaṃ mahat // Hit_1.69 //</l>\n</lg>\n\n<p>evaṃ viśvāsya sa mārjāras taru-koṭare sthitaḥ | tato dineṣu gacchatsu asau pakṣi-śāvakān ākramya sva-koṭaram ānīya pratyahaṃ khādati | atha yeṣām apatyāni khāditāni | taiḥ śokārtair vilapadbhir itas tato jijñāsā samārabdhā | tat parijñāya mārjāraḥ koṭarān niḥsṛtya bahiḥ palāyitaḥ | paścāt pakṣibhir itas tato nirūpayadbhis tatra taru-koṭare śāvakāḥ khāditā iti sarvaiḥ pakṣibhir niścitya ca gṛdhro vyāpāditaḥ | ato 'haṃ bravīmi-ajñāta-kula-śīlasya ity ādi |</p>\n\n<p> --o)0(o--</p>\n\n<p>ity ākarṇya sa jambukaḥ sa-kopam āha-mṛgasya prathama-darśana-dine bhavān api ajñāta-kula-śīla eva āsīt | tat kathaṃ bhavatā saha etasya snehānuvṛttir uttarottaraṃ vardhate ? athavā-</p>\n\n<lg>\n<l>yatra vidvaj-jano nāsti ślāghyas tatrālpadhīr api |</l>\n<l>nirasta-pādape deśe eraṇḍo 'pi drumāyate // Hit_1.70 //</l>\n</lg>\n\n<lg>\n<l>anyac ca-</l>\n<l>ayaṃ nijaḥ paro veti gaṇanā laghu-cetasām |</l>\n<l>udāra-caritānāṃ tu vasudhaiva kuṭumbakam // Hit_1.71 //</l>\n</lg>\n\n<p>yathā cāyaṃ mṛgo mama bandhus tathā bhavān api | mṛgo 'bravīt kamanena uttarottareṇa ? sarvair ekatra viśrambhālāpaiḥ sukham anubhavadbhiḥ sthīyatām | yataḥ-\n<lg>\n<l>na kaścit kasyacin mitraṃ na kaścit kasyacid ripuḥ |</l>\n<l>vyavahāreṇa mitrāṇi jāyante ripavas tathā // Hit_1.72 //</l>\n</lg></p>\n\n<p>kākena uktam-evam astu | atha prātaḥ sarve yathābhimata-deśaṃ gatāḥ | ekadā nibhṛtaṃ śṛgālo brūte-sakhe mṛga ! etasminn eva vanaika-deśe sasya-pūrṇaṃ kṣetram asti | tad ahaṃ tvāṃ tatra nītvā darśayāmi | tathā kṛte sati mṛgaḥ pratyahaṃ tatra gatvā sasyaṃ khādati | tato dina-katipayena kṣetra-patinā tad dṛṣṭvā pāśās tatra yojitāḥ | anantaraṃ punar āgato mṛgaḥ tatra caran pāśair baddho 'cintayat-ko mām itaḥ kāla-pāśād iva vyādha-pāśāt trātuṃ mitrād anyaḥ samarthaḥ ?</p>\n\n<p>atrāntare jambukas tatrāgatya upasthito 'cintayat-phalitas tāvad asmākaṃ kapaṭa-prabandhaḥ | manoratha-siddhir api bāhulyān me bhaviṣyati | yataḥ etasya uktṛtyamānasya māṃsāsṛg-liptāni asthīni mayā avaśyaṃ prāptavyāni | tāni ca bāhulyena mama bhojanāni bhaviṣyanti | sa ca mṛgas taṃ dṛṣṭvā ullāsito brūte-sakhe ! chindhi tāvan mama bandhanam | satvaraṃ trāyasva mām | yataḥ-</p>\n\n<lg>\n<l>āpatsu mitraṃ jānīyād raṇe śūraṃ ṛṇe śucim |</l>\n<l>bhāryāṃ kṣīṇeṣu vitteṣu vyasaneṣu ca bāndhavān // Hit_1.73 //</l>\n</lg>\n\n<lg>\n<l>aparaṃ ca-</l>\n<l>utsave vyasane prāpte durbhikṣe śatru-saṅkaṭe |</l>\n<l>rāja-dvāre śmaśāne ca yas tiṣṭhati sa bāndhavaḥ // Hit_1.74 //</l>\n</lg>\n\n<p>jambukaḥ pāśaṃ muhur muhur vilokyācintayat-dṛḍhas tāvad ayaṃ bandhaḥ | brūte ca-sakhe ! snāyu-nirmitāḥ pāśāḥ, tad adya bhaṭṭāraka-vāre katham etān dantaiḥ spṛśāmi ? mitra ! yadi citte na anyathā manyase, tadā prabhāte yat tvayā vaktavyaṃ tat kartavyam iti | anantaraṃ sa kākaḥ pradoṣakā mṛgamanāgatam avalokya itas tato 'nviṣyan tathāvidhaṃ taṃ dṛṣṭvā uvāca-sakhe ! kim etat ? mṛgeṇoktam-avadhīrita-suhṛd-vākyasya phalam etat tathā coktam-</p>\n\n<lg>\n<l>suhṛdāṃ hita-kāmānāṃ yaḥ śṛṇoti na bhāṣitam |</l>\n<l>vipat sannihitā tasya sa naraḥ śatrunandanaḥ // Hit_1.75 //</l>\n</lg>\n\n<p>kāko brūte-sa vañcakaḥ kvāste ?</p>\n\n<p>mṛgeṇoktaṃ-man-māṃsārthī tiṣṭhaty atraiva |</p>\n\n<p>kāko brūte-mitra ! uktam eva mayā pūrvam |</p>\n\n<lg>\n<l>aparādho na me'stīti naitad viśvāsa-kāraṇam |</l>\n<l>vidyate hi nṛśaṃsebhyo bhayaṃ guṇavatām api // Hit_1.76 //</l>\n</lg>\n\n<lg>\n<l>dīpa-nirvāṇa-gandhaṃ ca suhṛd-vākyam arundhatīm |</l>\n<l>na jighranti na śṛṇvanti na pśyanti gatāyuṣaḥ // Hit_1.77 //</l>\n</lg>\n\n<lg>\n<l>parokṣe kārya-hantāraṃ pratyakṣe priya-vādinam |</l>\n<l>varjayet tādṛśaṃ mitraṃ viṣa-kumbhaṃ payomukham // Hit_1.78 //</l>\n</lg>\n\n<p>tataḥ kāko dīrghaṃ niḥśvasya uvāca-are vañcaka ! kiṃ tvayā pāpa-karmaṇā kṛtam | yataḥ-\n<lg>\n<l>saṃlāpitānāṃ madhurair vacobhir</l>\n<l>mithyopacāraiś ca vaśīkṛtānām |</l>\n<l>āśāvatāṃ śraddadhatāṃ ca loke</l>\n<l>kim arthināṃ vañcayitavyam asti // Hit_1.79 //</l>\n</lg></p>\n\n<lg>\n<l>anyac ca-</l>\n<l>upakāriṇi viśrabdhe śuddha-matau yaḥ samācarati pāpam |</l>\n<l>taṃ janam asatya-sandhaṃ bhagavati vasudhe kathaṃ vahasi // Hit_1.80 //</l>\n</lg>\n\n<lg>\n<l>durjanena samaṃ sakhyaṃ vairaṃ cāpi na kārayet |</l>\n<l>uṣṇo dahati cāṅgāraḥ śītaḥ kṛṣṇāyate karam // Hit_1.81 //</l>\n</lg>\n\n<p>athavā sthitir iyaṃ durjanānām-</p>\n\n<lg>\n<l>prāk pādayoḥ patati khādati pṛṣṭha-māṃsaṃ</l>\n<l>karṇe phalaṃ kim api rauti śanair vicitram |</l>\n<l>chidraṃ nirūpya sahasā praviśaty aśaṅkaḥ</l>\n<l>sarvaṃ khalasya caritaṃ maśakaḥ karoti // Hit_1.82 //</l>\n</lg>\n\n<lg>\n<l>tathā ca-</l>\n<l>durjanaḥ priya-vādī ca naitad viśvāsa-kāraṇam |</l>\n<l>madhu tiṣṭhati jihvāgre hṛdi hālāhalaṃ viṣam // Hit_1.83 //</l>\n</lg>\n\n<p>atha prabhāte sa kṣetra-patir laguḍa-hastas taṃ pradeśam āgacchan kākenāvalokitaḥ | tam avalokya kākenoktam-sakhe mṛga ! tvam ātmānaṃ mṛtavat sandarśya vātenodaraṃ pūrayitvā pādān stabdhīkṛtya tiṣṭha | ahaṃ tava cakṣuṣī cañcvā kim api vilikhāmi, yadāhaṃ śabdaṃ karomi, tadā tvam utthāya satvaraṃ palāyiṣyase |</p>\n\n<p>mṛgas tathaiva kāka-vacanena sthitaḥ | tataḥ kṣetra-patinā harṣotphulla-locanena tathāvidho mṛga ālokitaḥ | athāsau-āḥ ! svayaṃ mṛto 'si ? ity uktvā mṛgaṃ bandhanāt mocayitvā pāśān saṃvarītuṃ satvaro babhūva | tataḥ kiyad dūre antarite kṣetra-patau sa mṛgaḥ kākasya śabdaṃ śrutvā satvaram utthāya palāyitaḥ | tam uddiśya tena kṣetra-patinā prakopāt kṣiptena laguḍena śṛgālo vyāpāditaḥ | tathā coktam-</p>\n\n<lg>\n<l>tribhir varṣais tribhir māsais tribhiḥ pakṣais tribhir dinaiḥ |</l>\n<l>atyutkaṭaiḥ pāpa-puṇyair ihaiva phalam aśnute // Hit_1.84 //</l>\n</lg>\n\n<p>ato 'haṃ bravīmi-bhakṣya-bhakṣyakayoḥ prītir ity ādi |</p>\n\n<p>iti mṛga-vāyasa-śṛgāla-kathā</p>\n\n<p>kākaḥ punar āha-</p>\n\n<lg>\n<l>bhakṣitenāpi bhavatā nāhāro mama puṣkalaḥ |</l>\n<l>tvayi jīvati jīvāmi citragrīva ivānagha // Hit_1.85 //</l>\n</lg>\n\n<lg>\n<l>anyac ca-</l>\n<l>tiraścām api viśvāso dṛṣṭaḥ puṇyaika-karmaṇām |</l>\n<l>satāṃ hi sādhu-śīlatvāt svabhāvo na nivartate // Hit_1.86 //</l>\n</lg>\n\n<lg>\n<l>kiṃ ca-</l>\n<l>sādhoḥ prakopitasyāpi mano nāyāti vikriyām |</l>\n<l>na hi tāpayituṃ śakyaṃ sāgarāmbhas tṛṇolkayā // Hit_1.87 //</l>\n</lg>\n\n<p>hiraṇyako brūte-capalas tvam | capalena saha snehaḥ sarvathā na kartavyaḥ | tathā coktam-</p>\n\n<lg>\n<l>mārjāro mahiṣo meṣaḥ kākaḥ kāpuruṣas tathā |</l>\n<l>viśvāsāt prabhavanty ete viśvāsas tatra no hitaḥ // Hit_1.88 //</l>\n</lg>\n\n<p>kiṃ cānyat-śatru-pakṣo bhavān asmākam | śatruṇā sandhir na vidheyam | uktaṃ caitat-\n<lg>\n<l>śatruṇā na hi sandadhyāt saṃśliṣṭenāpi sandhinā |</l>\n<l>sutaptam api pānīyaṃ śamayaty eva pāvakam // Hit_1.89 //</l>\n</lg></p>\n\n<lg>\n<l>durjanaḥ parihartavyo vidyayālaṅkṛto 'pi san |</l>\n<l>maṇinā bhūṣitaḥ sarpaḥ kim asau na bhayaṅkaraḥ // Hit_1.90 //</l>\n</lg>\n\n<lg>\n<l>yad aśakyaṃ na tac chaktyaṃ yac chaktyaṃ śakyam eva tat |</l>\n<l>nodake śakaṭaṃ yāti na ca naur gacchati sthale // Hit_1.91 //</l>\n</lg>\n\n<lg>\n<l>aparaṃ ca-</l>\n<l>mahatāpy artha-sāreṇa yo viśvasiti śatruṣu |</l>\n<l>bhāryāsu ca viraktāsu tad-antaṃ tasya jīvanam // Hit_1.92 //</l>\n</lg>\n\n<p>laghu-patanako brūte-śrutaṃ mayā sarvaṃ, tathāpi mamaitāvan eva saṅkalpaḥ | yat tvayā saha sauhṛdyam avaśyaṃ karaṇīyam iti | anyathā anāhāreṇātmānaṃ tava dvāri vyāpādayiṣyāmīti | tathā hi-</p>\n\n<lg>\n<l>mṛd-ghaṭavat sukha-bhedyo duḥsandhānaś ca durjano bhavati |</l>\n<l>sujanas tu kanaka-ghaṭavad durbhedyaś cāśu sandheyaḥ // Hit_1.93 //</l>\n</lg>\n\n<lg>\n<l>kiṃ ca-</l>\n<l>dravatvāt sarva-lohānāṃ nimittād mṛga-pakṣiṇām |</l>\n<l>bhayāl lobhāc ca mūrkhāṇāṃ saṅgataḥ darśanāt satām // Hit_1.94 //</l>\n</lg>\n\n<lg>\n<l>kiṃ ca-</l>\n<l>nārikela-samākārā dṛśyante hi suhṛjjanāḥ |</l>\n<l>anye badarikākārā bahir eva manoharāḥ // Hit_1.95 //</l>\n</lg>\n\n<lg>\n<l>anyac ca-</l>\n<l>sneha-cchede'pi sādhūnāṃ guṇā nāyānti vikriyām |</l>\n<l>bhaṅge'pi hi mṛṇālānām anubadhnanti tantavaḥ // Hit_1.96 //</l>\n</lg>\n\n<lg>\n<l>anyac ca-</l>\n<l>śucitvam tyāgitā śauryaṃ sāmānyaṃ sukha-duḥkhayoḥ |</l>\n<l>dākṣiṇyaṃ cānuraktiś ca satyatā ca suhṛd-guṇāḥ // Hit_1.97 //</l>\n</lg>\n\n<p>etair guṇair upeto bhavad=anyo mayā kaḥ suhṛt prāptavyaḥ ? ity ādi tad-vacanam ākarṇya hiraṇyako bahiḥ niḥsṛtyāha-āpyāyito 'haṃ bhavatām etena vacanāmṛtena | tathā coktam-</p>\n\n<lg>\n<l>gharmārtaṃ na tathā suśītala-jalaiḥ snānaṃ na muktāvalī</l>\n<l>na śrīkhaṇḍa-vilepanam sukhayati pratyaṅgam apy arpitam |</l>\n<l>prītyai sajjana-bhāṣitaṃ prabhavati prāyo yathā cetasaḥ</l>\n<l>sad-yuktyā ca pariṣkṛtaṃ sukṛtinām ākṛṣṭi-mantropamam // Hit_1.98 //</l>\n</lg>\n\n<lg>\n<l>anyac ca-</l>\n<l>rahasya-bhedo yācñā ca naiṣṭhuryaṃ cala-cittayā |</l>\n<l>krodho niḥsatyatā dyūtam etan mitrasya dūṣaṇam // Hit_1.99 //</l>\n</lg>\n\n<p>anena vacana-krameṇa tat ekam api dūṣaṇaṃ tvayi na lakṣyate | yataḥ-</p>\n\n<lg>\n<l>paṭutvaṃ satyavāditvaṃ kathā-yogena buddhyate |</l>\n<l>astabdhatvam acāpalyaṃ pratyakṣenāvagamyate // Hit_1.100 //</l>\n</lg>\n\n<lg>\n<l>aparaṃ ca-</l>\n<l>anyathaiva hi sauhārdaṃ bhavet svacchāntarātmanaḥ |</l>\n<l>pravartate'nyathā vāṇī śāṭhyopahata-cetasaḥ // Hit_1.101 //</l>\n</lg>\n\n<lg>\n<l>manasy anyad vacasy anyat karmaṇy anyad durātmanām |</l>\n<l>manasy ekaṃ vacasy ekaṃ karmaṇy ekaṃ mahātmanām // Hit_1.102 //</l>\n</lg>\n\n<p>tad bhavatu bhavataḥ abhimatam eva ity uktvā hiraṇyako maitryaṃ vidhāya bhojana-viśeṣair vāyasaṃ santoṣya vivaraṃ praviṣṭaḥ | vāyaso 'pi sva-sthānaṃ gataḥ tataḥ-prabhṛti tayoḥ anyo 'nyāhāra-pradānena kuśala-praśnaiḥ viśrambhālāpaiś ca kiyat-kālo 'tivartane | ekadā laghu-patanako hiraṇyakam āha-sakhe ! vāyasasya kaṣṭataralabhyāhāram idaṃ sthānam | tad etat parityajya sthānāntaraṃ gantum icchāmi |</p>\n\n<lg>\n<l>hiraṇyako brūte-</l>\n<l>sthāna-bhraṣṭā na śobhante dantāḥ keśā nakhā narāḥ |</l>\n<l>iti vijñāya matimān sva-sthānaṃ na parityajet // Hit_1.103 //</l>\n</lg>\n\n<p>kāko brūte-mitra ! kāpuruṣasya vacanam etat | yataḥ-</p>\n\n<lg>\n<l>sthānam utsṛjya gacchanti siṃhāḥ sat-puruṣā gajāḥ |</l>\n<l>tatraiva nidhanaṃ yānti kākāḥ kāpuruṣā mṛgāḥ // Hit_1.104 //</l>\n</lg>\n\n<p>anyac ca-\n<lg>\n<l>ko vīrasya manasvinaḥ sva-viṣayaḥ ko vā videśaḥ smṛtaḥ</l>\n<l>yaṃ deśaṃ śrayate tam eva kurute bāhu-pratāpārjitam |</l>\n<l>yad daṃṣṭrānakha-lāṅgula-praharaṇaḥ siṃho vanaṃ gāhate</l>\n<l>tasminn eva hata-dvipendra-rudhirais tṛṣṇāṃ chinnatty ātmanaḥ // Hit_1.105 //</l>\n</lg></p>\n\n<p>hiraṇyako brūte-mitra kva gantavyam ? tathā coktam-</p>\n\n<lg>\n<l>calaty ekena pādena tiṣṭhaty ekena buddhimān |</l>\n<l>nāsamīkṣya paraṃ sthānaṃ pūrvam āyatanaṃ tyajet // Hit_1.106 //</l>\n</lg>\n\n<p>vāyaso brūte-mitra ! asti sunirūpitaṃ sthānam |</p>\n\n<p>hiraṇyako 'vadat-kiṃ tat ?</p>\n\n<p>vāyasaḥ kathayati-asti daṇḍakāraṇye karpūragaurābhidhānaṃ saraḥ | tatra cira-kālopārjitaḥ priya-suhṛn me mantharābhidhānaḥ kūrmaḥ sahaja-dhārmikaḥ prativasati | paśya mitra !</p>\n\n<lg>\n<l>paropadeśe pāṇḍityaṃ sarveṣāṃ sukaraṃ nṛṇām |</l>\n<l>dharme svīyam anuṣṭhānaṃ kasyacit tu mahātmanaḥ // Hit_1.107 //</l>\n</lg>\n\n<p>sa ca bhojana-viśeṣair māṃ saṃvardhayiṣyati | hiraṇyako 'py āha-tat kim atrāvasthāya mayā kartavyam ? yataḥ-</p>\n\n<lg>\n<l>yasmin deśe na sammāno na vṛttir na ca bāndhavaḥ |</l>\n<l>na ca vidyāgamaḥ kaścit taṃ deśaṃ parivarjayet // Hit_1.108 //</l>\n</lg>\n\n<lg>\n<l>aparaṃ ca---</l>\n<l>dhanikaḥ śrotriyo rājā nadī vaidyas tu pañcamaḥ |</l>\n<l>pañca yatra na vidyante tatra vāsaṃ na kārayet // Hit_1.109 //</l>\n</lg>\n\n<lg>\n<l>aparaṃ ca---</l>\n<l>loka-yātrā bhayaṃ lajjā dākṣiṇyaṃ tyāga-śīlatā |</l>\n<l>pañca yatra na vidyante na kuryāt tatra saṃsthitim // Hit_1.110 //</l>\n</lg>\n\n<lg>\n<l>anyac ca-</l>\n<l>tatra mitra ! na vastavyaṃ yatra nāsti catuṣṭayam |</l>\n<l>ṛṇa-dātā ca vaidyaś ca śrotriyaḥ sajalā nadī // Hit_1.111 //</l>\n</lg>\n\n<p>ato mām api tatra naya |</p>\n\n<p>vāyaso 'vadat-evam astu |</p>\n\n<p>atha vāyasas tena mitreṇa saha vicitrālāpa-sukhena tasya sarasaḥ samīpaṃ yayau | tato mantharo dūrād eva laghu-patanakam avalokya utthāya yathocitam ātithyaṃ vidhāya mūṣikasyāpy atithi-satkāraṃ cakāra | yataḥ-</p>\n\n<lg>\n<l>bālo vā yadi vā vṛddho yuvā vā gṛham āgataḥ |</l>\n<l>tasya pūjā vidhātavyā sarvatrābhyāgato guruḥ // Hit_1.112 //</l>\n</lg>\n\n<lg>\n<l>tathā-</l>\n<l>gurur agnir dvijātīnāṃ varṇānāṃ brāhmaṇo guruḥ |</l>\n<l>patir eko guruḥ strīṇāṃ sarvatrābhyāgato guruḥ // Hit_1.113 //</l>\n</lg>\n\n<lg>\n<l>aparaṃ ca-</l>\n<l>uttamasyāpi varṇasya nīco 'pi gṛham āgataḥ |</l>\n<l>pūjanīyo yathā-yogyaṃ sarva-deva-mayo 'tithiḥ // Hit_1.114 //</l>\n</lg>\n\n<p>vāyaso 'vadat-sakhe ! manthara ! sa-viśeṣa-pūjām asami vidhehi, yato 'yaṃ puṇya-karmaṇāṃ dhurīṇaḥ kāruṇya-ratnākaro hiraṇyaka-nāmā mūṣika-rājaḥ | etasya guṇa-stutiṃ jihvā-sahasra-dvayenāpi yadi sarpa-rājaḥ kadācit kartuṃ samarthaḥ syāt ity uktvā citragrīvopākhyānaṃ varṇitavān | tato mantharaḥ sādaraṃ hiraṇyakaṃ sampūjyāha-bhadra ! ātmano nirjana-vanāgamana-kāraṇam ākhyātum arhasi ?</p>\n\n<p>hiraṇyako 'vadat-kathayāmi, śrūyatām |\nkathā 4</p>\n\n<p>asti campakābhidhānāyāṃ nagaryāṃ parivrājakāvasathaḥ | tatra cūḍākarṇo nāma parivrājakaḥ prativasati | sa ca bhojanāvaśiṣṭa-bhikṣānna-sahitaṃ bhikṣāpātraṃ nāgadantake'vasthāpya svapiti | ahaṃ ca tad annam utplutya utplutya pratyahaṃ bhakṣayāmi | anantaraṃ tasya priya-suhṛd vīṇākarṇo nāma parivrājakaḥ samāyātaḥ, tena saha nānā-kathā-prasaṅgāvasthito mama trāsārthaṃ jarjara-vaṃśa-khaṇḍena cūḍākarṇo bhūmim atāḍayat | taṃ tathāvidhaṃ dṛṣṭvā vīṇākarṇa uvāca-sakhe ! kim iti mama kathā-virakto 'nyāsakto bhavān ? yataḥ-</p>\n\n<lg>\n<l>mukhaṃ prasannaṃ vimalā ca dṛṣṭiḥ</l>\n<l>kathānurāgo madhurā ca vāṇī |</l>\n<l>sneho 'dhikaḥ sambhrama-darśanaṃ ca</l>\n<l>sadānuraktasya janasya lakṣma // Hit_1.115 //</l>\n</lg>\n\n<lg>\n<l>adṛṣṭi-dānaṃ kṛta-pūrva-nāśanam</l>\n<l>ānanaṃ duścaritānukīrtanam |</l>\n<l>kathā-prasaṅgena ca nāma-vismṛtir</l>\n<l>virakta-bhāvasya janasya lakṣaṇam // Hit_1.116 //</l>\n</lg>\n\n<p>cūḍākarṇenoktam-bhadra ! nāhaṃ viraktaḥ, kintu paśya ayaṃ mūṣiko mamāpakārī sadā pātrasthaṃ bhikṣānnam utplutya bhakṣayati | vīṇākarṇo nāgadantam avalokyāha-katham ayaṃ mūṣikaḥ svalpa-balo 'py etāvad dūram utpatati ? tad atra kenāpi kāraṇena bhavitavyam |</p>\n\n<p>kṣaṇaṃ vicintya parivrājakenoktam-kāraṇaṃ cātra dhana-bāhulyam eva pratibhāti | yataḥ-</p>\n\n<lg>\n<l>dhanavān balavān loke sarvaḥ sarvatra sarvadā |</l>\n<l>prabhutvaṃ dhana-mūlaṃ hi rājñām apy upajāyate // Hit_1.117 //</l>\n</lg>\n\n<p>tataḥ khanitram ādāya tena parivrājakena vivaraṃ khanitvā cira-sañcitaṃ mama dhanaṃ gṛhītam | tataḥ prabhṛti pratyahaṃ nija-śakti-hīnaḥ sattvotsāha-rahitaḥ svāhāram apy utpādayitum akṣamaḥ sann āsaṃ mandaṃ mandam upasarpan cūḍākarṇenāvalokitaḥ | tatas tenoktam-</p>\n\n<lg>\n<l>dhanena balavān loko dhanād bhavati paṇḍitaḥ |</l>\n<l>paśyainaṃ mūṣikaṃ pāpaṃ svajāti-samatāṃ gatam // Hit_1.118 //</l>\n</lg>\n\n<lg>\n<l>kiṃ ca-</l>\n<l>arthena tu vihīnasya puruṣasyālpa-medhasaḥ |</l>\n<l>kriyā sarvā vinaśyanti grīṣme kusarito yathā // Hit_1.119 //</l>\n</lg>\n\n<lg>\n<l>aparaṃ ca-</l>\n<l>yasyārthās tasya mitrāṇi yasyārthās tasya bāndhavāḥ |</l>\n<l>yasyārthāḥ sa pumān loke yasyārthāḥ sa hi paṇḍitaḥ // Hit_1.120 //</l>\n</lg>\n\n<lg>\n<l>aparaṃ ca-</l>\n<l>aputrasya gṛhaṃ śūnyaṃ san-mitra-rahitasya ca |</l>\n<l>mūrkhasya ca diśaḥ śūnyāḥ sarva-śūnyā daridratā // Hit_1.121 //</l>\n</lg>\n\n<lg>\n<l>aparaṃ ca-</l>\n<l>dāridryān maraṇād vāpi dāridryam avaraṃ smṛtam |</l>\n<l>alpa-kleśena maraṇaṃ dāridryam atiduḥsaham // Hit_1.122 //</l>\n</lg>\n\n<p>anyac ca-\n<lg>\n<l>tānīndriyāṇy avikalāni tad eva nāma</l>\n<l>sā buddhir apratihatā vacanaṃ tad eva |</l>\n<l>arthoṣmaṇā virahitaḥ puruṣaḥ sa eva</l>\n<l>anyaḥ kṣaṇena bhavatīti vicitram etat // Hit_1.123 //</l>\n</lg></p>\n\n<p>etat sarvam ākarṇya mayālocitaṃ-mamānnāvasthānam ayuktam idānīm | tathā coktam-\n<lg>\n<l>atyanta-vimukhe daive vyarthe yatne ca pauruṣe |</l>\n<l>manasvino daridrasya vanād anyat kutaḥ sukham // Hit_1.124 //</l>\n</lg></p>\n\n<lg>\n<l>anyac ca-</l>\n<l>manasvī miryate kāmaṃ kārpaṇyaṃ na tu gacchati |</l>\n<l>api nirvāṇam āyāti nānalo yāti śītatām // Hit_1.125 //</l>\n</lg>\n\n<lg>\n<l>kiṃ ca-</l>\n<l>kusuma-stavakasyeva dve vṛttī tu manasvinaḥ |</l>\n<l>sarveṣāṃ mūrdhni vā tiṣṭhed viśīryeta vane'thavā // Hit_1.126 //</l>\n</lg>\n\n<p>yac cānyasmai etad vṛttānta-kathanaṃ tad apy anucitam | yataḥ-</p>\n\n<lg>\n<l>artha-nāśaṃ manas-tāpaṃ gṛhe duścaritāni ca |</l>\n<l>vañcanaṃ cāpamānaṃ ca matimān na prakāśayet // Hit_1.127 //</l>\n</lg>\n\n<p>yac cātraiva yācñayā jīvanaṃ tad apy atīva-garhitam | yataḥ-</p>\n\n<lg>\n<l>varaṃ vibhava-hīnena prāṇaiḥ santarpito 'nalaḥ |</l>\n<l>nopacāra-paribhraṣṭaḥ kṛpaṇaḥ prārthyate janaḥ // Hit_1.128 //</l>\n</lg>\n\n<p>anyac ca-\n<lg>\n<l>dāridryād dhriyam eti hrī-parigataḥ sattvāt paribhraśyate</l>\n<l>niḥsattvaṃ paribhūyate paribhavān nirvedam āpadyate |</l>\n<l>nirviṇṇaḥ śucam eti śoka-phihito buddhyā parityajyate</l>\n<l>nirbuddhiḥ kṣayam ety aho nidhanatā sarvāpadām āspadam // Hit_1.129 //</l>\n</lg></p>\n\n<p>kiṃ ca-\n<lg>\n<l>varaṃ maunaṃ kāryaṃ na ca vacanam uktaṃ yad anṛtaṃ</l>\n<l>varaṃ klaibyaṃ puṃsāṃ na ca para-kalatrābhigamanam |</l>\n<l>varaṃ prāṇa-tyāgo na ca piśuna-vākyeṣv abhirucir</l>\n<l>varaṃ bhikṣāśitvaṃ na ca para-dhanāsvādana-sukham // Hit_1.130 //</l>\n</lg></p>\n\n<lg>\n<l>varaṃ śūnyā śālā na ca khalu varo duṣṭa-vṛṣabho</l>\n<l>varaṃ veśyā patnī na punar avinītā kula-vadhūḥ |</l>\n<l>varaṃ vāso 'raṇye na punar avivekādhipa-pure</l>\n<l>varaṃ prāṇa-tyāgo na punar adhamānām upagamaḥ // Hit_1.131 //</l>\n</lg>\n\n<lg>\n<l>api ca-</l>\n<l>seveva mānam akhilaṃ jyotsneva tamo jareva lāvaṇyam |</l>\n<l>hari-hara-katheva duritaṃ guṇa-śatam apy arthitā harati // Hit_1.132 //</l>\n</lg>\n\n<p>tat kim ahaṃ para-piṇḍena ātmānaṃ poṣayāmi ? kaṣṭaṃ bhoḥ ! tad api dvitīyaṃ mṛtyu-dvāram | anyac ca-</p>\n\n<lg>\n<l>rogī cira-pravāsī parānna-bhojī parāvasatha-śāyī |</l>\n<l>yaj jīvati tan maraṇaṃ yan maraṇaṃ so 'sya viśrāmaḥ // Hit_1.133 //</l>\n</lg>\n\n<p>ity ālocyāpi lobhāt punar api tadīyam annaṃ grahītuṃ graham akaravam | tathā coktam-</p>\n\n<lg>\n<l>lobhena buddhiś calati lobho janayate tṛṣām |</l>\n<l>tṛṣārto duḥkham āpnoti paratreha ca mānavaḥ // Hit_1.134 //</l>\n</lg>\n\n<p>tato 'haṃ mandaṃ mandam upasarpaṃs tena vīṇākarṇena jarjara-vaṃśa-khaṇḍena tāḍitaś cācintayam-lubdho hy asantuṣṭo niyatam ātma-drohī bhavati | tathā ca-</p>\n\n<lg>\n<l>dhana-lubdho hy asantuṣṭo 'niyatātmājitendriyaḥ |</l>\n<l>sarvā evāpadas tasya yasya tuṣṭaṃ na mānasam // Hit_1.135 //</l>\n</lg>\n\n<lg>\n<l>sarvāḥ sampattasyas tasya santuṣṭaṃ yasya mānasam |</l>\n<l>upānad-gūḍha-pādasya nanu carmāvṛteva bhūḥ // Hit_1.136 //</l>\n</lg>\n\n<lg>\n<l>aparaṃ ca-</l>\n<l>santoṣāmṛta-tṛptānāṃ yat sukhaṃ śānta-cetasām |</l>\n<l>kutas tad-dhana-lubdhānām itaś cetaś ca dhāvatām // Hit_1.137 //</l>\n</lg>\n\n<lg>\n<l>kiṃ ca-</l>\n<l>tenādhītaṃ śrutaṃ tena tena sarvam anuṣṭhitam |</l>\n<l>yenāśāḥ pṛṣṭhataḥ kṛtvā nairāśyam avalambitam // Hit_1.138 //</l>\n</lg>\n\n<lg>\n<l>api ca-</l>\n<l>aseviteśvara-dvāram adṛṣṭa-viraha-vyatham |</l>\n<l>anukta-klība-vacanaṃ dhanyaṃ kasyāpi jīvanam // Hit_1.139 //</l>\n</lg>\n\n<lg>\n<l>na yojana-śataṃ dūraṃ vāhyamānasya tṛṣṇayā |</l>\n<l>santuṣṭasya kara-prāpte'py arthe bhavati nādaraḥ // Hit_1.140 //</l>\n</lg>\n\n<p>tad atra avasthocita-kārya-paricchedaḥ śreyān |</p>\n\n<lg>\n<l>ko dharmo bhūta-dayā kiṃ saukhyaṃ nityam aroginā jagati |</l>\n<l>kaḥ snehaḥ sad-bhāvaḥ kiṃ pāṇḍityaṃ paricchedaḥ // Hit_1.141 //</l>\n</lg>\n\n<lg>\n<l>tathā ca-</l>\n<l>paricchedo hi pāṇḍityaṃ yadāpannā vipattayaḥ |</l>\n<l>apariccheda-kartṝṇāṃ vipadaḥ syuḥ pade pade // Hit_1.142 //</l>\n</lg>\n\n<lg>\n<l>tathā hi-</l>\n<l>tyajed ekaṃ kulasyārthe grāmasyārthe kulaṃ tyajet |</l>\n<l>grāmaṃ janapadasyārthe ātmārthe pṛthivīṃ tyajet // Hit_1.143 //</l>\n</lg>\n\n<lg>\n<l>aparaṃ ca-</l>\n<l>pānīyaṃ vā nirāyāsaṃ svādvannaṃ vā bhayottaram |</l>\n<l>vicāryaṃ khalu paśyāmi tat sukhaṃ yatra nirvṛtiḥ // Hit_1.144 //</l>\n</lg>\n\n<p>ity ālocyāhaṃ nirjana-vanam āgataḥ | yataḥ-</p>\n\n<lg>\n<l>varaṃ vanaṃ vyāghra-gajendra-sevitaṃ</l>\n<l>drumālayaḥ patra-phalāmbu-bhakṣitam |</l>\n<l>tṛṇāni śayyā vasanaṃ ca valkalaṃ</l>\n<l>na bandhu-madhye dhana-hīna-jīvanam // Hit_1.145 //</l>\n</lg>\n\n<lg>\n<l>ataḥ-</l>\n<l>saṃsāra-viṣaya-vṛkṣasya dve eva rasavat phale |</l>\n<l>kāvyāmṛta-rasāsvādaḥ saṅgamaḥ sajjanaiḥ saha // Hit_1.146 //</l>\n</lg>\n\n<lg>\n<l>aparaṃ ca-</l>\n<l>sat-saṅgaḥ keśave bhaktir gaṅgāmbhasi nimajjanam |</l>\n<l>asāre khalu saṃsāre trīṇi sārāṇi bhāvayet // Hit_1.147 //</l>\n</lg>\n\n<p>manthara uvāca-\n<lg>\n<l>arthāḥ pāda-rajopamā giri-nadī-vegopamaṃ yauvanam</l>\n<l>āyuṣyaṃ jala-bindu-lola-capalaṃ phenopamaṃ jīvanam |</l>\n<l>dharmaṃ yo na karoti niścala-matiḥ svargārgalodghāṭanaṃ</l>\n<l>paścāt-tāpa-hato jarā-pariṇataḥ śokāgninā dahyate // Hit_1.148 //</l>\n</lg></p>\n\n<p>yuṣmābhir atisañcayaḥ kṛtaḥ | tasyāyaṃ doṣaḥ | śṛṇu-\n<lg>\n<l>upārjitānāṃ vittānāṃ tyāga eva hi rakṣaṇam |</l>\n<l>taḍāgodara-saṃsthānāṃ parīvāhaivāmbhasām // Hit_1.149 //</l>\n</lg></p>\n\n<lg>\n<l>anyac ca-</l>\n<l>yad adho 'dhaḥ kṣitau vittaṃ nicakhāna mitampacaḥ |</l>\n<l>tad-adho nilayaṃ gantuṃ cakre panthānam agrataḥ // Hit_1.150 //</l>\n</lg>\n\n<lg>\n<l>yataḥ-</l>\n<l>nija-saukhyaṃ nirundhāno yo dhanārjanam icchati |</l>\n<l>parārtha-bhāra-vāhīva sa kleśasyaiva bhājanam // Hit_1.151 //</l>\n</lg>\n\n<lg>\n<l>tathā coktaṃ-</l>\n<l>dānopabhoga-hīnena dhanena dhanino yadi |</l>\n<l>bhavāmaḥ kiṃ na tenaiva dhanena dhanino vayam // Hit_1.152 //</l>\n</lg>\n\n<p>yataḥ-\n<lg>\n<l>dhanena kiṃ yo na dadāti nāśnute</l>\n<l>balena kiṃ yaś ca ripūn na yādhatte |</l>\n<l>śrutena kiṃ yo na ca dharmam ācaret</l>\n<l>kim ātmanā yo na jitendriyo bhavet // Hit_1.153 //</l>\n</lg></p>\n\n<lg>\n<l>anyac ca-</l>\n<l>asambhogena sāmānyaṃ kṛpaṇasya dhanaṃ paraiḥ |</l>\n<l>asyedam iti sambandho hānau duḥkhena gamyate // Hit_1.154 //</l>\n</lg>\n\n<lg>\n<l>api ca-</l>\n<l>na devāya na viprāya na bandhubhyo na cātmane |</l>\n<l>kṛpaṇasya dhanaṃ yāti vahni-taskara-pārthivaiḥ // Hit_1.155 //</l>\n</lg>\n\n<p>tathā coktam-\n<lg>\n<l>dānaṃ priya-vāk-sahitaṃ</l>\n<l>jñānam agarvaṃ kṣamānvitaṃ sauryam |</l>\n<l>tyāgaṃ sahitaṃ ca vittaṃ</l>\n<l>durlabham etac catur bhadram // Hit_1.156 //</l>\n</lg></p>\n\n<lg>\n<l>uktaṃ ca-</l>\n<l>kartavyaḥ sañcayo nityaṃ na tu kāryo 'tisañcayaḥ |</l>\n<l>atisañcaya-śīlo 'yaṃ dhanuṣā jambuko hataḥ // Hit_1.157 //</l>\n</lg>\n\n<p>tāv āhatuḥ-katham etat ?</p>\n\n<p>mantharaḥ kathayati-</p>\n\n<p>kathā 5</p>\n\n<p>āsīt kalyāṇa-kaṭaka-vāstavyo bhairavo nāma vyādhaḥ | sa caikadā māṃsa-lubdho dhanur ādāya mṛgam anviṣyan vindhyāṭavī-madhyaṃ gataḥ | tatra tena mṛga eko vyāpāditaḥ | tato mṛgam ādāya gacchatā tena ghorākṛtiḥ śūkaro dṛṣṭaḥ | tatas tena mṛgaṃ bhūmau nidhāya śūkaraḥ śareṇa hataḥ | śūkareṇāpy āgatya pralaya-ghana-ghora-garjanaṃ kurvāṇena sa vyādho muṣka-deśe hataḥ chinna-druma iva papāta | tathā coktam-</p>\n\n<lg>\n<l>jalam agnir viṣaṃ śastaṃ kṣud vyādhiḥ patanaṃ gireḥ |</l>\n<l>nimittaṃ kiñcid āsādya dehī prāṇair vimucyate // Hit_1.158 //</l>\n</lg>\n\n<p>atha tayoḥ pādāsphālanena ekaḥ sarpo 'pi mṛtaḥ | atrāntare dīrgharāvo nāma jambukaḥ paribhramanāhārārthā tān mṛtān mṛga-vyādha-sarpa-śūkarān apaśyat | ālokyācintayac ca-aho bhāgyam ! adya mahad bhojyaṃ me samupasthitam |</p>\n\n<lg>\n<l>athavā-</l>\n<l>acintitāni duḥkhāni yathaivāyānti dehinām |</l>\n<l>sukhāny api tathā manye daivam atrātiricyate // Hit_1.159 //</l>\n</lg>\n\n<lg>\n<l>māsam ekaṃ naro yāti dvau māsau mṛga-śūkarau |</l>\n<l>ahir ekaṃ dinaṃ yāti adya bhakṣyo dhanurguṇaḥ // Hit_1.160 //</l>\n</lg>\n\n<p>tataḥ prathama-bubhukṣāyām idaṃ niḥsvādu kodaṇḍa-lagnaṃ snāyu-bandhanaṃ khādāmi, ity uktvā tathākarot | tataś chinne snāyu-bandhane drutam utpatitena dhanuṣā hṛdi nirbhinnaḥ sa dīrgharāvaḥ pañcatvaṃ gataḥ | ato 'haṃ bravīmi kartavyaḥ sañcayo nityam ity ādi | tathā ca-</p>\n\n<lg>\n<l>yad dadāti yad aśnāti tad eva dhanino dhanam |</l>\n<l>anye mṛtasya krīḍanti dārair api dhanair api // Hit_1.161 //</l>\n</lg>\n\n<lg>\n<l>kiṃ ca-</l>\n<l>yad dadāsi viśiṣṭebhyo yac cāśnāsi dine dine |</l>\n<l>tat te vittam ahaṃ manye śeṣaṃ kasyāpi rakṣasi // Hit_1.162 //</l>\n</lg>\n\n<p>yātu, kim idānīm atikrāntopavarṇanena | yataḥ-</p>\n\n<lg>\n<l>nāprāyam abhivāñchanti naṣṭaṃ necchanti śocitum |</l>\n<l>āpatsv api na muhyanti narāḥ paṇḍita-buddhayaḥ // Hit_1.163 //</l>\n</lg>\n\n<p>tat sakhe ! sarvadā tvayā sotsāhena bhavitavyam, yataḥ-</p>\n\n<lg>\n<l>śāstrāṇy adhītyāpi bhavanti mūrkhā</l>\n<l>yas tu kriyāvān puruṣaḥ sa vidvān |</l>\n<l>sucintitaṃ cauṣadham āturāṇāṃ</l>\n<l>na nāma-mātreṇa karoty arogam // Hit_1.164 //</l>\n</lg>\n\n<p>anyac ca-\n<lg>\n<l>na svalpam apy adhyavasāya-bhīroḥ</l>\n<l>karoti vijñāna-vidhir guṇaṃ hi |</l>\n<l>andhasya kiṃ hasta-tala-sthito 'pi</l>\n<l>prakāśayaty artham iha pradīpaḥ // Hit_1.165 //</l>\n</lg></p>\n\n<p>tad atra sakhe daśātiśeṣEṇa śāntiḥ karaṇīyā | etad apy atikaṣṭaṃ tvayā na mantavyam |</p>\n\n<lg>\n<l>sukham āpatitaṃ sevyaṃ duḥkham āpatitaṃ tathā |</l>\n<l>cakravat parivartante duḥkhāni ca sukhāni ca // Hit_1.166 //</l>\n</lg>\n\n<lg>\n<l>aparaṃ ca-</l>\n<l>nipānam iva maṇḍūkāḥ saraḥ pūrṇam ivāṇḍajāḥ |</l>\n<l>sodyogaṃ naram āyānti vivaśāḥ sarva-sampadaḥ // Hit_1.167 //</l>\n</lg>\n\n<lg>\n<l>api ca-</l>\n<l>utsāha-saṃpannam adīrgha-sūtraṃ kriyā-vidhijñaṃ vyasaneṣv asaktam |</l>\n<l>śūraṃ kṛtajñaṃ dṛḍha-sauhṛdaṃ ca- lakṣmīḥ svayaṃ vāñchati vāsa-hetoḥ // Hit_1.168 //</l>\n</lg>\n\n<p>viśeṣataś ca-\n<lg>\n<l>vināpy arthair dhīraḥ spṛśati bahumānonnati-padaṃ</l>\n<l>samāyukto 'py arthaiḥ paribhava-padaṃ yāti kṛpaṇaḥ |</l>\n<l>svabhāvād udbhūtāṃ guṇa-samudayāvāpti-viṣayāṃ</l>\n<l>dyutiṃ saiṃhīṃ śvā kiṃ dhṛta-kanaka-mālo 'pi labhate // Hit_1.169 //</l>\n</lg></p>\n\n<lg>\n<l>kiṃ ca-</l>\n<l>dhanavān iti hi madas te kiṃ gata-vibhavo viṣādam upayāsi |</l>\n<l>kara-nihata-kanduka-samāḥ pātotpātā manuṣyāṇām // Hit_1.170 //</l>\n</lg>\n\n<lg>\n<l>anyac ca-</l>\n<l>vṛtty-arthaṃ nāticeṣṭate sā hi dhātraiva nirmitā |</l>\n<l>garbhād utpatite jantau mātuḥ prasravataḥ stanau // Hit_1.171 //</l>\n</lg>\n\n<lg>\n<l>api ca sakhe śṛṇu-</l>\n<l>yena śuklī-kṛtā haṃsāḥ śukāś ca haritīkṛtāḥ |</l>\n<l>mayūrāś citritā yena sa te vṛttiṃ vidhāsyati // Hit_1.172 //</l>\n</lg>\n\n<p>aparaṃ ca satāṃ rahasyaṃ śṛṇu, mitra !</p>\n\n<lg>\n<l>janayanty arjane duḥkhaṃ tāpayanti vipattiṣu |</l>\n<l>mohayanti ca sampattau katham arthāḥ sukhāvahāḥ // Hit_1.173 //</l>\n</lg>\n\n<lg>\n<l>aparaṃ ca-</l>\n<l>dharmārdhaṃ yasya vittehā varaṃ tasya nirīhatā |</l>\n<l>prakṣālanād dhi paṅkasya dūrād asparśanaṃ varam // Hit_1.174 //</l>\n</lg>\n\n<lg>\n<l>yataḥ-</l>\n<l>yathāāmiṣam ākāśe pakṣibhiḥ śvāpadair bhuvi |</l>\n<l>bhakṣyate salile matsyais tathā sarvatra vittavān // Hit_1.175 //</l>\n</lg>\n\n<lg>\n<l>anyac ca-</l>\n<l>rājataḥ salilād agneś corataḥ svajanād api |</l>\n<l>bhayam arthavatāṃ nityaṃ mṛtyoḥ prāṇa-bhṛtām iva // Hit_1.176 //</l>\n</lg>\n\n<lg>\n<l>tathā hi-</l>\n<l>janmani kleśa-bahule kiṃ nu duḥkham ataḥ param |</l>\n<l>icchā-sampad yato nāsti yac cecchā na nivartate // Hit_1.177 //</l>\n</lg>\n\n<lg>\n<l>anyac ca bhrātaḥ śṛṇu-</l>\n<l>dhanaṃ tāvad asulabhaṃ labdhaṃ kṛcchreṇa pālyate |</l>\n<l>labdha-nāśo yathā mṛtyus tasmād etan na cintayet // Hit_1.178 //</l>\n</lg>\n\n<lg>\n<l>sā tṛṣṇā cet parityaktā ko daridraḥ ka īśvaraḥ |</l>\n<l>tasyāś cet prasaro datto dāsyaṃ ca śirasi sthitam // Hit_1.179 //</l>\n</lg>\n\n<lg>\n<l>aparaṃ ca-</l>\n<l>yad yad eva hi vāñcheta tato vāñchā pravartate |</l>\n<l>prāpta evārthataḥ so 'rtho yato vāñchā nivartate // Hit_1.180 //</l>\n</lg>\n\n<p>kiṃ bahunā, viśrambhālāpair mayaiva sahātra kālo nīyatām | yataḥ-</p>\n\n<lg>\n<l>āmraṇāntāḥ praṇayāḥ kopāś ca kṣaṇa-bhaṅgurāḥ |</l>\n<l>parityāgāś ca niḥsaṅgā na bhavanti mahātmanām // Hit_1.181 //</l>\n</lg>\n\n<p>iti śrutvā laghupatanako brūte-dhanyo 'si manthara ! sarvathā āśrayaṇīyo 'si | yataḥ-</p>\n\n<lg>\n<l>santa eva satāṃ nityam āpad-uddharaṇa-kṣamāḥ |</l>\n<l>gajānāṃ paṅka-magnānāṃ gajā eva dhurandharāḥ // Hit_1.182 //</l>\n</lg>\n\n<p>aparaṃ ca-\n<lg>\n<l>ślāghyaḥ sa eko bhuvi mānavānāṃ</l>\n<l>sa uttamaḥ sat-puruṣaḥ sa dhanyaḥ |</l>\n<l>yasyārthino vā śaraṇāgatā vā</l>\n<l>nāśāvibhaṅgā vimukhāḥ prayānti // Hit_1.183 //</l>\n</lg></p>\n\n<p>tad evaṃ te svecchāhāra-vihāraṃ kurvāṇāḥ santuṣṭāḥ sukhaṃ nivasanti sma | atha kadācit citrāṅga-nāmā mṛgaḥ kenāpi trāsitas tatrāgatya militaḥ | tat-paścād āyāntaṃ bhaya-hetuṃ sambhāvya mantharo jalaṃ praviṣṭaḥ | mūṣikaś ca vivaraṃ gataḥ, kāko 'pi uḍḍīya vṛkṣāgram ārūḍhaḥ | tato laghupatanakena sudūraṃ nirūpya bhaya-hetur na ko 'py avalambitaḥ | paścāt tad-vacanād āgatya punaḥ sarve militvā tatraivopaviṣṭāḥ | manthareṇoktaṃ-bhadra mṛga ! kuśalaṃ te ? svecchayā udakādyāhāro 'nubhūyatām | atrāvasthānena vanam idaṃ sanāthīkriyatām |</p>\n\n<p>citrāṅgo brūte-lubdhaka-trāsito 'haṃ bhavatāṃ śaraṇam āgataḥ | tataś ca, bhavadbhiḥ saha mitratvam icchāmi | bhavantaś ca anukampayantu maitryeṇa | yataḥ-\n<lg>\n<l>lobhād vātha bhayād vāpi yas tyajec charaṇāgatam |</l>\n<l>brahma-hatyā-samaṃ tasya pāpam āhur manīṣiṇaḥ // Hit_1.184 //</l>\n</lg></p>\n\n<p>hiraṇyako 'py avadat-mitratvaṃ tāvad asmābhiḥ saha, ayatnena niṣpannaṃ bhavataḥ | yataḥ-\n<lg>\n<l>aurasaṃ kṛta-sambandhaṃ tathā vaṃśa-kramāgatam |</l>\n<l>rakṣakaṃ vyasanebhyaś ca mitraṃ jñeyaṃ catur-vidham // Hit_1.185 //</l>\n</lg></p>\n\n<p>tad atra bhavatā sva-gṛha-nirviśeṣeṇa sthīyatām | tac chrutvā mṛgaḥ sānando bhūtvā kṛta-svecchāhāraḥ pānīyaṃ pītvā jalāsanna-vaṭa-taru-cchāyāyām upaviṣṭaḥ |</p>\n\n<p>atha mantharo brūte-sakhe mṛga ! kena trāsito 'si ? asmin nirjane vane kadācit kiṃ vyādhāḥ sañcaranti ?</p>\n\n<p>mṛgeṇoktam-asti kaliṅga-viṣaye rukmāṅgado nāma nṛpatiḥ | sa ca digvijaya-vyāpāra-krameṇa āgatya candrabhāgā-nadī-tīre samāveśita-kaṭako vartate, prātaś ca tenātrāgatya karpūra-saraḥ samīpe bhavitavyam iti vyādhānāṃ mukhāt kiṃvadantī śrūyate | tad atrāpi prātar-avasthānaṃ bhaya-hetukam ity ālocya yathā kāryaṃ tathā ārabhyatām |</p>\n\n<p>tac chrutvā kūrmaḥ sa-bhayam āha-mitra ! jalāśayāntaraṃ gacchāmi |</p>\n\n<p>kāka-mṛgāv api uktavantau-mitra ! evam astu !</p>\n\n<p>hiraṇyako vimṛśyābravīt-punar jalāśaye prāpte mantharasya kuśalam | sthale gacchato 'sya kā vidhā ?</p>\n\n<lg>\n<l>ambhāṃsi jala-jantūnāṃ durgaṃ durga-nivāsinām |</l>\n<l>sva-bhūmiḥ śvāpadādīnāṃ rājñāṃ sainyaṃ paraṃ balam // Hit_1.186 //</l>\n</lg>\n\n<lg>\n<l>upāyena hi yac chakyaṃ na tac chakyaṃ parākramaiḥ |</l>\n<l>kākī kanaka-sūtreṇa kṛṣṇa-sarpam aghātayat // Hit_1.187 //</l>\n</lg>\n\n<p>tad yathā-\nkathā 6</p>\n\n<p>asti brahmāraṇye karpā̆ūratilako nāma hastī | tam avalokya sarve śṛgālāś cintayanti sma | yady ayaṃ kenāpy upāyena miryate, tadāsmākam etena dehena māsa-catuṣṭayasya svecchā-bhojanaṃ bhavet | tatas tan-madhyād ekena vṛddha-śṛgālena pratijñā kṛtā | mayā buddhi-prabhāvād asya maraṇaṃ sādhayitavyam | anantaraṃ sa vañcakaḥ karpūratilaka-samīpaṃ gatvā sāṣṭāṅga-pātaṃ praṇamyovāca-deva ! dṛṣṭi-prasādaṃ kuru |</p>\n\n<p>hastī brūte-kas tvam ? kutaḥ samāyātaḥ ?</p>\n\n<p>so 'vadat-jambuko 'haṃ sarvair vana-vāsibhiḥ paśubhir militvā bhavat-sakāśaṃ prasthāpitaḥ | yad vinā rājñā sthātuṃ na yuktam | tad atrāṭavī-rājye'bhiṣektuṃ bhavān sarva-svāmi-guṇopeto nirūpitaḥ | yataḥ-</p>\n\n<lg>\n<l>kulācāra-janācārair atiśuddhaḥ pratāpavān |</l>\n<l>dhārmiko nīti-kuśalaḥ sa svāmī yujyate bhuvi // Hit_1.188 //</l>\n</lg>\n\n<lg>\n<l>aparaṃ ca paśya-</l>\n<l>rājānaṃ prathamaṃ vindet tato bhāryāṃ tato dhanam |</l>\n<l>rājany asati loke'smin kuto bhāryā kuto dhanam // Hit_1.189 //</l>\n</lg>\n\n<lg>\n<l>anyac ca-</l>\n<l>parjanya iva bhūtānām ādhāraḥ pṛthivī-patiḥ |</l>\n<l>vikale'pi hi parjanye jīvyate na tu bhūpatau // Hit_1.190 //</l>\n</lg>\n\n<p>kiṃ ca-\n<lg>\n<l>niyata-viṣaya-vartī prāyaśo daṇḍa-yogāj</l>\n<l>jagati para-vaśe'smin durlabhaḥ sādhu-vṛtteḥ |</l>\n<l>kṛśam api vikalaṃ vā vyādhitaṃ vādhanaṃ vā</l>\n<l>patim api kula-nārī daṇḍa-bhītyābhyupaiti // Hit_1.191 //</l>\n</lg></p>\n\n<p>tad yathā lagna-velā na calati tathā kṛtvā satvaram āgamyatāṃ devena | ity uktvā utthāya calitaḥ | tato 'sau rājya-lābhākṛṣṭaḥ karpūratilakaḥ śṛgāla-darśita-vartmanā dhāvan mahā-paṅke nimagnaḥ | hastinoktam-sakhe śṛgāla ! kim adhunā vidheyam ? mahā-paṅke patito 'haṃ mriye | parāvṛtya paśya !</p>\n\n<p>śṛgālena vihasyoktam-deva ! mama pucchāgre hastaṃ dattvā uttiṣṭha | yasmāt mad-vidhasya vacasi tvayā viśvāsaḥ kṛtaḥ, tasya phalam etat | tad anubhūyatām aśaraṇaṃ duḥkham | tathā coktam-</p>\n\n<lg>\n<l>yadāsat-saṅga-rahito bhaviṣyasi bhaviṣyasi |</l>\n<l>yadāsajjana-goṣṭhīṣu patiṣyasi patiṣyasi // Hit_1.192 //</l>\n</lg>\n\n<p>tato mahā-paṅke nimagno hastī śṛgālair bhakṣitaḥ | ato 'haṃ bravīmi-upāyena hi yac chakyam ity ādi |</p>\n\n<p> --o)0(o--</p>\n\n<p>tatas tad-dhita-vacanam avadhīrya mahatā bhayena vimugdha iva mantharass taj-jalāśayam utsṛjya pracalitaḥ | te'pi hiraṇyakādayaḥ snehād aniṣṭaṃ śaṅkamānās tam anujagmuḥ | tataḥ sthale gacchan kenāpi vyādhena vane paryaṭatā sa mantharaḥ prāptaḥ | sa ca taṃ gṛhītvā utthāya dhanuṣi baddhvā dhanyo 'smīty abhidhāya bhramaṇa-kleśāt kṣut-pipāsākulaḥ sva-gṛhābhimukhaṃ prayātaḥ | atha te mṛga-vāyasa-mūṣikāḥ paraṃ viṣādam upagatāḥ tam anugacchanti sma | tato hiraṇyako vilapati-</p>\n\n<lg>\n<l>ekasya duḥkhasya na yāvad antaṃ gacchāmy ahaṃ pāram ivārṇavasya |</l>\n<l>tāvad dvitīyaṃ samupasthitaṃ me chidreṣv anarthā bahulī-bhavanti // Hit_1.193 //</l>\n</lg>\n\n<lg>\n<l>svabhāvajaṃ tu yan mitraṃ bhāgyenaivābhijāyate |</l>\n<l>tad-akṛtrima-sauhārdam āpatsv api na muñcati // Hit_1.194 //</l>\n</lg>\n\n<lg>\n<l>api ca-</l>\n<l>na mātari na dāreṣu na sodarye na cātmaje |</l>\n<l>viśvāsas tādṛśaḥ puṃsāṃ yādṛṅ mitre svabhāvaje // Hit_1.195 //</l>\n</lg>\n\n<p>iti muhuḥ vicintya prāha-aho me durdaivam | yataḥ-</p>\n\n<lg>\n<l>sva-karma-santāna-viceṣṭitāni</l>\n<l>kālāntarāvarti-śubhāśubhāni |</l>\n<l>ihaiva dṛṣṭāni mayaiva tāni</l>\n<l>janmāntarāṇīva daśāntarāṇi // Hit_1.196 //</l>\n</lg>\n\n<lg>\n<l>athavā ittham evaitat |</l>\n<l>kāyaḥ saṃnihitāpāyaḥ sampadaḥ padam āpadām |</l>\n<l>samāgamāḥ sāpagamāḥ sarvam utpādi bhaṅguram // Hit_1.197 //</l>\n</lg>\n\n<lg>\n<l>punar vimṛśyāha-</l>\n<l>śokārāti-bhaya-trāṇaṃ prīti-viśrambha-bhājanam |</l>\n<l>kena ratnam idaṃ sṛṣṭaṃ mitram ity akṣara-dvayam // Hit_1.198 //</l>\n</lg>\n\n<p>kiṃ ca-\n<lg>\n<l>mitraṃ prīti-rasāyanaṃ nayanayor ānandanaṃ cetasaḥ</l>\n<l>pātraṃ yat sukha-duḥkhayoḥ samam idaṃ puṇyātmanā labhyate |</l>\n<l>ye cānye suhṛdaḥ samṛddhi-samaye dravyābhilāṣākulās</l>\n<l>te sarvatra milanti tattva-nikaṣa-grāvā tu teṣāṃ vipat // Hit_1.199 //</l>\n</lg></p>\n\n<p>iti bahu vilapya hiraṇyakaś citrāṅga-laghupatanakāv āha-yāvad ayaṃ vyādho vanān na niḥsarati, tāvan mantharaṃ mocayituṃ yatnaḥ kriyatām |</p>\n\n<p>tāv ūcatuḥ-satvaraṃ yathā-kāryam upadiśa |</p>\n\n<p>hiraṇyako brūte-citrāṅgo jala-samīpaṃ gatvā mṛtam ivātmānaṃ niśceṣṭaṃ darśayatu | kākaś ca tasyopari sthitvā cañcvā kim api vilikhatu | nūnam anena lubdhakena mṛga-māṃsārthinā tatra kacchapaṃ parityajya sarvaraṃ gantavyam | tato 'haṃ mantharasya bandhanaṃ chetsyāmi | sannihite lubdhake bhavadbhyāṃ palāyitavyam |</p>\n\n<p>tataś citrāṅga-laghupatanakābhyāṃ śīghraṃ gatvā tathānuṣṭhite sati sa vyādhaḥ pariśrāntaḥ pānīyaṃ pītvā taror adhastād upaviṣṭaḥ san tathāvidhaṃ mṛgam apaśyat | tataḥ kacchapaṃ jala-samīpe nidhāya kartarikām ādāya prahṛṣṭa-manā mṛgāntikaṃ calitaḥ | atrāntare hiraṇyakena āgatya mantharasya bandhanaṃ chinnam | chinna-bandhanaḥ kūrmaḥ satvaraṃ jalāśayaṃ praviṣṭaḥ | sa ca mṛga āsannaṃ taṃ vyādhaṃ vilokyotthāya drutaṃ palāyitaḥ | pratyāvṛttya lubdhako yāvat taru-talam āyāti tāvat kūrmam apaśyann acintayat-ucitam evaitat mamāsamīkṣya-kāriṇaḥ | yataḥ-</p>\n\n<lg>\n<l>yo dhruvāṇi parityajya adhruvāṇi niṣevate |</l>\n<l>dhruvāṇi tasya naśyanti adhruvaṃ naṣṭam eva hi // Hit_1.200 //</l>\n</lg>\n\n<p>tato 'sau sva-karma-vaśān nirāśaḥ kaṭakaṃ praviṣṭaḥ | mantharādayaś ca sarve muktāpadaḥ sva-sthānaṃ gatvā yathā-sukham āsthitāḥ |</p>\n\n<p>atha rāja-putraiḥ sānandam uktam-sarve śrutavantaḥ sukhino vayam | siddhaṃ naḥ samīhitam |</p>\n\n<p>viṣṇu-śarmovāca-etad bhavatām abhilaṣitam api sampannam | aparam apīdam astu-</p>\n\n<lg>\n<l>mitraṃ yāntu ca sajjanā janapadair lakṣmīḥ samālabhyatāṃ</l>\n<l>bhūpālāḥ paripālayantu vasudhāṃ śaśvat sva-dharme sthitāḥ |</l>\n<l>āstāṃ mānasa-tuṣṭaye sukṛtināṃ nītir navoḍheva vaḥ</l>\n<l>kalyāṇaṃ kurutāṃ janasya bhagavāṃś candrārdha-cūḍāmaṇiḥ // Hit_1.201 //</l>\n</lg>\n\n<p> --o)0(o--</p>\n\n<p>ii.\nsuhṛd-bhedaḥ</p>\n\n<p>atha rāja-putrā ūcuḥ-ārya ! mitralābhaḥ śrutas tāvad asmābhiḥ | idānīṃ suhṛd-bhedaṃ śrotum icchāmaḥ |</p>\n\n<p>viṣṇuśarmovāca-suhṛd-bhedaṃ tāvac chṛṇuta, yasyāyam ādyaḥ ślokaḥ-</p>\n\n<lg>\n<l>vardhamāno mahān sneho mṛgendra-vṛṣayor vane |</l>\n<l>piśunenātilubdhena jambukena vināśitaḥ // Hit_2.1 //</l>\n</lg>\n\n<p>rāja-putrair uktam-katham etat ?</p>\n\n<p>viṣṇuśarmā kathayati-asti dakṣiṇā-pathe suvarṇavatī nāma nagarī | tatra vardhamāno nāma vaṇig nivasati | tasya pracure'pi vitte' parān bandhūn atisamṛddhān samīkṣya punar artha-vṛddhiḥ karaṇīyeti matir babhūva | yataḥ,</p>\n\n<lg>\n<l>adho 'dhaḥ paśyataḥ kasya mahimā nopacīyate |</l>\n<l>upary upari paśyantaḥ sarva eva daridrati // Hit_2.2 //</l>\n</lg>\n\n<lg>\n<l>aparaṃ ca-</l>\n<l>brahmahāpi naraḥ pūjyo yasyāsti vipulaṃ dhanam |</l>\n<l>śaśinas tulya-vaṃśo 'pi nirdhanaḥ paribhūyate // Hit_2.3 //</l>\n</lg>\n\n<lg>\n<l>anyac ca-</l>\n<l>avyavasāyinam alasaṃ daiva-paraṃ sahasāc ca parihīṇam |</l>\n<l>pramadeva hi vṛddha-patiṃ necchaty avagūhituṃ lakṣmīḥ // Hit_2.4 //</l>\n</lg>\n\n<lg>\n<l>kiṃ ca-</l>\n<l>ālasyaṃ strī-sevā sa-rogatā janma-bhūmi-vātsalyam |</l>\n<l>santoṣo bhīrutvaṃ ṣaḍ vyāghātā mahattvasya // Hit_2.5 //</l>\n</lg>\n\n<lg>\n<l>yataḥ-</l>\n<l>sampadā susthiraṃ-manyo bhavati svalpayāpi yaḥ |</l>\n<l>kṛtakṛtyo vidhir manye na vardhayati tasya tām // Hit_2.6 //</l>\n</lg>\n\n<lg>\n<l>aparaṃ ca-</l>\n<l>nirutsāhaṃ nirānandaṃ nirvīryam ari-nandanam |</l>\n<l>mā sma sīmantinī kācij janayet putram īdṛśam // Hit_2.7 //</l>\n</lg>\n\n<lg>\n<l>tathā coktam-</l>\n<l>alabdhaṃ caiva lipseta labdhaṃ rakṣet prayatnataḥ |</l>\n<l>rakṣitaṃ vardhayec caiva vṛddhaṃ pātreṣu nikṣipet // Hit_2.8 //</l>\n</lg>\n\n<p>yato 'labdham icchato 'rtha-yogād arthasya prāptir eva | labdhasyāpy arakṣitasya nidher api svayaṃ vināśaḥ | api ca, avardhamānaś cārthaḥ kāle svalpa-vyayo 'py añjanavat kṣayam eti | naupabhujyamānaś ca niṣprayojana eva saḥ | tathā coktam-</p>\n\n<lg>\n<l>dhanena kiṃ yo na dadāti nāśnute</l>\n<l>balena kiṃ yaś ca ripūn na bādhate |</l>\n<l>śrutena kiṃ yo na ca dharmam ācaret</l>\n<l>kim ātmanā yo na jitendriyo bhavet // Hit_2.9 //</l>\n</lg>\n\n<lg>\n<l>yataḥ,</l>\n<l>jala-bindu-nipātena kramaśaḥ pūryate ghaṭaḥ |</l>\n<l>sa hetuḥ sarva-vidyānāṃ dharmasya ca dhanasya ca // Hit_2.10 //</l>\n</lg>\n\n<lg>\n<l>dānopabhoga-rahitā divasā yasya yānti vai |</l>\n<l>sa karma-kāra-bhastreva śvasann api na jīvati // Hit_2.11 //</l>\n</lg>\n\n<p>iti saṃcintya nandaka-sajīvaka-nāmānau vṛṣabhau dhuri niyojya śakaṭaṃ nānāvidha-dravya-pūrṇaṃ kṛtvā vāṇijyena gataḥ kaśmīraṃ prati | anyac ca-</p>\n\n<lg>\n<l>añjanasya kṣayaṃ dṛṣṭvā valmīkasya ca sañcayam |</l>\n<l>avandhyaṃ divasaṃ kuryād dānādhyayana-karmabhiḥ // Hit_2.12 //</l>\n</lg>\n\n<lg>\n<l>yataḥ-</l>\n<l>ko 'tibhāraḥ samarthānāṃ kiṃ dūraṃ vyavasāyinām |</l>\n<l>ko videśaḥ savidyānāṃ kaḥ paraḥ priya-vādinām // Hit_2.13 //</l>\n</lg>\n\n<p>atha gacchatas tasya sudurga-nāmni mahāraṇye sañjīvako bhagna-jānur nipatitaḥ | tam ālokya vardhamāno 'cintayat-</p>\n\n<lg>\n<l>karotu nāma nīti-jño vyavasāyam itas tataḥ |</l>\n<l>phalaṃ punas tad eva syād yad vidher manasi sthitam // Hit_2.14 //</l>\n</lg>\n\n<lg>\n<l>kintu-</l>\n<l>vismayaḥ sarvathā heyaḥ pratyūhaḥ sarva-karmaṇām |</l>\n<l>tasmād vismayam utsṛjya sādhye siddhir vidhīyatām // Hit_2.15 //</l>\n</lg>\n\n<p>iti saṃcintya saṃjīvakaṃ tatra parityajya vardhamānaḥ punaḥ svayaṃ dharmapuraṃ nāma nagaraṃ gatvā mahākāyam anyaṃ vṛṣabham ekaṃ samānīya dhuri niyojya calitaḥ | tataḥ saṃjīvako 'pi kathaṃ katham api khura-traye bharaṃ kṛtvotthitaḥ | yataḥ-\n<lg>\n<l>nimagnasya payo-rāśau parvatāt patitasya ca |</l>\n<l>takṣakeṇāpi daṣṭasya āyur marmāṇi rakṣati // Hit_2.16 //</l>\n</lg></p>\n\n<lg>\n<l>nākāle miryate jantur viddhaḥ śara-śatair api |</l>\n<l>kuśāgreṇaiva saṃspṛṣṭaḥ prāpta-kālo na jīvati // Hit_2.17 //</l>\n</lg>\n\n<lg>\n<l>arakṣitaṃ tiṣṭhati daiva-rakṣitaṃ</l>\n<l>surakṣitaṃ daiva-hataṃ vinaśyati |</l>\n<l>jīvaty anātho 'pi vane visarjitaḥ</l>\n<l>kṛta-prayatno 'pi gṛhe na jīvati // Hit_2.18 //</l>\n</lg>\n\n<p>tato dineṣu gacchatsu saṃjīvakaḥ svecchāhāra-vihāraṃ kṛtvāraṇyaṃ bhrāmyan hṛṣṭa-puṣṭāṅgo balavan nanāda | tasmin vane piṅgalaka-nāmā siṃhaḥ sva-bhujopārjita-rājya-sukham anubhavan nivasati | tathā coktam-</p>\n\n<lg>\n<l>nābhiṣeko na saṃskāraḥ siṃhasya kriyate mṛgaiḥ |</l>\n<l>vikramārjita-rājyasya svayam eva mṛgendratā // Hit_2.19 //</l>\n</lg>\n\n<p>sa caikadā pipāsākulitaḥ pānīyaṃ pātuṃ yamunā-kaccham agacchat | tena ca tatra siṃhenānanubhūta-pūrvakam akāla-ghana-garjitam iva saṃjīvaka-narditam aśrāvi | tac chrutvā pānīyam apītvā sa-cakitaḥ parivṛtya sva-sthānam āgatya kim idam ity ālocayaṃs tūṣṇīṃ sthitaḥ | sa ca tathāvidhaḥ karaṭa-kadamanakābhyām asya mantri-putrābhyāṃ dṛṣṭaḥ | taṃ tathāvidhaṃ dṛṣṭvā damanakaḥ karaṭakam āha-sakhe karaṭaka ! kim ity ayam udakārthī svāmī pānīyam apītvā sacakito mandaṃ mandam avatiṣṭhate |</p>\n\n<p>karaṭako brūte-mitra damanaka ! asman-matenāsya sevaiva na kriyate | yadi tathā bhavati tarhi kim anena svāmi-ceṣṭānirūpeṇāsmākam | yato 'nena rājñā vināparādhena ciram avadhīritābhyām āvābhyāṃ mahad-duḥkham anubhūtam |</p>\n\n<lg>\n<l>sevayā dhanam icchadbhiḥ sevakaiḥ paśya yat kṛtam |</l>\n<l>svātantryaṃ yac charīrasya mūḍhais tad api hāritam // Hit_2.20 //</l>\n</lg>\n\n<lg>\n<l>aparaṃ ca-</l>\n<l>śīta-vātātapa-kleśān sahante yān parāśritāḥ |</l>\n<l>tad-aṃśenāpi medhāvī tapas taptvā mukhī bhavet // Hit_2.21 //</l>\n</lg>\n\n<lg>\n<l>anyac ca-</l>\n<l>etāvaj janmasāphalyaṃ dehinām iha dehiṣu |</l>\n<l>prāṇair arthair dhiyā vācā śreya evācaret sadā // Hit_2.22 //</l>\n</lg>\n\n<lg>\n<l>aparaṃ ca-</l>\n<l>ehi gaccha patottiṣṭha vada maunaṃ samācara |</l>\n<l>iti vitrasta-sāraṅga-netrayā ko na vañcitaḥ // Hit_2.23 //</l>\n</lg>\n\n<lg>\n<l>kiṃ ca-</l>\n<l>abudhair artha-lābhāya paṇya-strībhir iva svayam |</l>\n<l>ātmā saṃskṛtya saṃskṛtya paropakaraṇī-kṛtaḥ // Hit_2.24 //</l>\n</lg>\n\n<lg>\n<l>kiṃ ca-</l>\n<l>yā prakṛtyaiva capalā nipataty aśucāv api |</l>\n<l>svāmino bahu manyante dṛṣṭiṃ tām api sevakāḥ // Hit_2.25 //</l>\n</lg>\n\n<p>aparaṃ ca-\n<lg>\n<l>maunān mūrkhaḥ pravacana-paṭur bātulo jalpako vā</l>\n<l>kṣāntyā bhīrur yadi na sahate prāyaśo nābhijātaḥ |</l>\n<l>dhṛṣṭaḥ pārśve vasati niyataṃ dūrataś cāpragalbhaḥ</l>\n<l>sevā-dharmaḥ parama-gahano yoginām apy agamyaḥ // Hit_2.26 //</l>\n</lg></p>\n\n<lg>\n<l>viśeṣataś ca-</l>\n<l>praṇamaty unnati-hetor jīvita-hetor vimuñcati prāṇān |</l>\n<l>duḥkhīyati sukha-hetoḥ ko mūḍhaḥ sevakād anyaḥ // Hit_2.27 //</l>\n</lg>\n\n<p>damanako brūte-mitra sarvathā manasāpi naitat kartavyam, yataḥ-</p>\n\n<lg>\n<l>kathaṃ nāma na sevyante yatnataḥ parameśvarāḥ |</l>\n<l>acireṇaiva ye tuṣṭāḥ pūrayanti manorathān // Hit_2.28 //</l>\n</lg>\n\n<lg>\n<l>anyac ca-</l>\n<l>kutaḥ sevā-vihīnānāṃ cāmaroddhūta-sampadaḥ |</l>\n<l>uddaṇḍa-dhavala-cchatraṃ vāji-vāraṇa-vāhinī // Hit_2.29 //</l>\n</lg>\n\n<p>karaṭako brūte-tathāpi kim anenāsmākaṃ vyāpāreṇa | yato 'vyāpāreṣu vyāpāraḥ sarvathā pariharaṇīyaḥ | paśya-</p>\n\n<lg>\n<l>avyāpareṣu vyāpāraṃ yo naraḥ kartum icchati |</l>\n<l>sa eva nidhanaṃ yāti kīlotpaṭīva vānaraḥ // Hit_2.30 //</l>\n</lg>\n\n<p>damanakaḥ pṛcchati--katham etat ?</p>\n\n<p>karakaṭaḥ kathayati-</p>\n\n<p>kathā 1</p>\n\n<p>asti magadha-deśe dharmāraṇya-saṃnihita-vasudhāyāṃ śubhadatta-nāmnā kāyasthena vihāraḥ kartum ārabdhaḥ | tatra karapatradārya-māṇaika-stambhasya kiyad dūrasphāṭitasya kāṣṭha-khaṇḍa-dvaya-madhye kīlakaḥ sūtra-dhāreṇa nihitaḥ | tatra balavān vānara-yūthaḥ krīḍann āgataḥ | eko vānaraḥ kāla-prerita iva taṃ kīlakaṃ hastābhyāṃ dhṛtvopaviṣṭam | anantaraṃ sa ca sahaja-capalatayā mahatā prayatnena taṃ kīlakam ākṛṣṭavān | ākṛṣṭe ca kīlake cūrṇitāṇḍa-dvayaḥ pañcatvaṃ gataḥ | ato 'haṃ bravīmi-avyāpareṣu vyāpāram ity ādi |</p>\n\n<p>damanako brūte-tathāpi svāmi-ceṣṭā-nirūpaṇaṃ sevakenāvaśyaṃ karaṇīyam |</p>\n\n<p>karaṭako brūte-sarvasminn adhikāre ya eva niyuktaḥ pradhāna-mantrī sa karotu | yato 'nujīvinā parādhikāra-carcā sarvathā na kartavyā | paśya-\n<lg>\n<l>parādhikāra-carcā yaḥ kuryāt svāmi-hitecchayā |</l>\n<l>sa viṣīdati cītkārād gardabhas tāḍito yathā // Hit_2.31 //</l>\n</lg></p>\n\n<p>damanakaḥ pṛcchati--katham etat ?</p>\n\n<p>karaṭako brūte-</p>\n\n<p>kathā 2</p>\n\n<p>asti vārāṇasyāṃ karpūra-paṭako nāma rajakaḥ | sa rātrau gāḍha-nidrāyāṃ prasuptaḥ | tad-anantaraṃ tad-gṛha-dravyāṇi hartuṃ cauraḥ praviṣṭaḥ | tasya prāṅgaṇe gardabho baddhas tiṣṭhati | kukkuraś copaviṣṭo 'sti | atha gardabhaḥ śvānam āha-sakhe ! bhavatas tāvad ayaṃ vyāpāraḥ | tat kim iti tvam uccaiḥ śabdaṃ kṛtvā svāminaṃ na jāgarayasi |</p>\n\n<p>kukkuro brūte-bhadra ! mama niyogasya carcā tvayā na kartavyā | tvam eva kiṃ na jānāsi yathā tasyāharniśaṃ gṛha-rakṣāṃ karomi | yato 'yaṃ cirān nirvṛto mamopayogaṃ na jānāti | tenādhunāpi mamāhāra-dāne mandādaraḥ | yato vinā vidhura-darśanaṃ svāmina upajīviṣu mandādarā bhavanti |</p>\n\n<p>gardabho brūte-śṛṇu re barbara !\nyācate kārya-kāle yaḥ sa kiṃ-bhṛtyaḥ sa kiṃ-suhṛt |</p>\n\n<p>kukkuro brūte-\n<l>bhṛtyān sambhāṣayed yas tu kārya-kāle sa kiṃ-prabhuḥ // Hit_2.32 //</l></p>\n\n<lg>\n<l>yataḥ-</l>\n<l>āśritānāṃ bhṛtau svāmi-sevāyāṃ dharma-sevane |</l>\n<l>putrasyotpādane caiva na santi pratihastakāḥ // Hit_2.33 //</l>\n</lg>\n\n<p>tato gardabhaḥ sa-kopam āha-are duṣṭa-mate ! pāpīyāṃs tvaṃ yad vipattau svāmi-kārye upekṣāṃ karoṣi | bhavatu tāvat | yathā svāmī jāgariṣyati, tan mayā kartavyam | yataḥ-\n<lg>\n<l>pṛṣṭhataḥ sevayed arkaṃ jaṭhareṇa hutāśanam |</l>\n<l>svāminaṃ sarva-bhāvena paralokam amāyayā // Hit_2.34 //</l>\n</lg></p>\n\n<p>ity uktvātīva cītkāra-śabdaṃ kṛtavān | tataḥ sa rajakas tena cītkāreṇa prabuddho nidrā-bhaṅga-kopād utthāya gardabhaṃ laguḍena tādayāmāsa | tenāsau pañcatvam agamat | ato 'haṃ bravīmi-parādhikāra-carcām ity ādi | paśya, paśūnām anveṣaṇam evāsman-niyogaḥ | sva-niyoga-carcā kriyatām | kintv adya tayā carcayā na prayojanam | yata āvayor bhakṣita-śeṣāhāraḥ pracuro 'sti |</p>\n\n<p>damanakaḥ saroṣam āha-katham āhārārthī bhavān kevalaṃ rājānaṃ sevate ? etad ayuktam uktaṃ tvayā | yataḥ-</p>\n\n<lg>\n<l>suhṛdām upakāra-kāraṇād</l>\n<l>dviṣatām apy apakāra-kāraṇāt |</l>\n<l>nṛpa-saṃśraya iṣyate budhair</l>\n<l>jaṭharaṃ ko na bibharti kevalam // Hit_2.35 //</l>\n</lg>\n\n<lg>\n<l>jīvite yasya jīvanti viprā mitrāṇi bāndhavāḥ |</l>\n<l>saphalaṃ jīvitaṃ tasya ātmārthe ko na jīvati // Hit_2.36 //</l>\n</lg>\n\n<lg>\n<l>api ca-</l>\n<l>yasmin jīvati jīvanti bahavaḥ sa tu jīvatu |</l>\n<l>kāko 'pi kiṃ na kurute cañcvā svodara-pūraṇam // Hit_2.37 //</l>\n</lg>\n\n<lg>\n<l>paśya-</l>\n<l>pañcabhir yāti dāsatvaṃ purāṇaiḥ ko 'pi mānavaḥ |</l>\n<l>ko 'pi lakṣaiḥ kṛtī ko 'pi lakṣair api na labhyate // Hit_2.38 //</l>\n</lg>\n\n<lg>\n<l>anyac ca-</l>\n<l>manuṣya-jātau tulyāyāṃ bhṛtyatvam ati-garhitam |</l>\n<l>prathamo yo na tan nāpi sa kiṃ jīvatsu gaṇyate // Hit_2.39 //</l>\n</lg>\n\n<lg>\n<l>tathā coktaṃ-</l>\n<l>vāji-vāraṇa-lohānāṃ kāṣṭha-pāṣāṇa-vāsasām |</l>\n<l>nārī-puruṣa-toyānām antaraṃ hada-hantaram // Hit_2.40 //</l>\n</lg>\n\n<p>tathā hi svalpam apy atiricyate-\n<lg>\n<l>svalpa-snāyu-vasāvaśeṣa-malinaṃ nirmāṃsam apy asthikaṃ</l>\n<l>śvā labdhvā paritoṣam eti na bhavet tasya kṣudhaḥ śāntaye |</l>\n<l>siṃho jambukam aṅkam āgatam api tyaktvā nihanti dvipaṃ</l>\n<l>sarvaḥ kṛcchra-gato 'pi vāñchati janaḥ sattvānurūpaṃ phalam // Hit_2.41 //</l>\n</lg></p>\n\n<p>aparaṃ ca, sevya-sevakayor antaraṃ paśya-</p>\n\n<lg>\n<l>lāṅgūla-cālanam adhaś caraṇāvapātaṃ</l>\n<l>bhūmau nipatya vadanodara-darśanaṃ ca |</l>\n<l>śvā piṇḍadasya kurute gaja-puṅgavas tu</l>\n<l>dhīraṃ vilokayati cāṭu-śataiś ca bhuṅkte // Hit_2.42 //</l>\n</lg>\n\n<p>kiṃ ca-\n<lg>\n<l>yaj jīvyate kṣaṇam api prathitaṃ manuṣyair</l>\n<l>vijñāna-vikrama-yaśobhir abhajyamānam |</l>\n<l>tan nāma jīvitam iha pravadanti taj-jñāḥ</l>\n<l>kāko 'pi jīvati cirāya baliṃ ca bhuṅkte // Hit_2.43 //</l>\n</lg></p>\n\n<p>aparaṃ ca-\n<lg>\n<l>yo nātmaje na ca gurau na ca bhṛtya-varge</l>\n<l>dīne dayāṃ na kurute na ca bandhu-varge |</l>\n<l>kiṃ tasya jīvita-phalena manuṣya-loke</l>\n<l>kāko 'pi jīvati cirāya baliṃ ca bhuṅkte // Hit_2.44 //</l>\n</lg></p>\n\n<p>aparam api-\n<lg>\n<l>ahita-hita-vicāra-śūnya-buddheḥ</l>\n<l>śruti-samayair bahubhir bahiṣkṛtasya |</l>\n<l>udara-bharaṇa-mātra-kevalecchoḥ</l>\n<l>puruṣa-paśoś ca paśoś ca ko viśeṣaḥ // Hit_2.45 //</l>\n</lg></p>\n\n<p>karaṭako brūte-āvāṃ tāvad apradhānau | tadāpy āvayoḥ kim anayā vicāraṇayā |</p>\n\n<p>damanako brūte-kiyatā kālenāmātyāḥ pradhānatām apradhānatāṃ vā labhante, yataḥ-</p>\n\n<lg>\n<l>na kasyacit kaścid iha svabhāvād</l>\n<l>bhavaty udāro 'bhimataḥ khalo vā |</l>\n<l>loke gurutvaṃ viparītatāṃ vā</l>\n<l>sva-ceṣṭitāny eva naraṃ nayanti // Hit_2.46 //</l>\n</lg>\n\n<lg>\n<l>kiṃ ca-</l>\n<l>āropyate śilā śaile yatnena mahatā yathā |</l>\n<l>nipātyate kṣaṇenādhas tathātmā guṇa-doṣayoḥ // Hit_2.47 //</l>\n</lg>\n\n<lg>\n<l>yāty adho 'dhaḥ vrajaty uccair naraḥ svair eva karmabhiḥ |</l>\n<l>kūpasya khanitā yadvat prākārasyeva kārakaḥ // Hit_2.48 //</l>\n</lg>\n\n<p>tad bhadram | svayatnāyatto hy ātmā sarvasya |</p>\n\n<p>karaṭako brūte-atha bhavān kiṃ bravīti ?</p>\n\n<p>sa āha-ayaṃ tāvat svāmī piṅgalakaḥ kuto 'pi kāraṇāt sa-cakitaḥ parivṛtyopaviṣṭaḥ |</p>\n\n<lg>\n<l>karaṭako brūte-</l>\n<l>udīrito 'rthaḥ paśunāpi gṛhyate hayāś ca nāgāś ca vahanti coditāḥ |</l>\n<l>anuktam apy ūhati paṇḍito janaḥ pareṅgita-jñāna-phalā hi buddhayaḥ // Hit_2.49 //</l>\n</lg>\n\n<lg>\n<l>ākāra-riṅgatair gatyā ceṣṭayā bhāṣaṇena ca |</l>\n<l>netra-vaktra-vikāreṇa lakṣyate'ntargataṃ manaḥ // Hit_2.50 //</l>\n</lg>\n\n<p>atra bhaya-prastāve prajñā-balenāham enaṃ svāminam ātmīyaṃ kariṣyāmi | yataḥ-</p>\n\n<lg>\n<l>prastāva-sadṛśaṃ vākyaṃ sad-bhāva-sadṛśaṃ priyam |</l>\n<l>ātma-śakti-samaṃ kopaṃ yo jānāti sa paṇḍitaḥ // Hit_2.51 //</l>\n</lg>\n\n<p>karaṭako brūte-sakhe tvaṃ sevānabhijñaḥ | paśya-</p>\n\n<lg>\n<l>anāhūto viśed yas tu apṛṣṭo bahu bhāṣate |</l>\n<l>ātmānaṃ manyate prītaṃ bhū-pālasya sa durmatiḥ // Hit_2.52 //</l>\n</lg>\n\n<p>damanako brūte-bhadra ! katham ahaṃ sevānabhijñaḥ ? paśya-</p>\n\n<lg>\n<l>kim apy asti svabhāvena sundaraṃ vāpy asundaram |</l>\n<l>yad eva rocate yasmai bhavet tat tasya sundaram // Hit_2.53 //</l>\n</lg>\n\n<lg>\n<l>yataḥ-</l>\n<l>yasya yasya hi yo bhāvas tena tena hi taṃ naram |</l>\n<l>anupraviśya medhāvī kṣipram ātma-vaśaṃ nayet // Hit_2.54 //</l>\n</lg>\n\n<lg>\n<l>anyac ca-</l>\n<l>ko 'trety aham iti brūyāt samyag ādeśayeti ca |</l>\n<l>ājñām avitathāṃ kuryād yathā-śakti mahīpateḥ // Hit_2.55 //</l>\n</lg>\n\n<lg>\n<l>aparaṃ ca-</l>\n<l>alpecchur dhṛtimān prājñaś chāyevānugataḥ sadā |</l>\n<l>ādiṣṭo na vikalpeta sa rāja-vasatiṃ vaset // Hit_2.56 //</l>\n</lg>\n\n<p>karaṭako brūte-kadācit tvām anavasara-praveśād avagamyate svāmī |</p>\n\n<p>sa cāha-astv evam | tathāpy anujīvinā svāmi-sāṃnidhyam avaśyaṃ karaṇīyam |\n<lg>\n<l>yataḥ-</l>\n<l>doṣa-bhīter anārambhas tat kāpuruṣa-lakṣaṇam |</l>\n<l>kair ajīrṇa-bhayād bhrātar bhojanaṃ parihīyate // Hit_2.57 //</l>\n</lg></p>\n\n<lg>\n<l>paśya-</l>\n<l>āsannam eva nṛpatir bhajate manuṣyaṃ vidyā-vihīnam akulīnam asaṃstutaṃ vā |</l>\n<l>prāyeṇa bhūmi-patayaḥ pramadā-latāś ca yaḥ pārśvato vasati taṃ pariveṣṭayanti // Hit_2.58 //</l>\n</lg>\n\n<p>karaṭako brūte-atha tatra gatvā kiṃ vakṣyati bhavān |</p>\n\n<p>sa āha-śṛṇu ! kim anurakto virakto vā mayi svāmīti jñāsyāmi |</p>\n\n<p>karaṭako brūte-kiṃ taj jñāna-lakṣaṇam |</p>\n\n<lg>\n<l>damanako brūte-śṛṇu-</l>\n<l>dūrād avekṣaṇaṃ hāsaḥ sampraśneṣv ādaro bhṛśam |</l>\n<l>parokṣe'pi guṇa-ślāghā smaraṇaṃ priya-vastuṣu // Hit_2.59 //</l>\n</lg>\n\n<lg>\n<l>asevake cānuraktir dānaṃ sa-priya-bhāṣaṇam |</l>\n<l>anuraktasya cihnāni doṣe'pi guṇa-saṅgrahaḥ // Hit_2.60 //</l>\n</lg>\n\n<lg>\n<l>anyac ca--</l>\n<l>kāla-yāpanam āśānāṃ vardhanaṃ phala-khaṇḍanam |</l>\n<l>virakteśvara-cihnāni jānīyān matimān naraḥ // Hit_2.61 //</l>\n</lg>\n\n<p>etaj jñātvā yathā cāyaṃ mamāyatto bhaviṣyati | tathā vadiṣyāmi |</p>\n\n<lg>\n<l>apāyasaṃ darśanajāṃ vipattim</l>\n<l>upāya-sandarśana-jāṃ ca siddhim |</l>\n<l>medhāvino nīti-vidhi-prayuktāṃ</l>\n<l>puraḥ sphurantīm iva darśayanti // Hit_2.62 //</l>\n</lg>\n\n<p>karaṭako brūte-tathāpy aprāpte prastāve na vaktum arhasi, yataḥ-</p>\n\n<lg>\n<l>aprāpta-kālaṃ vacanaṃ bṛhaspatir api bruvan |</l>\n<l>labhate buddhy-avajñānam avamānaṃ ca bhārata // Hit_2.63 //</l>\n</lg>\n\n<p>damanako brūte-mitra ! mā bhaiṣīḥ ! nāham aprāptāvasaraṃ vacanaṃ vadiṣyāmi | yataḥ-\n<lg>\n<l>āpady unmārga-gamane kārya-kālātyayeṣu ca |</l>\n<l>apṛṣṭo 'pi hitānveṣī brūyāt kalyāṇa-bhāṣitam // Hit_2.64 //</l>\n</lg></p>\n\n<p>yadi ca prāptāvasareṇāpi mayā mantro na vaktavyas tadā mantritvam eva mamānupapannam | yataḥ-</p>\n\n<lg>\n<l>kalpayati yena vṛttiṃ yena ca loke praśasyate |</l>\n<l>sa guṇas tena guṇinā rakṣyaḥ saṃvardhanīyaś ca // Hit_2.65 //</l>\n</lg>\n\n<p>tad bhadra ! anujānīhi mām | gacchāmi |</p>\n\n<p>karaṭako brūte-śubham astu | śivās te panthānaḥ | yathābhilaṣitam anuṣṭhīyatām iti |</p>\n\n<p>tato damanako vismita iva piṅgalaka-samīpaṃ gataḥ | atha dūrād eva sādaraṃ rājñā praveśitaḥ sāṣṭāṅga-praṇipātaṃ praṇipatyopaviṣṭaḥ | rājāha-cirād dṛṣṭo 'si |</p>\n\n<p>damanako brūte-yadyapi mayā sevakena śrīmad-devapādānāṃ na kiṃcit prayojanam asti, tathāpi prāpta-kālam anujīvinā sāṃnidhyam avaśyaṃ kartavyam ity āgato 'smi | kiṃ ca-</p>\n\n<lg>\n<l>dantasya nirgharṣaṇakena rājan</l>\n<l>karṇasya kaṇḍūyanakena vāpi |</l>\n<l>tṛṇena kāryaṃ bhavatīśvarāṇāṃ</l>\n<l>kim aṅga-vāk-pāṇi-matā nareṇa // Hit_2.66 //</l>\n</lg>\n\n<p>yadyapi cireṇāvadhīritasya deva-pādair me buddhi-nāśaḥ śakyate, tad api na śaṅkanīyam | yataḥ-</p>\n\n<lg>\n<l>kadarthitasyāpi ca dhairya-vṛtter</l>\n<l>buddher vināśo nahi śaṅkanīyaḥ |</l>\n<l>adhaḥ-kṛtasyāpi tanūnapāto</l>\n<l>nādhaḥ śikhā yāti kadācid eva // Hit_2.67 //</l>\n</lg>\n\n<p>deva ! tat sarvathā viśeṣajñena svāminā bhavitavyam | yataḥ-</p>\n\n<lg>\n<l>maṇir luṭhati pādeṣu kācaḥ śirasi dhāryate |</l>\n<l>yathaivāste tathaivāstāṃ kācaḥ kāco maṇir maṇiḥ // Hit_2.68 //</l>\n</lg>\n\n<lg>\n<l>anyac ca-</l>\n<l>nirviśeṣo yadā rājā samaṃ sarveṣu vartate |</l>\n<l>tadodyama-samarthānām utsāhaḥ parihīyate // Hit_2.69 //</l>\n</lg>\n\n<lg>\n<l>kiṃ ca-</l>\n<l>trividhāḥ puruṣā rājann uttamādhama-madhyamāḥ |</l>\n<l>niyojayet tathaivaitāṃs trividheṣv eva karmasu // Hit_2.70 //</l>\n</lg>\n\n<lg>\n<l>yataḥ-</l>\n<l>sthāna eva nijyojyante bhṛtyāś cābharaṇāni ca |</l>\n<l>nahi cūḍāmaṇiḥ pāde nūpuraṃ śirasā kṛtam // Hit_2.71 //</l>\n</lg>\n\n<lg>\n<l>api ca-</l>\n<l>kanaka-bhūṣaṇa-saṅgrahaṇocito yadi maṇis trapuṇi praṇidhīyate |</l>\n<l>na sa virauti na cāpi na śobhate bhavati yojayitur vacanīyatā // Hit_2.72 //</l>\n</lg>\n\n<lg>\n<l>anyac ca-</l>\n<l>mukuṭe ropitā kācaś caraṇābharaṇe maṇiḥ |</l>\n<l>nahi doṣo maṇer asti kintu sādhor avijñatā // Hit_2.73 //</l>\n</lg>\n\n<lg>\n<l>paśya-</l>\n<l>buddhimān anurakto 'yam ayaṃ śūra ito bhayam |</l>\n<l>iti bhṛtya-vicārajño bhṛtyair āpūryate nṛpaḥ // Hit_2.74 //</l>\n</lg>\n\n<lg>\n<l>tathā hi-</l>\n<l>aśvaḥ śastraṃ śāstraṃ vīṇā vāṇī naraś ca nārī ca |</l>\n<l>puruṣa-viśeṣaṃ prāptā bhavanty ayogyāś ca yogyāś ca // Hit_2.75 //</l>\n</lg>\n\n<lg>\n<l>anyac ca-</l>\n<l>kiṃ bhaktenāsamarthena kiṃ śaktenāpakāriṇā |</l>\n<l>bhaktaṃ śaktaṃ ca māṃ rājan nāvajñātuṃ tvam arhasi // Hit_2.76 //</l>\n</lg>\n\n<p>yataḥ-\n<lg>\n<l>avajñānād rājño bhavati mati-hīnaḥ parijanas</l>\n<l>tatas tat-prāmāṇyād bhavati na samīpe budha-janaḥ |</l>\n<l>budhais tyakte rājye na hi bhavati nītir guṇavatī</l>\n<l>vipannāyāṃ nītau sakalam avaśaṃ sīdati jagat // Hit_2.77 //</l>\n</lg></p>\n\n<lg>\n<l>aparaṃ ca-</l>\n<l>janaṃ janapadā nityam arcayanti nṛpārcitam |</l>\n<l>nṛpeṇāvamato yas tu sa sarvair avamanyate // Hit_2.78 //</l>\n</lg>\n\n<lg>\n<l>kiṃ ca-</l>\n<l>bālād api gṛhītavyaṃ yuktam uktaṃ manīṣibhiḥ |</l>\n<l>raver aviṣaye kiṃ na pradīpasya prakāśanam // Hit_2.79 //</l>\n</lg>\n\n<p>piṅgalako 'vadat-bhadra damanaka ! kim etat ? tvam asmadīya-pradhānāmātya-putra iyantaṃ kālaṃ yāvat kuto 'pi khala-vākyān nāgato 'si | idānīṃ yathābhimataṃ brūhi |</p>\n\n<p>damanako brūte-deva ! pṛcchāmi kiṃcit | ucyatām | udakārthī svāmī pānīyam apītvā kim iti vismita iva tiṣṭhati |</p>\n\n<p>piṅgalako 'vadat-bhadram uktaṃ tvayā | kintv etad rahasyaṃ vaktuṃ kācid viśvāsa-bhūmir nāsti | tathāpi nibhṛtaṃ kṛtvā kathayāmi | śṛṇu, samprati vanam idam apūrva-sattvādhiṣṭhitam ato 'smākaṃ tyājyam | anena hetunā vismito 'smi | tathā ca śruto mayāpi mahān apūrva-śabdaḥ | śabdānurūpeṇāsya prāṇino mahatā balena bhavitavyam |</p>\n\n<p>damanako brūte-deva ! asti tāvad ayaṃ mahān bhaya-hetuḥ | sa śabdo 'syābhir apy ākarṇitaḥ | kintu sa kiṃ mantrī yaḥ prathamaṃ bhūmi-tyāgaṃ paścād yuddhaṃ copaviśati asmin kārya-sandehe bhṛtyānām upayoga eva jñātavyaḥ | yataḥ-</p>\n\n<lg>\n<l>bandhu-strī-bhṛtya-vargasya buddheḥ sattvasya cātmanaḥ |</l>\n<l>āpan-nikaṣa-pāṣāṇe naro jānāti sāratām // Hit_2.80 //</l>\n</lg>\n\n<p>siṃho brūte-bhadra ! mahatī śaṅkā māṃ bādhate |</p>\n\n<p>damanakaḥ punar āha svagatam-anyathā rājya-sukhaṃ parityajya sthānāntaraṃ gantuṃ kathaṃ māṃ sambhāṣase ? prakāśaṃ brūte-deva ! yāvad ahaṃ jīvāmi tāvad bhayaṃ na kartavyam | kintu karaṭakādayo 'py āśvāsyantāṃ yasmād āpat-pratīkāra-kāle durlabhah puruṣa-samavāyaḥ |</p>\n\n<p>tatas tau damanaka-karaṭakau rājñā sarvasvenāpi pūjitau bhaya-pratīkāraṃ pratijñāya calitau | karaṭako gacchan damanakam āha-sakhe ! kiṃ śaktya-pratīkāro bhaya-hetur aśakya-pratīkāro veti na jñātvā bhayopaśamaṃ pratijñāya katham ayaṃ mahā-prasādo gṛhītaḥ ? yato 'nupakurvāṇo na kasyāpy upāyanaṃ gṛhṇīyād viśeṣato rājñaḥ | paśya-\n<lg>\n<l>yasya prasāde padmāste vijayaś ca parākrame |</l>\n<l>mṛtyuś ca vasati krodhe sarva-tejomayo hi saḥ // Hit_2.81 //</l>\n</lg></p>\n\n<lg>\n<l>tathā hi-</l>\n<l>bālo 'pi nāvamantavyo manuṣya iti bhūmipaḥ |</l>\n<l>mahatī devatā hy eṣā nara-rūpeṇa tiṣṭhati // Hit_2.82 //</l>\n</lg>\n\n<p>damanako vihasyāha-mitra ! tūṣṇīm āsyatām | jñātaṃ mayā bhaya-kāraṇam | balīvarda-narditaṃ tat | vṛṣabhāś cāsmākam api bhakṣyāḥ | kiṃ punaḥ siṃhasya |</p>\n\n<p>karaṭako brūte-yady evaṃ tadā kim punaḥ svāmi-trāsas tatraiva kim iti nāpanītaḥ |</p>\n\n<p>damanako brūte-yadi svāmi-trāsas tatraiva mucyate tadā katham ayaṃ mahā-prasāda-lābhaḥ syāt | aparaṃ ca-</p>\n\n<lg>\n<l>nirapekṣo na kartavyo bhṛtyai svāmī kadācana |</l>\n<l>nirapekṣaṃ prabhuṃ kṛtvā bhṛtyaḥ syād dadhi-karṇavat // Hit_2.83 //</l>\n</lg>\n\n<p>karaṭakaḥ pṛcchati--katham etat ?</p>\n\n<p>damanakaḥ kathayati-</p>\n\n<p>kathā 3</p>\n\n<p>asty uttara-pathe'rbudaśikhara-nāmni parvate durdānto nāma mahā-vikramaḥ siṃhaḥ | tasya parvata-kandaram adhiśayānasya kesarāgraṃ kaścin mūṣikaḥ pratyahaṃ chinatti | tataḥ kesarāgraṃ lūnaṃ dṛṣṭvā kupito vivarāntargataṃ mūṣikam alabhamāno 'cintayat-</p>\n\n<lg>\n<l>kṣudra-śatrur bhaved yas tu vikramān naiva labhyate |</l>\n<l>tam āhantuṃ puraskāryaḥ sadṛśas tasya sainikaḥ // Hit_2.84 //</l>\n</lg>\n\n<p>ity ālocya tena grāmaṃ gatvā viśvāsaṃ kṛtvā dadhikarṇa-nāmā biḍālo yatnevānīya māṃsāhāraṃ dattvā sva-kandare sthāpitaḥ | anantaraṃ tad-bhayān mūṣiko 'pi vilān na niḥsarati | tenāsau siṃho 'kṣata-keśaraḥ sukhaṃ svapiti | mūṣika-śabdaṃ yadā yadā śṛṇoti, tadā tadā māṃsāhāra-dānena taṃ biḍālaṃ saṃvardhayati |</p>\n\n<lg>\n<l>ājñā-bhaṅgo narendrāṇāṃ brāhmaṇānām anādaraḥ |</l>\n<l>pṛthak śayyā ca nārīṇām aśastra-vihito vadhaḥ // Hit_2.85 //</l>\n</lg>\n\n<p>tato deśa-vyavahārānabhijñaḥ saṃjīvakaḥ sabhayam upasṛtya sāṣṭāṅga-pātaṃ karaṭakaṃ praṇatavān | tathā coktam-</p>\n\n<lg>\n<l>matir eva balād garīyasī yad-abhāve kariṇām iyaṃ daśā |</l>\n<l>iti ghoṣayatīva ḍiṇḍimaḥ kariṇo hastipakāhataḥ kvaṇan // Hit_2.86 //</l>\n</lg>\n\n<p>atha saṃjīvakaḥ sāśaṅkam āha-senāpate ! kiṃ mayā kartavyam | tad abhidhīyatām |</p>\n\n<p>karaṭako brūte-vṛṣabha ! atra kānane tiṣṭhasi | asmad-deva-pādāravindaṃ praṇaya |</p>\n\n<p>saṃjīvako brūte-tad-abhaya-vācaṃ me yaccha | gacchāmi |</p>\n\n<p>karaṭako brūte-śṛṇu re balīvarda ! alam anayā śaṅkayā | yataḥ-</p>\n\n<lg>\n<l>prativācam adatta keśavaḥ śapamānāya na cedi-bhūbhuje |</l>\n<l>anuhuṅkurute ghana-dhvaniṃ na hi gomāyu-rutāni kesarī // Hit_2.87 //</l>\n</lg>\n\n<p>anyac ca-\n<lg>\n<l>tṛṇāni nonmūlayati prabhañjano</l>\n<l>mṛdūni nīcaiḥ praṇalāni sarvataḥ |</l>\n<l>samucchritān eva tarūn prabādhate</l>\n<l>mahān mahaty eva karoti vikramam // Hit_2.88 //</l>\n</lg></p>\n\n<p>tatas tau saṃjīvakaṃ kiyad dūre saṃsthāpya piṅgalaka-samīpaṃ gatau | tato rājā sādaram avalokitau praṇamyopaviṣṭau | rājāha-tvayā sa dṛṣṭaḥ ?</p>\n\n<p>damanako brūte-deva ! dṛṣṭaḥ | kintu yad devena jñātaṃ tat tathā | mahān evāsau devaṃ draṣṭum icchati | kintu mahābalo 'sau tataḥ sajjībhūyopaviśya dṛśyatām | śabda-mātrād eva na bhetavyam | tathā coktam-</p>\n\n<lg>\n<l>śabda-mātrān na bhetavyam ajñātvā śabda-kāraṇam |</l>\n<l>śabda-hetuṃ parijñāya kuṭṭanī gauravaṃ gatā // Hit_2.89 //</l>\n</lg>\n\n<p>rājāha-katham etat ?</p>\n\n<p>damanakaḥ kathayati---</p>\n\n<p>kathā 4</p>\n\n<p>asti śrī-parvata-madhye brahmapurākhyaṃ nagaram | tac-chikhara-pradeśe ghaṇṭākarṇo nāma rākṣasaḥ prativasatīti jana-pravādaḥ śrūyate | ekadā ghaṇṭām ādāya palāyamānaḥ kaścic cauro vyāghreṇa vyāpāditaḥ | tat-pāṇi-patitā ghaṇṭā vānaraiḥ prāptā | vānarās tāṃ ghaṇṭām anukṣaṇaṃ vādayanti | tato nagara-janaiḥ sa manuṣyaḥ khādito dṛṣṭaḥ pratikṣaṇaṃ ghaṇṭā-ravaś ca śrūyate | anantaraṃ ghaṇṭākarṇaḥ kupito manuṣyān khādati ghaṇṭāṃ ca vādayatīty uktvā sarve janā nagarāt palāyitāḥ | tataḥ karālayā nāma kuṭṭanyā vimṛśyānavaro 'yaṃ ghaṇṭā-nādaḥ | tat kiṃ markaṭā ghaṇṭāṃ vādayantīti svayaṃ vijñāya rājā vijñāpitaḥ-deva ! yadi kiyad dhanopakṣayaḥ kriyate, tadāham\nenaṃ ghaṇṭākarṇaṃ sādhayāmi |</p>\n\n<p>tato rājā tasyai dhanaṃ dattam | kuṭṭanyā maṇḍalaṃ kṛtvā tatra gaṇeśādi-pūjā-gauravaṃ darśayitvā svayaṃ vānara-priya-phalāny ādāya vanaṃ praviśya phalāny ākīrṇāni | tato ghaṇṭāṃ parityajya vānarāḥ phalāsaktā babhūvuḥ | kuṭṭanī ca ghaṇṭāṃ gṛhītvā nagaram āgatā sarva-jana-pūjyābhavat | ato 'haṃ bravīmi-śabda-mātrān na bhetavyam ity ādi | tataḥ saṃjīvakam ānīya darśanaṃ kāritavantau | paścāt tatraiva parama-prītyā nivasati |</p>\n\n<p> --o)0(o--</p>\n\n<p>atha kadācit tasya siṃhasya bhrātā stabdha-karṇa-nāmā siṃhaḥ samāgataḥ | tasyātithyaṃ kṛtvā siṃham upaveśya piṅgalakas tad-āhārāya paśuṃ hantuṃ calitaḥ | atrāntare saṃjīvako vadati-deva ! adya hata-mṛgāṇāṃ māṃsāni kva ?</p>\n\n<p>rājāha-damanaka-karaṭakau jānītaḥ |</p>\n\n<p>saṃjīvako brūte-jñāyatāṃ kim asti nāsti vā ?</p>\n\n<p>siṃho vimṛśyāha-nāsty eva tat |</p>\n\n<p>saṃjīvako brūte-katham etāvan māṃsaṃ tābhyāṃ khāditam ?</p>\n\n<p>rājāha-khāditaṃ vyayitam avadhīritaṃ ca | pratyaham eṣa kramaḥ |</p>\n\n<p>saṃjīvako brūte-kathaṃ śrīmad-deva-pādānāṃ agocareṇaiva kriyate ?</p>\n\n<p>rājāha-madīyāgocareṇaiva kriyate |</p>\n\n<p>atha saṃjīvako brūte-naitad ucitam | tathā coktam-</p>\n\n<lg>\n<l>nānivedya prakurvīta bhartuḥ kiṃcid api svayam |</l>\n<l>kāryam āpat-pratīkārād anyatra jagatī-pate // Hit_2.90 //</l>\n</lg>\n\n<lg>\n<l>anyac ca-</l>\n<l>kamaṇḍalūpamo 'mātyas tanu-tyāgī bahu-grahaḥ |</l>\n<l>nṛpate kiṅkṣaṇo mūrkho daridraḥ kiṃvarāṭakaḥ // Hit_2.91 //</l>\n</lg>\n\n<lg>\n<l>sa hy amātyaḥ sadā śreyān kākinīṃ yaḥ pravardhayet |</l>\n<l>koṣaḥ koṣavataḥ prāṇāḥ prāṇāḥ prāṇā na bhūpateḥ // Hit_2.92 //</l>\n</lg>\n\n<lg>\n<l>kiṃ cārthair na kulācāraiḥ sevatām eti pūruṣaḥ |</l>\n<l>dhana-hīnaḥ sva-patnyāpi tyajyate kiṃ punaḥ paraiḥ // Hit_2.93 //</l>\n</lg>\n\n<p>etac ca rājñaḥ pradhānaṃ dūṣaṇam-</p>\n\n<lg>\n<l>ativyayo 'napekṣā ca tathārjanam adharmataḥ |</l>\n<l>moṣaṇaṃ dūra-saṃsthānāṃ koṣa-vyasanam ucyate // Hit_2.94 //</l>\n</lg>\n\n<lg>\n<l>yataḥ-</l>\n<l>kṣipram āyatam anālocya vyayamānaḥ sva-vāñchayā |</l>\n<l>parikṣīyata evāsau dhanī vaiśravaṇopamaḥ // Hit_2.95 //</l>\n</lg>\n\n<p>stabdhakarṇo brūte-śṛṇu bhrātaḥ cirāśritād etau damanaka-karaṭakau sandhi-vigraha-kāryādhikāriṇau ca kadācid arthādhikāre na niyoktavyau | aparaṃ ca niyoga-prastāve yan mayā śrutaṃ tat kathyate |</p>\n\n<lg>\n<l>brāhmaṇaḥ kṣatriyo bandhur nādhikāre praśasyate |</l>\n<l>brāhmaṇaḥ siddham apy arthaṃ kṛcchreṇāpi na yacchati // Hit_2.96 //</l>\n</lg>\n\n<lg>\n<l>niyuktaḥ kṣatriyo dravye khaḍgaṃ darśayate dhruvam |</l>\n<l>sarvasvaṃ grasate bandhur ākramya jñāti-bhāvataḥ // Hit_2.97 //</l>\n</lg>\n\n<lg>\n<l>aparādhe'pi niḥśaṅko niyogī cira-sevakaḥ |</l>\n<l>sa svāminam avajñāya carec ca niravagrahaḥ // Hit_2.98 //</l>\n</lg>\n\n<lg>\n<l>upakartādhikāra-sthaḥ svāparādhaṃ na manyate |</l>\n<l>upakāraṃ dhvajī-kṛtya sarvam eva vilumpati // Hit_2.99 //</l>\n</lg>\n\n<lg>\n<l>upaṃśu-krīḍito 'mātyaḥ svayaṃ rājāyate yataḥ |</l>\n<l>avajñā kriyate tena sadā paricayād dhruvam // Hit_2.100 //</l>\n</lg>\n\n<lg>\n<l>antar-duṣṭaḥ kṣamā-yuktaḥ sarvānartha-karaḥ kila |</l>\n<l>śakuniḥ śakaṭāraś ca dṛṣṭāntāv atra bhūpate // Hit_2.101 //</l>\n</lg>\n\n<lg>\n<l>sadāmatyo na sādhyaḥ syāt samṛddhaḥ sarva eva hi |</l>\n<l>siddhānām ayam ādeśaḥ ṛddhiś citta-vikāriṇī // Hit_2.102 //</l>\n</lg>\n\n<lg>\n<l>prāptārtha-grahaṇaṃ dravya-parīvarto 'nurodhanam |</l>\n<l>upekṣā buddhi-hīnatvaṃ bhogo 'mātyasya dūṣaṇam // Hit_2.103 //</l>\n</lg>\n\n<lg>\n<l>niyogy artha-grahopāyo rājñā nitya-parīkṣaṇam |</l>\n<l>pratipatti-pradānaṃ ca tathā karma-viparyayaḥ // Hit_2.104 //</l>\n</lg>\n\n<lg>\n<l>nipīḍitā vamanty uccair antaḥ-sāraṃ mahīpateḥ |</l>\n<l>duṣṭa-vraṇā iva prāyo bhavanti hi niyoginaḥ // Hit_2.105 //</l>\n</lg>\n\n<lg>\n<l>muhur niyoginī bādhyā vasudhārā mahīpate |</l>\n<l>sakṛt kiṃ pīḍitaṃ snāna-vastraṃ muñced dhṛtaṃ payaḥ // Hit_2.106 //</l>\n</lg>\n\n<p>etat sarvaṃ yathāvasaraṃ jñātvā vyavahartavyam |</p>\n\n<p>siṃho brūte-asti tāvad evam | kintv etau sarvathā na mama vacana-kāriṇau |</p>\n\n<p>stabdhakarṇo brūte-etat sarvam anucitaṃ sarvathā | yataḥ-</p>\n\n<lg>\n<l>ājñā-bhaṅga-karān rājā na kṣameta sutān api |</l>\n<l>viśeṣaḥ ko nu rājñaś ca rājñaś citra-gatasya ca // Hit_2.107 //</l>\n</lg>\n\n<lg>\n<l>stabdhasya naśyati yaśo viṣam asya maitrī</l>\n<l>naṣṭendriyasya kulam artha-parasya dharmaḥ |</l>\n<l>vidyā-phalaṃ vyasaninaḥ kṛpaṇasya saukhyaṃ</l>\n<l>rājyaṃ pramatta-sacivasya narādhipasya // Hit_2.108 //</l>\n</lg>\n\n<lg>\n<l>aparaṃ ca-</l>\n<l>taskarebhyo niyuktebhyaḥ śatrubhyo nṛpa-vallabhāt |</l>\n<l>nṛpatir nija-lobhāc ca prajā rakṣet piteva hi // Hit_2.109 //</l>\n</lg>\n\n<p>bhrātaḥ ! sarvathāsmad-vacanaṃ kriyatām | vyavahāro 'py asmābhiḥ kṛta eva | ayaṃ saṃjīvakaḥ sasya-bhakṣako 'rthādhikāre niyujyatām |</p>\n\n<p>etad-vacanāt tathānuṣṭhite sati tad ārabhya piṅgalaka-saṃjīvakayoḥ sarva-bandhu-parityāgena mahatā snehena kālo 'tivartate | tato 'nujīvinām apyāhāra-dāne śaithilya-darśanād damanaka-karaṭakāv anyonyaṃ cintayataḥ | tad āha damanakaḥ karaṭakam-mitra ! kiṃ kartavyam ? ātma-kṛto 'yaṃ doṣaḥ | svayaṃ kṛte'pi doṣe paridevanam apy anucitam | tathā coktam-</p>\n\n<lg>\n<l>svarṇa-rekhām ahaṃ spṛṣṭvā baddhvātmānaṃ ca dūtikā |</l>\n<l>āditsuś ca maṇiṃ sādhuḥ sva-doṣād duḥkhitā ime // Hit_2.110 //</l>\n</lg>\n\n<p>karaṭako brūte--katham etat ?</p>\n\n<p>damanakaḥ kathayati-</p>\n\n<p>kathā 5</p>\n\n<p>asti kāñcanapura-nāmni nagare vīravikramo rājā | tasya dharmādhikāriṇā kaścin nāpito vadhya-bhūmiṃ nīyamānaḥ kandarpaketu-nāmnā parivrājakena sādhu-dvitīyakena nāyaṃ hantavyaḥ ity uktvā vastrāñcalena dhṛtaḥ | rāja-puruṣā ūcuḥ-kim iti nāyaṃ vadhyaḥ |</p>\n\n<p>sa āha-śrūyatām | svarṇa-rekhām ahaṃ spṛṣṭvā ity ādi paṭhati |</p>\n\n<p>ta āhuḥ--katham etat ?</p>\n\n<p>parivrājakaḥ kathayati-ahaṃ siṃhala-dvīpasya bhūpater jīmūtaketaḥ putraḥ dandarpaketur nāma | madhye caturdaśyām āvirbhūta-kalpataru-tale ratnāvalī-kiraṇa-kabūtara-paryaṅka-sthitā sarvālaṅkāra-bhūṣitā lakṣmīr iva vīnāṃ vādayantī kanyā kācid dṛśyate iti | tato 'haṃ pota-vṇijam ādāya potam āruhya tatra gataḥ | anantaraṃ tatra gatvā paryaṅke'dhamagrā tathaiva sāvalokitā | tatas tal-lāvaṇya-guṇākṛṣṭena mayāpi tat-paścāj jhampo dattaḥ | tad-anantaraṃ kanakapattanaṃ prāpya suvarṇa-prāsāde tathaiva paryaṅke sthitā vidyādharībhir upāsyamānā mayālokitā | tathāpy ahaṃ dūrād eva dṛṣṭvā sakhīṃ prasthāpya sādaraṃ sambhāṣitaḥ | tat-sakhyā ca mayā pṛṣṭayā samākhyātam-eṣā kandarpakeli-nāmno vidyādhara-cakravartinaḥ\nputrī ratnamañjarī nāma pratijñāpitā vidyate | yaḥ kanakavartanaṃ sva-cakṣuṣāgatya paśyati, sa eva pitur agocaro 'pi māṃ pariṇeṣyatīti manasaḥ saṅkalpaḥ | tad enāṃ gāndharva-vivāhena pariṇayatu bhavān |\natha tatra vṛtte gandharva-vivāhe tathā saha ramamāṇas tatrāhaṃ tiṣṭhāmi | tata ekadā rahasi tayoktam-svāmin ! svecchayā sarvam idam upabhoktavyam | eṣā citra-gatā svarṇa-rekhā nāma vidyādharī na kadācit spraṣṭavyā | paścād upajāta-kautukena mayā svarṇarekhā sva-hastena spṛṣṭā | tathā citratayāpy ahaṃ caraṇa-padmena tāḍita āgatya sva-rāṣṭre patitaḥ |</p>\n\n<p>atha duḥkhito 'haṃ parivrajitaḥ pṛthivīṃ paribhrāmyann imāṃ ngarīm anuprāptaḥ | atra cātikānte divase gopa-gṛhe suptaḥ sann apaśyam | pradoṣa-samaye paśūnāṃ pālanaṃ kṛtvā sva-geham āgato gopaḥ sva-vadhūṃ dūtyā saha kim api mantrayantīm apaśyat | tatas tāṃ gopīṃ tāḍayitvā stambhe baddhvā suptaḥ | tato 'rdha-rātre etasya nāpitasya vadhūr dūtī punas tāṃ gopīm upetyāvadat-tava virahānala-dagdho 'sau smara-śara-jarjarito mumūrṣur iva vartate | tathā coktam-</p>\n\n<lg>\n<l>rajanī-cara-nāthena khaṇḍite timire niśi |</l>\n<l>yūnāṃ manāṃsi vivyādha dṛṣṭvā dṛṣṭvā manobhavaḥ // Hit_2.111 //</l>\n</lg>\n\n<p>tasya tādṛśīm avasthām avalokya parikliṣṭa-manās tvām anuvartitum āgatā | tad aham atrātmānaṃ baddhvā tiṣṭhāmi | tvaṃ tatra gatvā taṃ santoṣya satvaram āgamiṣyasi | tathānuṣṭhite sati sa gopaḥ prabuddho 'vadat-idānīṃ tvāṃ pāpiṣṭhāṃ jārāntikaṃ nayāmi | tato yadāsau na kiṃcid api brūte tadā kruddho gopaḥ-darpān mama vacasi pratyuttaram api na dadāsi ity uktvā kopena tena kartarikāmādāyāsyā nāsikā chinnā | tathā kṛtvā punaḥ supto gopo nidrām upagataḥ | athāgatya gopī dūtīm apṛcchat-kā vārtā ?</p>\n\n<p>dūtyoktam-paśya mām | mukham eva vārtāṃ kathayati |</p>\n\n<p>anantaraṃ sā gopī tathā kṛtvātmānaṃ baddhvā sthitā | iyaṃ ca dūtī tāṃ chinna-nāsikāṃ gṛhītvā sva-gṛhaṃ praviśya sthitā | tataḥ prātar evānena nāpitena sva-vadhūḥ kṣura-bhāṇḍaṃ yācitā satī kṣuram ekaṃ prādāt | tato 'samagra-bhāṇḍe prāpte samupajāta-kopo 'yaṃ nāpitas taṃ kṣuraṃ dūrād eva gṛhe kṣiptavān | atha kṛtārtarāyeyaṃ me nāsikānena chinnety uktvā dharmādhikāri-samīpam etam ānītavatī | sā ca gopī tena gopena punaḥ pṛṣṭovāca-are pāpa ! ko māṃ mahāsatī virūpayituṃ samarthaḥ | mama vyavahāram akalmaṣam aṣṭau lokapālā eva jānanti, yataḥ-</p>\n\n<lg>\n<l>āditya-candrāvanilānalaś ca</l>\n<l>dyaur bhūmir āpo hṛdayaṃ yamaś ca |</l>\n<l>ahaś ca rātriś ca ubhe ca sandhye</l>\n<l>dharmaś ca jānāti narasya vṛttam // Hit_2.112 //</l>\n</lg>\n\n<lg>\n<l>atathyāny api tathyāni darśayanti hi peśalāḥ |</l>\n<l>same nimnonnatānīva citra-karma-vido janāḥ // Hit_2.113 //</l>\n</lg>\n\n<lg>\n<l>utpanneṣu ca kāryeṣu matir yasya na hīyate |</l>\n<l>sa nistarati durgāṇi gopī jāra-dvayaṃ yathā // Hit_2.114 //</l>\n</lg>\n\n<p>karaṭakaḥ pṛcchati-katham etat ?</p>\n\n<p>kathā 6</p>\n\n<p>damanakaḥ kathayati-asti dvāravatyāṃ puryāṃ kasyacid gopasya vadhūr bandhakī | sā grāmasya daṇḍa-nāyakena tat-putreṇa ca samaṃ ramate | tathā coktam-</p>\n\n<lg>\n<l>nāgnis tṛpyati kāṣṭhānāṃ nāpagānāṃ mahodadhiḥ |</l>\n<l>nāntakaḥ sarva-bhūtānāṃ na puṃsāṃ vāma-locanā // Hit_2.115 //</l>\n</lg>\n\n<lg>\n<l>na dānena na mānena nārjavena na sevayā |</l>\n<l>na śastreṇa na śāstreṇa sarvathā viṣamāḥ striyaḥ // Hit_2.116 //</l>\n</lg>\n\n<p>yataḥ-\n<lg>\n<l>guṇāśrayaṃ kīrti-yutaṃ ca kāntaṃ</l>\n<l>patiṃ ratijñaṃ sadhanaṃ yuvānam |</l>\n<l>vihāya śīghraṃ vanitā vrajanti</l>\n<l>narāntaraṃ śīla-guṇādi-hīnam // Hit_2.117 //</l>\n</lg></p>\n\n<p>aparaṃ ca-\n<lg>\n<l>na tādṛśīṃ prītim upaiti nārī</l>\n<l>vicitra-śayyā śayitāpi kāmam |</l>\n<l>yathā hi dūrvādi-vikīrṇa-bhūmau</l>\n<l>prayāti saukhyaṃ para-kānti-saṅgāt // Hit_2.118 //</l>\n</lg></p>\n\n<p>atha kadācit sā daṇḍa-nāyaka-putreṇa saha ramamāṇā tiṣṭhati | atha daṇḍa-nāyako 'pi rantuṃ tatrāgataḥ | tam āyāntaṃ dṛṣṭvā tat-putraṃ kusūle nikṣipya daṇḍanāyakena saha tathaiva krīḍati | anantaraṃ tasya bhartā gopo goṣṭhāt samāgataḥ | tam avalokya gopyoktam-daṇḍanāyaka ! tvaṃ laguḍaṃ gṛhītvā kopaṃ darśayan satvaraṃ gaccha | tathā tenānuṣṭhite gopena gṛham āgatya pṛṣṭhā-kena kāryeṇa daṇḍanāyakaḥ samāgatyātra sthitaḥ ?</p>\n\n<p>sā brūte-anyaṃ kenāpi kāryeṇa putrasyopari kruddhaḥ | sa ca māryamāṇo 'py atrāgatya praviṣṭo mayā kusūle nikṣipya rakṣitaḥ | tat-pitrā cānviṣyātra na dṛṣṭaḥ | ata evāyaṃ daṇḍanāyakaḥ kruddha eva gacchati |</p>\n\n<p>tataḥ sā tat-putraṃ kuṣulād bahiṣkṛtya darśitavatī | tathā coktam-</p>\n\n<lg>\n<l>āhāro dviguṇaḥ strīṇāṃ buddhis tāsāṃ catur-guṇā |</l>\n<l>ṣaḍ-guṇo vyavasāyaś ca kāmāś cāṣṭaguṇaḥ smṛtaḥ // Hit_2.119 //</l>\n</lg>\n\n<p>ato 'haṃ bravīmi-utapanneṣv api kāryeṣu ity ādi |\nkaraṭako brūte-astv evam | kintv anayor mahānanyognya-nisargopajāta-sneha kathaṃ bhedayituṃ śakyaḥ ?</p>\n\n<p>damanako brūte-upāyaḥ kriyatām | tathā coktam-</p>\n\n<lg>\n<l>upāyena jayo yādṛg ripos tādṛṅ na hetibhiḥ |</l>\n<l>upāya-jño 'lpa-kāyo 'pi na śūraiḥ paribhūyate // Hit_2.120 //</l>\n</lg>\n\n<p>karaṭakaḥ pṛcchati-katham etat ?</p>\n\n<p>damanakaḥ kathayati--\nkathā 7</p>\n\n<p>kasmiṃścit tarau vāyasa-dampatī nivasataḥ | tayoś cāpṛtyāni tat-koṭarāvasthitena kṛṣṇa-sarpeṇa khāditāni | tataḥ punar garbhavatī vāyasī vāyasm āha-nātha ! tyajyatām ayaṃ vṛkṣaḥ | atrāvasthita-kṛṣṇa-sarpeṇāvayoḥ santatiḥ satataṃ bhakṣyate | yataḥ-\n<lg>\n<l>duṣṭā bhāryā śaṭhaṃ mitraṃ bhṛtyaś cottara-dāyakaḥ |</l>\n<l>sa-sarpe ca gṛhe vāso mṛtyur eva na saṃśayaḥ // Hit_2.121 //</l>\n</lg></p>\n\n<p>vāyaso brūte-priye ! na bhetavyam | vāraṃ vāraṃ mavaitasya soḍhaḥ | idānīṃ punar na kṣantavyaḥ |</p>\n\n<p>vāyasy āha-katham etena balavatā sārdhe bhavān vigrahītuṃ samarthaḥ |</p>\n\n<p>vāyaso brūte-alam anayā śaṅkayā | yataḥ-</p>\n\n<lg>\n<l>buddhir yasya balaṃ tasya nirbuddhes tu kuto balam |</l>\n<l>paśya siṃho madonmattaḥ śaśakena nipātitaḥ // Hit_2.122 //</l>\n</lg>\n\n<p>vāyasī vihasyāha--katham etat ?</p>\n\n<p>vāyasaḥ kathayati-\nkathā 8\nasti mandara-nāmni parvate durdānto nāma siṃhaḥ | sa ca sarvadā paśūnāṃ vadhaṃ kurvann āste | tataḥ sarvaiḥ paśubhir militvā sa siṃho vijñaptaḥ-mṛgendra ! kim artham ekadā bahu-paśu-ghātaḥ kriyate | yadi prasādo bhavati tadā vayam eva bhavad-āhārāya pratyaham ekaikaṃ paśum upaḍhaukayāmaḥ |</p>\n\n<p>tataḥ siṃhenoktam-yady etad abhimataṃ bhavatāṃ tarhi bhavatu tat |</p>\n\n<p>tataḥ-prabhṛty ekaikaṃ paśum upakalpitaṃ bhakṣayann āste | atha kadācid vṛddha-śaśakasya vāraḥ samāyātaḥ | so 'cintayat-</p>\n\n<lg>\n<l>trāsa-hetor vinītis tu kriyate jīvitāśayā |</l>\n<l>pañcatvaṃ ced gamiṣyāmi kiṃ siṃhānunayena me // Hit_2.123 //</l>\n</lg>\n\n<p>tan mandaṃ mandaṃ gacchāmi | tataḥ siṃho 'pi kṣudhā-pīḍitaḥ kopāt tam uvāca-kutas tvaṃ vilambya samāgato 'si |</p>\n\n<p>śaśako 'bravīt-deva ! nāham aparādhī | āgacchan pathi siṃhāntareṇa balād dhṛtaḥ | tasyāgre punar āgamanāya śapathaṃ kṛtvā svāminaṃ nivedayitum atrāgato 'sim |</p>\n\n<p>siṃhaḥ sakopam āha-satvaraṃ gatvā durātmānaṃ darśaya | kva sa durātmā tiṣṭhati |</p>\n\n<p>tataḥ śaśakas taṃ gṛhītvā gabhīra-kūpaṃ darśayituṃ gataḥ | tatrāgatya svayam eva paśyatu svāmīty uktvā tasmin kūpa-jale tasya siṃhasyaiva pratibimbaṃ darśitavān | tato 'sau krodhādhmāto darpāt tasyopary ātmānaṃ nikṣipya pañcatvaṃ gataḥ | ato 'haṃ bravīmi buddhir yasya ity ādi |</p>\n\n<p>vāyasy āha-śrutaṃ mayā sarvam | samprati yathā kartavyaṃ brūhi |</p>\n\n<p>vāyaso 'vadat-atrāsanne sarasi rāja-putraḥ pratyaham āgatya snāti | snāna-samaye mad-aṅgād avatāritaṃ tīrtha-śilā-nihitaṃ kanaka-sūtraṃ cañcvā vidhṛtyānīyāsmin koṭare dhārayiṣyasi |</p>\n\n<p>atha kadācit snātuṃ jalaṃ praviṣṭe rāja-putre vāyasyā tad-anuṣṭhitam | atha kanaka-sūtrānusaraṇa-pravṛttai rāja-puruṣais tatra taru-koṭare kṛṣṇa-sarpo dṛṣṭo vyāpāditaś ca | ato 'haṃ bravīmi-upāyena hi yac chakyam itena hi yac chakyam ity ādi |</p>\n\n<p>karaṭako brūte-yady evaṃ tarhi gaccha | śivās te santu panthānaḥ |</p>\n\n<p>tato damanakaḥ piṅgalaka-samīpaṃ gatvā praṇamyovāca-deva ! ātyantikaṃ kim api mahā-bhaya-kāri kāryaṃ manyamānaḥ samāgato 'smi | yataḥ-</p>\n\n<lg>\n<l>āpady unmārga-gamane kārya-kālātyayeṣu ca |</l>\n<l>kalyāṇa-vacanaṃ brūyād apṛṣṭo 'pi hito naraḥ // Hit_2.124 //</l>\n</lg>\n\n<lg>\n<l>anyac ca-</l>\n<l>bhogasya bhājanaṃ rājā na rājā kārya-bhājanam |</l>\n<l>rāja-kārya-paridhvaṃsī mantrī doṣeṇa lipyate // Hit_2.125 //</l>\n</lg>\n\n<p>tathā hi paśya | amātyānām eṣa kramaḥ |</p>\n\n<lg>\n<l>varaṃ prāṇa-parityāgaḥ śirasā vāpi kartanam |</l>\n<l>na tu svāmi-padāvāpti-pātakecchor upekṣaṇam // Hit_2.126 //</l>\n</lg>\n\n<p>piṅgalakaḥ sādaram āha-atha bhavān kiṃ vaktum icchati |</p>\n\n<p>damanako brūte-deva ! saṃjīvakas tavopaya-sadṛśa-vyavahārīva lakṣyate | tathā cāsmat sannidhāne śrīmad-deva-pādānāṃ śakti-traya-nindāṃ kṛtvā rājyam evābhilaṣati |</p>\n\n<p>etac chrutvā, piṅgalakaḥ sabhayaṃ sāścaryaṃ matvā tūṣṇīṃ sthitaḥ | damanakaḥ punar āha-deva ! sarvāmātya-parityāgaṃ kṛtvaika evāyaṃ yat tvāṃ sarvādhikārī kṛtaḥ | sa eva doṣaḥ | yataḥ-</p>\n\n<lg>\n<l>atyucchrite mantriṇi pārthive ca</l>\n<l>viṣṭabhya pādāv upatiṣṭhate śrīḥ |</l>\n<l>sā strī-svabhāvād asahā bharasya</l>\n<l>tayor dvayor ekataraṃ jahāti // Hit_2.127 //</l>\n</lg>\n\n<lg>\n<l>aparaṃ ca-</l>\n<l>ekaṃ bhūmi-patiḥ karoti sacivaṃ rājye pramāṇaṃ yadā taṃ mohāt śrayate madaḥ sa ca madālasyena nirvidyate |</l>\n<l>nirviṇṇasya padaṃ karoti hṛdaye tasya svatantra-spṛhā- svātantrya-spṛhayā tataḥ sa nṛpateḥ prāṇān abhidruhyati // Hit_2.128 //</l>\n</lg>\n\n<lg>\n<l>anyac ca-</l>\n<l>viṣa-dagdhasya bhaktasya dantasya calitasya ca |</l>\n<l>amātyasya ca duṣṭasya mūlād uddharaṇaṃ sukham // Hit_2.129 //</l>\n</lg>\n\n<lg>\n<l>kiṃ ca-</l>\n<l>yaḥ kuryāt sacivāyattāṃ śriyaṃ tad-vyasane sati |</l>\n<l>so 'ndhavaj jagatī-pālaḥ sīdet sañcārakair vinā // Hit_2.130 //</l>\n</lg>\n\n<p>sarva-kāryeṣu svecchātaḥ pravartate | tad atra pramāṇaṃ svāmī | etaṃ ca jānāti |</p>\n\n<lg>\n<l>na so 'sti puruṣo loke yo na kāmayate śriyam |</l>\n<l>parasya yuvatiṃ ramyāṃ sādaraṃ nekṣate'tra kaḥ // Hit_2.131 //</l>\n</lg>\n\n<p>siṃho vimṛśyāha-bhadra ! yadyapy evaṃ tathāpi saṃjīvakena saha mama mahān snehaḥ | paśya-</p>\n\n<lg>\n<l>kurvann api vyalīkāni yaḥ priyaḥ priya eva saḥ |</l>\n<l>aśeṣa-doṣa-duṣṭo 'pi kāyaḥ kasya na vallabhaḥ // Hit_2.132 //</l>\n</lg>\n\n<lg>\n<l>anyac ca-</l>\n<l>apriyāṇy api kurvāṇo yaḥ priyaḥ priya eva saḥ |</l>\n<l>dagdha-mandira-sāre'pi kasya vahnāv anādaraḥ // Hit_2.133 //</l>\n</lg>\n\n<p>damanakaḥ punare evāha-deva ! sa evātidoṣaḥ, yataḥ-</p>\n\n<lg>\n<l>yasminn evādhikaṃ cakṣur ārohayati pārthivaḥ |</l>\n<l>sute'mātye'py udāsīne sa lakṣmyāśrīyate janaḥ // Hit_2.134 //</l>\n</lg>\n\n<lg>\n<l>śṛṇu deva !</l>\n<l>apriyasyāpi pathyasya pariṇāmaḥ sukhāvahaḥ |</l>\n<l>vaktā śrotā ca yatrāsti ramante tatra sampadaḥ // Hit_2.135 //</l>\n</lg>\n\n<p>tvayā ca mūla-bhṛtyānapāsyāyam āgantukaḥ puraskṛtaḥ | etac cānucitaṃ kṛtam | yataḥ-\n<lg>\n<l>mūla-bhṛtyān parityajya nāgantūn pratimānayet |</l>\n<l>nātaḥ parataro doṣo rājya-bheda-karo yataḥ // Hit_2.136 //</l>\n</lg></p>\n\n<p>siṃho brūte-kim āścaryam | mayā yad abhaya-vācaṃ dattvānītaḥ saṃvardhitaś ca tat kathaṃ mahyaṃ druhyati |</p>\n\n<p>damanako brūte-deva !</p>\n\n<lg>\n<l>durjano nārjavaṃ yāti sevyamāno 'pi nityaśaḥ |</l>\n<l>sveda-nābhyañjanopāyaiḥ śvapuccham iva nāmitam // Hit_2.137 //</l>\n</lg>\n\n<lg>\n<l>aparaṃ ca-</l>\n<l>svedito marditaś caiva rañjubhiḥ pariveṣṭitaḥ |</l>\n<l>mukto dvādaśabhir varṣaiḥ śva-pucchaḥ prakṛtiṃ gataḥ // Hit_2.138 //</l>\n</lg>\n\n<lg>\n<l>anyac ca-</l>\n<l>vardhanaṃ vā sammānaṃ khalānāṃ prītaye kutaḥ |</l>\n<l>phalanty amṛta-seke'pi na pathyāni viṣa-drumāḥ // Hit_2.139 //</l>\n</lg>\n\n<lg>\n<l>ato 'haṃ bravīmi-</l>\n<l>apṛṣṭas tasya na brūyād yaś ca necchet parābhavam |</l>\n<l>eṣa eva satāṃ dharmo viparīto 'satāṃ mataḥ // Hit_2.140 //</l>\n</lg>\n\n<p>tathā coktam-\n<lg>\n<l>snigdho 'kuśalān nivārayati yas tat karma yan nirmalaṃ</l>\n<l>sā strī yātu-vidhāyinī sa matimān yaḥ sadbhir abhyarcyate |</l>\n<l>sā śrīr yā na madaṃ karoti sa sukhī yas tṛṣṇayā mucyate</l>\n<l>tan mitraṃ yat kṛtrimaṃ sa puruṣo yaḥ khidyate nendriyaiḥ // Hit_2.141 //</l>\n</lg></p>\n\n<p>yadi sañjīvaka-vyasanādito 'vijñāpito 'pi svāmī na nivartate, tad īdṛśe bhṛtye na doṣaḥ | tathā ca-</p>\n\n<lg>\n<l>nṛpaḥ kāmāsakto gaṇayati na kārye na ca hitaṃ</l>\n<l>yatheṣṭaṃ svacchandaḥ pravicarati matto gaja iva |</l>\n<l>tato māna-dhmātaḥ sa patati yadā śoka-gahane</l>\n<l>tadā bhṛtye doṣān kṣipati na nijaṃ vetty avinayam // Hit_2.142 //</l>\n</lg>\n\n<p>piṅgalakaḥ svagatam-</p>\n\n<lg>\n<l>na parasyāparādhena pareṣāṃ daṇḍam ācaret |</l>\n<l>ātmanāvagataṃ kṛtvā badhnīyāt pūjayec ca vā // Hit_2.143 //</l>\n</lg>\n\n<lg>\n<l>tathā coktam-</l>\n<l>guṇa-doṣāv aniścitya vidhinaṃ graha-nigrahe |</l>\n<l>sva-nāśāya yathā nyasto darpāt sarpa-mukhe karaḥ // Hit_2.144 //</l>\n</lg>\n\n<p>prakāśaṃ brūte-tadā saṃjīvakaḥ kiṃ pratyādiśyatām |</p>\n\n<p>damanakaḥ sa-sambhramam āha-deva ! mā maivam | etāvatā mantra-bhedo jāyate | tathā hy uktam-</p>\n\n<lg>\n<l>mantra-bījam idaṃ guptaṃ rakṣaṇīyaṃ yathā tathā |</l>\n<l>manāg api na bhidyeta tad bhinnaṃ na prarohati // Hit_2.145 //</l>\n</lg>\n\n<lg>\n<l>kiṃ ca-</l>\n<l>ādeyasya pradeyasya kartavyasya ca karmaṇaḥ |</l>\n<l>kṣipram akriyamāṇasya kālaḥ pibati tad-rasam // Hit_2.146 //</l>\n</lg>\n\n<p>tad avaśyaṃ samārabdhaṃ mahatā prayatnena sampādanīyam | kiṃ ca-</p>\n\n<lg>\n<l>mantro yodhaḥ ivādhīraḥ sarvāṅgaiḥ saṃvṛtair api |</l>\n<l>ciraṃ na sahate sthātuṃ parebhyo bheda-śaṅkayā // Hit_2.147 //</l>\n</lg>\n\n<p>yady asau dṛṣṭa-doṣo 'pi doṣān nivatyaṃ sandhātavyas tad atīvānucitam | yataḥ-</p>\n\n<lg>\n<l>sakṛd duṣṭaṃ tu yo mitraṃ punaḥ sandhātum icchati |</l>\n<l>sa mṛtyur eva gṛhṇāti garbham aśvatarī yathā // Hit_2.148 //</l>\n</lg>\n\n<lg>\n<l>aṅgāṅgi-bhāvam ajñātvā kathaṃ sāmarthya-nirṇayaḥ |</l>\n<l>paśya ṭiṭṭibha-mātreṇa samudro vyākulīkṛtaḥ // Hit_2.149 //</l>\n</lg>\n\n<p>siṃhaḥ pṛcchati--katham etat ?</p>\n\n<p>damanakaḥ kathayati-</p>\n\n<p>kathā 9</p>\n\n<p>dakṣiṇa-samudra-tīre ṭiṭṭibha-dampatī nivasataḥ | tatra cāsanna-prasadā ṭiṭṭibhī bhartāram āha-nātha ! prasava-yogya-sthānaṃ nibhṛtam anusandhīyatām |</p>\n\n<p>ṭiṭṭibho 'vadat-bhārye, nanv idam eva sthānaṃ prasūti-yogyam |</p>\n\n<p>sā brūte-samudra-velayā vyāpyate sthānam etam |</p>\n\n<p>ṭiṭṭibho 'vadat-kim ahaṃ tvayā nirbalaḥ samudreṇa nigrahītavyaḥ |</p>\n\n<p>ṭiṭṭibhī vihasyāha-svāmin ! tvayā samudreṇa ca mahad antaram | athavā-</p>\n\n<lg>\n<l>parābhavaṃ paricchettuṃ yogyāyogyaṃ ca vetti yaḥ |</l>\n<l>astīha yasya vijñānaṃ kṛcchreṇāpi na sīdati // Hit_2.150 //</l>\n</lg>\n\n<lg>\n<l>api ca-</l>\n<l>anucita-kāryārambhaḥ svajana-virodho balīyasā spardhā |</l>\n<l>pramadā-jana-viśvāso mṛtyor dvārāṇi catvāri // Hit_2.151 //</l>\n</lg>\n\n<p>tataḥ kṛcchreṇa svāmi-vacanātmā tatraiva prasūtā | etat sarvaṃ śrutvā samudreṇāpi yac chakti-jñānārthaṃ tad-aṇḍāny avahṛtāni | tataṣ ṭiṭṭibhī śokārtā bhartāram āha-nātha ! kaṣṭam āpatitam | tāny aṇḍāni me naṣṭāni |</p>\n\n<p>ṭiṭṭibho 'vadat-priye ! mā bhaiṣīḥ ity uktvā pakṣiṇāṃ melakaṃ kṛtvā pakṣi-svāmino garuḍasya samīpaṃ gataḥ | tatra gatvā sakala-vṛttāntaṃ ṭiṭṭibhena bhagavato garuḍasya purato niveditam-deva, samudreṇāhaṃ sva-gṛhāvasthito vināparādhanenaiva nigṛhītaḥ |</p>\n\n<p>tatas tad-vacanam ākarṇya garutmanā prabhur bhagavān nārāyaṇaḥ sṛṣṭi-sthiti-pralaya-hetur vijñaptaḥ | sa samudram aṇḍa-dānāyādideśa | tato bhagavad-ājñāṃ maulau nidhāya samudreṇa tāny aṇḍāni ṭiṭṭibhāya samarpitāni | ato 'haṃ bravīmi-aṅgāṅgi-bhāvam ajñātvā ity ādi |</p>\n\n<p>rājāha-katham asau jñātavyo droha-buddhir iti |</p>\n\n<p>damanako brūte-yadāsau sa-darpaḥ śṛṅgāgra-praharaṇābhimukhaś cakitam ivāgacchati tadā jñāsyati svāmī | evam uktvā saṃjīvaka-samīpaṃ gataḥ | tatra gataś ca mandaṃ mandam upasarpan vismitam ivātmānam adarśayat | saṃjīvakena sādaram uktam-bhadra ! kuśalaṃ te |</p>\n\n<p>damanako brūte-anujīvināṃ kutaḥ kuśalam | yataḥ-</p>\n\n<lg>\n<l>sampattayaḥ parādhīnāḥ sadā cittam anirvṛttam |</l>\n<l>sva-jīivite'py aviśvāsas teṣāṃ ye rāja-sevakāḥ // Hit_2.152 //</l>\n</lg>\n\n<p>anyac ca-\n<lg>\n<l>ko 'rthān prāpya na garvito viṣayiṇaḥ kasyāpado 'staṃ gatāḥ</l>\n<l>strībhiḥ kasya na khaṇḍitaṃ bhuvi manaḥ ko vāsti rājñāṃ priyā |</l>\n<l>kaḥ kālasya bhujāntaraṃ na ca gataḥ ko 'rthī gato gauravaṃ</l>\n<l>ko vā durjana-vāgurāsu patitaḥ kṣemeṇa yātaḥ pumān // Hit_2.153 //</l>\n</lg></p>\n\n<p>saṃjīvakenoktam-sakhe ! brūhi kim etat ?</p>\n\n<p>damanaka āha-kiṃ bravīmi manda-bhāgyaḥ | paśya-</p>\n\n<lg>\n<l>majjann api payorāśau labdhvā sarpāvalambanam |</l>\n<l>na muñcati na cādatte tathā mugdho 'smi samprati // Hit_2.154 //</l>\n</lg>\n\n<lg>\n<l>yataḥ-</l>\n<l>ekatra rāja-viśvāso naśyaty anyatra bāndhavaḥ |</l>\n<l>kiṃ karomi kva gacchāmi patit o duḥkha-sāgare // Hit_2.155 //</l>\n</lg>\n\n<p>ity uktvā dīrghaḥ niḥśvasyopaviṣṭaḥ | saṃjīvako brūte-mitra ! tathāpi sa-vistaraṃ manogatam ucyatām |</p>\n\n<p>damanakaḥ sunibhṛtam āha-yadyapi rāja-viśvāso na kathanīyas tathāpi bhavān asmadīya-pratyayād āgataḥ | mayā paralokārthināvaśyaṃ tava hitam ākhyeyam | śṛṇu, ayaṃ svāmī tavopari vikṛta-buddhī rahasy uktavān -saṃjīvakam eva hatvā sva-parivāraṃ tarpayāmi |</p>\n\n<p>etac chrutvā saṃjīvakaḥ paraṃ viṣādam agamat | damanakaḥ punar āha-alaṃ viṣādena | prāpta-kālakāyam anuṣṭhīyatām | saṃjīvakaḥ kṣaṇaṃ vimṛśyāha sva-gatam-suṣṭhu khalv idam ucyate | kiṃ vā durjana-ceṣṭitaṃ na vety etad vyavahārān nirṇetuṃ na śakyate | yataḥ-\n<lg>\n<l>durjana-gamyā nāryaḥ prāyeṇāpātra-bhṛd bhavati rājā |</l>\n<l>kṛpaṇānusāri ca dhanaṃ devo giri-jaladhi-varṣī ca // Hit_2.156 //</l>\n</lg></p>\n\n<lg>\n<l>kaścid āśraya-saundaryād dhatte śobhām asajjanaḥ |</l>\n<l>pramadālocana-nyastaṃ malīmasam ivāñjanam // Hit_2.157 //</l>\n</lg>\n\n<lg>\n<l>ārādhyamāno nṛpatiḥ prayatnān na toṣam āyāti kim atra citram |</l>\n<l>ayaṃ tv apūrva-pratimā-viśeṣo yaḥ sevyamāno riputām upaiti // Hit_2.158 //</l>\n</lg>\n\n<p>tad ayam aśakyarthaḥ prameyaḥ, yataḥ-</p>\n\n<lg>\n<l>nimittam uddiśya hi yaḥ prakupyati</l>\n<l>dhruvaṃ sa tasyāpagame prasīdati |</l>\n<l>akāraṇa-dveṣi manas tu yasya vai</l>\n<l>kathaṃ janas taṃ paritoṣayiṣyati // Hit_2.159 //</l>\n</lg>\n\n<p>kiṃ mayāpakṛtaṃ rājñaḥ | athavā nirnimittāpakāriṇaś ca bhavanti rājānaḥ |</p>\n\n<p>damanako brūte-evam etat | śṛṇu-</p>\n\n<lg>\n<l>vijñaiḥ snigdhair upakṛtam api dveṣyatām eti kaiścit</l>\n<l>sākṣād anyair apakṛtam api prītim evopayāti |</l>\n<l>citraṃ citraṃ kim atha caritaṃ naikabhāvāśrayāṇāṃ</l>\n<l>sevā-dharmaḥ parama-gahano yoginām apy agamyaḥ // Hit_2.160 //</l>\n</lg>\n\n<lg>\n<l>anyac ca-</l>\n<l>kṛta-śatam asatsu naṣṭaṃ subhāṣita-śataṃ ca naṣṭam abudheṣu |</l>\n<l>vacana-śatam avacana-kare buddhi-śatam acetane naṣṭam // Hit_2.161 //</l>\n</lg>\n\n<lg>\n<l>kiṃ ca-</l>\n<l>candana-taruṣu bhujaṅgā jaleṣu kamalāni tatra ca grāhāḥ |</l>\n<l>guṇa-ghātinaś ca bhoge khalā na ca sukhāny avighnāni // Hit_2.162 //</l>\n</lg>\n\n<lg>\n<l>mūlaṃ bhujaṅgaiḥ kusumāni bhṛṅgaiḥ</l>\n<l>śākhāḥ plavaṅgaiḥ śikharāṇi bhallaiḥ |</l>\n<l>nāsty eva tac-candana-pādapasya</l>\n<l>yan nāśritaṃ duṣṭataraiś ca hiṃsraiḥ // Hit_2.163 //</l>\n</lg>\n\n<p>ayaṃ tāvat svāmī vāci madhuro viṣa-hṛdayo jñātaḥ | yataḥ-</p>\n\n<lg>\n<l>dūrād ucchrita-pāṇir ādra-nayanaḥ protsāritārdhāsano</l>\n<l>gāḍhāliṅgana-tat-paraḥ priya-kathā-praśneṣu dattādaraḥ |</l>\n<l>antarbhūta-viṣo bahir madhumayaś cātīva māyā-paṭuḥ</l>\n<l>ko nāmāyam apūrva-nāṭaka-vidhir yaḥ śikṣito durjanaiḥ // Hit_2.164 //</l>\n</lg>\n\n<p>tathā hi-\n<lg>\n<l>poto dustara-vāri-rāśitaraṇe dīpo 'ndhakārāgame</l>\n<l>nirvāte vyajanaṃ madāndha-kariṇāṃ darpopaśāntyai sṛṇiḥ |</l>\n<l>itthaṃ tad bhuvi nāsti yasya vidhinā nopāya-cintā kṛtā</l>\n<l>manye durjana-citta-vṛtti-haraṇe dhātāpi bhagnodyamaḥ // Hit_2.165 //</l>\n</lg></p>\n\n<p>saṃjīvakaḥ punar niḥśvasya-kaṣṭaṃ bhoḥ ! katham ahaṃ sasya-bhakṣakaḥ siṃhena nipātayitavyaḥ ? yataḥ-</p>\n\n<lg>\n<l>yayor eva samaṃ vittaṃ yayor eva samaṃ balam |</l>\n<l>tayor vivādo mantavyo nottamādhamayoḥ kvacit // Hit_2.166 //</l>\n</lg>\n\n<lg>\n<l>ayuddhe hi yadā paśyen na kāñcid hitam ātmanaḥ |</l>\n<l>yudhyamānas tadā prājño mriyate ripuṇā saha // Hit_2.170 //</l>\n</lg>\n\n<p>aparaṃ ca-\n<lg>\n<l>bhūmy-eka-deśasya guṇānvitasya</l>\n<l>bhṛtyasya vā buddhimataḥ praṇāśaḥ |</l>\n<l>bhṛtya-praṇāśo maraṇaṃ nṛpāṇāṃ</l>\n<l>naṣṭāpi bhūmiḥ sulabhā na bhṛtyāḥ // Hit_2.177 //</l>\n</lg></p>\n\n<p>damanako brūte-svāmin ! ko 'yaṃ nūtano nyāyo yad arātiṃ hatvā santāpaḥ kriyate ? tathā coktam-</p>\n\n<lg>\n<l>pitā vā yadi vā bhrātā putrī vā yadi vā suhṛt |</l>\n<l>prāṇa-ccheda-karā rājñā hantavyā bhūtim icchatā // Hit_2.178 //</l>\n</lg>\n\n<lg>\n<l>api ca-</l>\n<l>dharmārtha-kāma-tattvajño naikānta-karuṇo bhavet |</l>\n<l>nahi hastastham apy annaṃ kṣamāvān bhakṣituṃ kṣamaḥ // Hit_2.179 //</l>\n</lg>\n\n<lg>\n<l>kiṃ ca-</l>\n<l>kṣamā śatrau ca mitre ca yatīnām eva bhūṣaṇam |</l>\n<l>aparādhiṣu sattveṣu nṛpāṇāṃ saiva dūṣaṇam // Hit_2.180 //</l>\n</lg>\n\n<lg>\n<l>aparaṃ ca-</l>\n<l>rājya-lobhād ahaṅkārād icchataḥ svāminaḥ padam |</l>\n<l>prāyaścittaṃ tu tasyaikaṃ jīvotsargo na cāparam // Hit_2.181 //</l>\n</lg>\n\n<p>anyac ca-\n<lg>\n<l>rājā ghṛṇī brāhmaṇaḥ sarva-bhakṣī</l>\n<l>strī cāvajñā duṣprakṛtiḥ sahāyaḥ |</l>\n<l>preṣyaḥ pratīpo 'dhikṛtaḥ pramādī</l>\n<l>tyājyā ime yaś ca kṛtaṃ na vetti // Hit_2.182 //</l>\n</lg></p>\n\n<p>viśeṣataś ca-\n<lg>\n<l>satyānṛtā ca paruṣā priya-vādinī ca</l>\n<l>hiṃsrā dayālur api cārtha-parā vadānyā |</l>\n<l>nitya-vyayā pracura-ratna-dhanāgamā ca</l>\n<l>vārāṅganeva nṛpa-nītir aneka-rūpā // Hit_2.183 //</l>\n</lg></p>\n\n<p>iti damanakena santoṣitaḥ piṅgalakaḥ svāṃ prakṛtim āpannaḥ siṃhāsane samupaviṣṭaḥ | damanakaḥ prahṛṣṭa-manāḥ vijayatāṃ mahārājaḥ śubham astu sarva-jagatām ity uktvā yathā-sukham avasthitaḥ |</p>\n\n<p>viṣṇu-śarmovāca-suhṛd-bhedaḥ śrutas tāvad bhavadbhiḥ |</p>\n\n<p>rāja-putrā ūcuḥ-bhavat-prasādāc chrutaḥ | sukhino bhūtā vayam |</p>\n\n<p>viṣṇuśarmābravīt-aparam apīdam astu-</p>\n\n<lg>\n<l>suhṛd-bhedas tāvad bhavatu bhavatāṃ śatru-nilaye</l>\n<l>khalaḥ kālākṛṣṭaḥ pralayam upasarpatv ahar-ahaḥ |</l>\n<l>jano nityaṃ bhūyāt sakala-sukha-sampatti-vasatiḥ</l>\n<l>kathārambhe rambhye satatam iha bālo 'pi ramatām // Hit_2.184 //</l>\n</lg>\n\n<p>iti hitopadeśe suhṛd-bhedo nāma dvitīyaḥ\nkathā-saṅgrahaḥ samāptaḥ</p>\n\n<p> --o)0(o--</p>\n\n<p>iii.\nvigrahaḥ</p>\n\n<p>atha punaḥ kathārambha-kāle rāja-putrā ūcuḥ-ārya ! rājaputrā vayam | tad vigrahaṃ śrotuṃ naḥ kutūhalam asti | viṣṇuśarmaṇoktam-yad evaṃ bhavadbhyo rocate tat kathayāmi | vigrahaḥ śrūyatāṃ, yasyāyam ādyaḥ ślokaḥ-</p>\n\n<lg>\n<l>haṃsaiḥ saha mayūrāṇāṃ vigrahe tulya-vikrame |</l>\n<l>viśvāsya vañcitā haṃsāḥ kākaiḥ sthitvāri-mandire // Hit_3.1 //</l>\n</lg>\n\n<p>rāja-putrā ūcuḥ-katham etat ? viṣṇuśarmā kathayati-</p>\n\n<p>asti karpūradvīpe padmakeli-nāmadheyaṃ saraḥ | tatra hiraṇyagarbho nāma rājahaṃsaḥ prativasati | sa ca sarvair jalacaraiḥ pakṣibhir militvā pakṣi-rājye'bhiṣiktaḥ | yataḥ-</p>\n\n<lg>\n<l>yadi na syān narapatiḥ samyaṅ-netā tataḥ prajā |</l>\n<l>akarṇa-dhārā jaladhau viplaveteha naur iva // Hit_3.2 //</l>\n</lg>\n\n<lg>\n<l>aparaṃ ca-</l>\n<l>prajāṃ saṃrakṣati nṛpaḥ sā vardhayati pārthivam |</l>\n<l>vardhanād rakṣaṇaṃ śreyas tad-abhāve sad apy asat // Hit_3.3 //</l>\n</lg>\n\n<p>ekadāsau rājahaṃsaiḥ suvistīrṇa-kamala-paryaṅke sukhāsīnaḥ parivāra-parivṛtas tiṣṭhati | tataḥ kutaścid deśād āgatya dīrgha-mukho nāma bakaḥ praṇamyopaviṣṭaḥ | rājovāca-dīrghamukha ! daśāntarād āgato 'si | vārtāṃ kathaya |</p>\n\n<p>sa brūte-deva ! asti mahatī vārtā | tām ākhyātukāma eva satvaram āgato 'ham | śrūyatām-</p>\n\n<p>asti jambūdvīpe vindhyo nāma giriḥ | tatra citravarṇo nāma mayūraḥ pakṣirājo nivasati | tasyānucaraiś caradbhiḥ pakṣibhir ahaṃ dagdhāracya-madhye carann avalokitaḥ | pṛṣṭaś ca-kas tvam ? kutaḥ samāgato 'si ?</p>\n\n<p>tadā mayoktam-karpūradvīpasya rājacakravartino hiraṇyagarbhasya rjahaṃsasyānucaro 'haṃ, kautukād deśāntaraṃ draṣṭum āgato 'smi | etac chrutvā pakṣibhir uktam-anayor deśayoḥ ko deśo bhadrataro rājā ca ?</p>\n\n<p>tato mayoktam-āḥ kim evam ucyate mahad antaram | yataḥ karpūradvīpaḥ svarga eva | rājahaṃsaś ca dvitīyaḥ svargapatiḥ kathaṃ varṇayituṃ śakyate | atra marusthale patitā yūyaṃ kiṃ kurutha | asmad-deśe gamyatām |</p>\n\n<p>tato 'smad-vacanam ākarṇya sarva-pakṣiṇaḥ sakopā babhūvuḥ | tathā coktam-\n<lg>\n<l>payaḥ-pānaṃ bhujaṅgānāṃ kevalaṃ viṣa-vardhanam |</l>\n<l>upadeśo hi mūrkhāṇāṃ prakopāya na śāntaye // Hit_3.4 //</l>\n</lg></p>\n\n<lg>\n<l>anyac ca-</l>\n<l>vidvān evopadeṣṭavyo nāvidvāṃs tu kadācana |</l>\n<l>vānarānupadiśyātha sthāna-bhraṣṭā yayuḥ khagāḥ // Hit_3.5 //</l>\n</lg>\n\n<p>rājovāca-katham etat ?</p>\n\n<p>dīrghamukhaḥ kathayati-\nkathā 1</p>\n\n<p>asti narmadā-tīre parvatopatyakāyāṃ viśālaḥ śālmalī-taruḥ | tatra nirmita-nīḍa-koḍe pakṣiṇaḥ sukhena nivasanti | athaikadā varṣāsu nīlapaṭair iva jaladhara-paṭalair āvṛte nabhas-tale | dhārā-sārair mahatī vṛṣṭir babhūva | tato vānarāṃś ca taru-tale'vasthitān śītākulān kampamānān avalokya, kṛpayā pakṣibhir uktam-bho bho vānarāḥ ! śṛṇuta--\n<lg>\n<l>asmābhir nirmitā nīḍāś cañcu-mātrāhṛtais tṛṇaiḥ |</l>\n<l>hasta-pādādi-saṃyuktā yūyaṃ kim avasīdatha // Hit_3.6 //</l>\n</lg></p>\n\n<p>tac chrutvā vānarair jātāmarṣair ālocitam-aho ! nirvāta-nīḍa-garbhāvasthitāḥ sukhinaḥ pakṣiṇo 'smān nindanti | tad bhavatu tāvad vṛṣṭer upaśamaḥ |</p>\n\n<p>anantaraṃ śānte pānīya-varṣe tair vānarair vṛkṣam āruhya, sarve nīḍā bhagnāḥ, teṣām aṇḍāni cādhaḥ pātitāni | ato 'haṃ bravīmi vidvān evopadeṣṭavyaḥ ity ādi |</p>\n\n<p>rājovāca-tatas taiḥ pakṣibhiḥ kiṃ kṛtam ?</p>\n\n<p>bakaḥ kathayati-tatas taiḥ pakṣibhiḥ kopād uktam-kenāsau rājahaṃso rājā kṛtaḥ ?</p>\n\n<p>tato mayopajāta-kopenoktam-ayaṃ yuṣmadīyo mayūraḥ kena rājā kṛtaḥ ?</p>\n\n<p>etac chrutvā te pakṣiṇo māṃ hantum udyatāḥ | tato mayāpi sva-vikramo darśitaḥ | yataḥ-\n<lg>\n<l>anyadā bhūṣaṇaṃ puṃsaḥ kṣamā lajjeva yoṣitaḥ |</l>\n<l>parākramaḥ paribhave vaiyātyaṃ surateṣv iva // Hit_3.7 //</l>\n</lg></p>\n\n<lg>\n<l>rājā vihasyāha-</l>\n<l>ātmanaś ca pareṣāṃ ca yaḥ samīkṣya balābalam |</l>\n<l>antaraṃ naiva jānāti sa tiraskriyate'ribhiḥ // Hit_3.8 //</l>\n</lg>\n\n<lg>\n<l>suciraṃ hi caran nityaṃ kṣetre satyam abuddhimān |</l>\n<l>dvīpi-carma-paricchanno vāg-doṣād gardabho hataḥ // Hit_3.9 //</l>\n</lg>\n\n<p>bakaḥ pṛcchati-katham etat ?</p>\n\n<p>rājā kathayati-\nkathā 2</p>\n\n<p>asti hastināpure vilāso nāma rajakaḥ | tasya gardabho 'tibhāra-vahanād durbalo mumūrṣur ivābhavat | tatas tena rajakenāsau vyāghracarmaṇā pracchādyāraṇyaka-samīpe sasya-kṣetre vimuktaḥ | tato dūrāt tam avalokya vyāghra-buddhyā kṣetra-patayaḥ satvaraṃ palāyante |</p>\n\n<p>athaikadā kenāpi sasya-rakṣakeṇa dhūsara-kambala-kṛta-tanu-trāṇena dhanuṣkāṇḍaṃ sajjīkṛtyānata-kāyenaikānte sthitam | taṃ ca dūrād dṛṣṭvā gardabhaḥ puṣṭāṅgo yetheṣṭa-sasya-bhakṣaṇa-jāta-balo gardabho 'yam iti matvoccaiḥ śabdaṃ kurvāṇas tad-abhimukhaṃ dhāvitaḥ | tatas tena sasya-rakṣakeṇa cītkāra-śabdād gardabho 'yam iti niścitya, līlayaiva vyāpāditaḥ | ato 'haṃ bravīmi-suciraṃ hi caran nityam ity ādi |</p>\n\n<p>dīrghamukho brūte-tataḥ paścāt taiḥ pakṣibhir uktam-are pāpā duṣṭa-baka ! asmākaṃ bhūmau carann asmākaṃ svāminam adhikṣipasi | tan na kṣantavyam idānīm | ity uktvā sarve māṃ cañcubhir hatvā, sa-kopā ūcuḥ-paśya re mūrkha ! sa haṃsas tava rājā sarvathā mṛduḥ | tasya rājyādhikāro nāsti | yata ekānta-mṛduḥ karatalastham apy arthaṃ rakṣitum akṣamaḥ | sa kathaṃ pṛthivīṃ śāsti ? rājyaṃ vā tasya kim ? tvaṃ ca kūpa-maṇḍūkaḥ | tena tad-āśrayam upadiśasi | śṛṇu-</p>\n\n<lg>\n<l>sevitavyo mahā-vṛkṣaḥ phala-cchāyā-samanvitaḥ |</l>\n<l>yadi daivāt phalaṃ nāsti cchāyā kena nivāryate // Hit_3.10 //</l>\n</lg>\n\n<lg>\n<l>anyac ca-</l>\n<l>hīna-sevā na kartavyā kartavyo mahad āśrayaḥ |</l>\n<l>payo 'pi śauṇḍikī-haste vāruṇĪty abhidhīyate // Hit_3.11 //</l>\n</lg>\n\n<lg>\n<l>anyac ca-</l>\n<l>mahān apy alpatāṃ yāti nirguṇe guṇa-vistaraḥ |</l>\n<l>ādhārādheya-bhāvena gajendra iva darpaṇe // Hit_3.12 //</l>\n</lg>\n\n<lg>\n<l>kintu-</l>\n<l>ajā siṃha-prasādena vane carati nirbhayam |</l>\n<l>rāmam āsādya laṅkāyāṃ lebhe rājyaṃ vibhīṣaṇaḥ // Hit_3.13 //</l>\n</lg>\n\n<lg>\n<l>viśeṣataś ca-</l>\n<l>vyapadeśe'pi siddhiḥ syād atiśakte narādhipe |</l>\n<l>śaśino vyapadeśena śaśakāḥ sukham āsate // Hit_3.14 //</l>\n</lg>\n\n<p>mayoktam-katham etat ?</p>\n\n<p>pakṣiṇaḥ kathayanti-\nkathā 3</p>\n\n<p>kadācid varṣāsv api vṛṣṭer abhāvāt tṛṣārto gaja-yūtho yūthapatim āha-nātha ! ko 'bhyupāyo 'smākaṃ jīvanāya ? nāsti kṣudra-jantūnāṃ api nimajjana-sthānam | vayaṃ ca nimajjana-sthānābhāvān mṛtāḥ | andhā iva kiṃ kurmaḥ ? kva yāmaḥ ?</p>\n\n<p>tato hastirājo nātidūraṃ gatvā nirmalaṃ hradaṃ darśitavān | tato dineṣu gacchatsu tat-tīrāvasthitāḥ kṣudra-śaśakā gaja-pādāhatibhiś cūrṇitāḥ | anantaraṃ śilīmukho nāma śaśakaś cintayāmāsa-anena gajayūthena pipāsākulitena pratyaham atrāgantavyam | tato vinaṣṭam asmat-kulam |</p>\n\n<p>tato vijayo nāma vṛddha-śaśako 'vadat-mā viṣīdata | mayātra pratīkāraḥ kartavyaḥ | tato 'sau pratijñāya calitaḥ | gacchatā ca tenālocitam-kathaṃ mayā gaja-yūtha-nātha-samīpe sthitvā vaktavyam | yataḥ-</p>\n\n<lg>\n<l>spṛśann api gajo hanti jighrann api bhujaṅgamaḥ |</l>\n<l>pālayann api bhūpālaḥ prahasann api durjanaḥ // Hit_3.15 //</l>\n</lg>\n\n<p>ato 'haṃ parvata-śikharam āruhya yūthanāthaṃ saṃvādayāmi | tathānuṣṭhite sati yūthanātha uvāca-kas tvam ? kutaḥ samāyātaḥ ?</p>\n\n<p>sa brūte-śaśako 'ham | bhagavatā candreṇa bhavad-antikaṃ preṣitaḥ |</p>\n\n<p>yūthapatir āha-kāryam ucyatām |</p>\n\n<lg>\n<l>vijayo brūte-</l>\n<l>udyateṣv api śastreṣu dūto vadati nānyathā |</l>\n<l>sadaivāvadhya-bhāvena yathārthasya hi vācakaḥ // Hit_3.16 //</l>\n</lg>\n\n<p>tad ahaṃ tad-ājñayā bravīmi, śṛṇu | yad ete candrasaro-rakṣakāḥ śaśakās tvayā niḥsāritās tad anucitaṃ kṛtam | te śaśakāś ciram asmākaṃ rakṣitāḥ | ata eva me śaśāṅka iti prasiddhiḥ |</p>\n\n<p>evam uktavati dūte yūthapatir bhayād idam āha-praṇidhe ! idam ajñānataḥ kṛtam | punar na tatra gamiṣyāmi |</p>\n\n<p>dūta uvāca-yady evaṃ tad atra sarasi kopāt kampamānaṃ bhagavantaṃ śaśāṅkaṃ praṇamya, prasādya ca gaccha |</p>\n\n<p>tatas tena rātrau yūthapatiṃ nītvā, tatra jale cañcalaṃ candra-bimbaṃ darśayitvā sa yūthaptiḥ praṇāmaṃ kāritaḥ | uktaṃ ca tena-deva ! ajñānād anenāparādhaḥ kṛtaḥ | tataḥ kṣamyatām | naivaṃ vārāntaraṃ vidhāsyate | ity uktvā prasthāpitaḥ | ato vayaṃ brūmaḥ-vyapadeśe'pi siddhiḥ syāt iti |</p>\n\n<p> --o)0(o--</p>\n\n<p>tato mayoktam-sa evāsmat-prabhū rājahaṃso mahā-pratāpo 'tismarthaḥ | trailokyasyāpi prabhutvaṃ tatra yujyate, kiṃ punā rājyam iti | tadāhaṃ taiḥ pakṣibhiḥ-duṣṭa ! katham asmad-bhūmau carasi ity abhidhāya rājñaś citravarṇasya samīpaṃ nītaḥ | tato rājñaḥ puro māṃ pradarśya taiḥ praṇamyoktam-deva ! avadhīyatām | eṣa duṣṭo 'smad-deśe carann api deva-pādān adhikṣipati |</p>\n\n<p>rājāha-ko 'yam ? kutaḥ samāyātaḥ ?</p>\n\n<p>te ūcuḥ-hiraṇyagarbha-nāmno rājahaṃsasyānucaraḥ karpūradvīpād āgataḥ |</p>\n\n<p>athāhaṃ gṛdhreṇa mantriṇā pṛṣṭaḥ-kas tatra mukhyo mantrī ? iti |</p>\n\n<p>mayoktam-sarva-śāstrārtha-pāragaḥ śarvajño nāma cakravākaḥ |</p>\n\n<p>gṛdhro brūte-yujyate | sva-deśajo 'sau | yataḥ-</p>\n\n<lg>\n<l>svadeśajaṃ kulācāra-viśuddham upadhāśucim |</l>\n<l>mantrajñam avasaninaṃ vyabhicāra-vivarjitam // Hit_3.17 //</l>\n</lg>\n\n<lg>\n<l>adhīta-vyavahārārthaṃ maulaṃ khyātaṃ vipaścitam |</l>\n<l>arthasyotpādakaṃ caiva vidadhyān mantriṇaṃ nṛpaḥ // Hit_3.18 //</l>\n</lg>\n\n<p>atrāntare śukenoktam-deva ! karpūra-dvīpādayo laghudvīpā jambūdvīpāntargatā eva | tatrāpi deva-pādānām evādhipatyam | tato rājñāpy uktam-evam eva | yataḥ-</p>\n\n<lg>\n<l>rājā mattaḥ śiśuś caiva pramadā dhana-garvitaḥ |</l>\n<l>aprāpyam api vāñchanti kiṃ punar labhyate'pi yat // Hit_3.19 //</l>\n</lg>\n\n<p>tato mayoktam-yadi vacanam-mātreṇaivādhipatyaṃ siddhyati | tadā jambūdvīpe'py asmat-prabhor hiraṇyagarbhasya svāmyam asti |\nśuko brūte-katham atra nirṇayaḥ ?</p>\n\n<p>mayoktaṃ-saṅgrāma eva |</p>\n\n<p>rājñā vihasyoktam-sva-svāminaṃ gatvā sajjīkuru |</p>\n\n<p>tadā mayoktam-sva-dūto 'pi prasthāpyatām |</p>\n\n<p>rājovāca-kaḥ prayāsyati dautyena ? yata evambhūto dūtaḥ kāryaḥ-</p>\n\n<lg>\n<l>bhakto guṇī śucir dakṣaḥ pragalbho 'vyasanī kṣamī |</l>\n<l>brāhmaṇaḥ paramarmajño dūtaḥ syāt pratibhānavān // Hit_3.20 //</l>\n</lg>\n\n<p>gṛdhro vadati-santy eva dūtā bahavaḥ, kintu brāhmaṇa eva kartavyaḥ | yataḥ,</p>\n\n<lg>\n<l>prasādaṃ kurute patyuḥ sampattiṃ nābhivāñchati |</l>\n<l>kālimā kālakūṭasya nāpaitīśvara-saṅgamāt // Hit_3.21 //</l>\n</lg>\n\n<p>rājāha-tataḥ śuka eva vrajatu | śuka ! tvam evānena saha tatra gatvāsmad-abhilaṣitaṃ brūhi |</p>\n\n<p>śuko brūte-yathājñāpayati devaḥ | kintv ayaṃ durjano bakaḥ | tad anena saha na gacchāmi | tathā coktam-</p>\n\n<lg>\n<l>khalaḥ karoti durvṛttaṃ nūnaṃ phalati sādhuṣu |</l>\n<l>daśānano 'harat sītāṃ bandhanaṃ syān mahodadheḥ // Hit_3.22 //</l>\n</lg>\n\n<lg>\n<l>aparaṃ ca-</l>\n<l>na sthātavyaṃ na gantavyaṃ durjanena samaṃ kvacit |</l>\n<l>kāka-saṅgād dhato haṃsas tiṣṭhan gachaṃś ca vartakaḥ // Hit_3.23 //</l>\n</lg>\n\n<p>rājovāca-katham etat ?</p>\n\n<p>śukaḥ kathayati-\nkathā 4</p>\n\n<p>asty ujjayinī-vartma-prāntare plakṣa-taruḥ | tatra haṃsa-kākau nivasataḥ | kadācit grīṣma-samaye pariśrāntaḥ kaścit pathikas tatra taru-tale dhanuṣkāṇḍaṃ saṃnidhāya suptaḥ | tatra kṣaṇāntare tan-mukhād vṛkṣa-cchāyāpagatā | tataḥ sūrya-tejasā tan-mukhaṃ vyāptam avalokya, tad-vṛkṣa-sthitena puṇya-śīlena śucinā rājahaṃsena kṛpayā pakṣau prasārya punas tan-mukhe chāyā kṛtā | tato nirbhara-nidrā-śukhinā pathi-bhramaṇa-pariśrāntena pānthena mukha-vyādānaṃ kṛtam |</p>\n\n<p>atha para-sukham asahiṣṇuḥ svabhāva-daurjanyena sa kākas tasya mukhe purīṣotsargaṃ kṛtvā palāyitaḥ | tato yāvad asau pāntha utthāyordhvaṃ nirīkṣate, tāvat tenāvalokito haṃsaḥ kāṇḍena hato vyāpāditaḥ | ato 'haṃ bravīmi-na sthātavyam iti |</p>\n\n<p> --o)0(o--</p>\n\n<p>deva ! vartaka-kathām api kathayāmi | śrūyatām-\nkathā 5</p>\n\n<p>ekatra vṛkṣe kāka-vartukau sukhaṃ nivasataḥ | ekadā bhagavato garuḍasya yātrā-prasaṅgena sarve pakṣiṇaḥ samudra-tīraṃ gatāḥ | tataḥ kākena saha vartakaś calitaḥ | atha gacchato gopālasya mastakāvasthita-dadhi-bhāṇḍād vāraṃ vāraṃ tena kākena dadhi khādyate | tato yāvad asau dadhi-bhāṇḍaṃ bhūmau nidhāyordhvam avalokate, tāvat tena kāka-vartakau dṛṣṭau | tatas tena dṛṣṭaḥ kākaḥ palāyitaḥ | vartakaḥ svabhāva-niraparādho manda-gatis tena prāpto vyāpāditaḥ | ato 'haṃ bravīmi-na gantavyam ity ādi |</p>\n\n<p> --o)0(o--</p>\n\n<p>tato mayoktam-bhrātaḥ śuka ! kim evaṃ bravīṣi ? māṃ prati yathā śrīmad-deva-pādās tathā bhavān api | śukenoktam-astv evam | kintu,</p>\n\n<lg>\n<l>durjanair ucyamānāni saṃmatāni priyāṇy api |</l>\n<l>akāla-kusumānīva bhayaṃ saṃjanayanti hi // Hit_3.24 //</l>\n</lg>\n\n<p>durjanatvaṃ ca bhavato vākyād eva jñātam | yad anayor bhūpālayor vigrahe bhavad-vacanam eva nidānam | paśya-</p>\n\n<lg>\n<l>pratyakṣe'pi kṛte doṣe mūrkhaḥ sāntvena tuṣyati |</l>\n<l>ratha-kāro nijāṃ bhāryāṃ sajārāṃ śirasākarot // Hit_3.25 //</l>\n</lg>\n\n<p>rājñoktam--katham etat ?</p>\n\n<p>śukaḥ kathayati-\nkathā 6</p>\n\n<p>asti yauvana-śrī-nagare manda-matir nāma rathakāraḥ | sa ca sva-bhāryāṃ bandhakīṃ jānāti | kintu jāreṇa samaṃ sva-cakṣuṣā naika-sthāne paśyati | tato 'sau rathakāraḥ aham anyaṃ grāmaṃ gacchāmīty uktvā calitaḥ | sa kiyad dūraṃ gatvā punar āgatya paryaṅka-tale sva-gṛhe nibhṛtaṃ sthitaḥ | atha rathakāro grāmāntaraṃ gata ity upajāta-viśvāsaḥ sa jāraḥ sandhyā-kāla evāgataḥ | paxcāt tena jāreṇa samaṃ tasmin paryaṅke nirbharaṃ krīḍantī, paryaṅka-tala-sthitasya bhartuḥ kiñcid aṅga-sparśāt svāminaṃ māyāvinaṃ vijñāya, manasi sā viṣaṇṇābhavat |</p>\n\n<p>tato jāreṇoktam-kim iti tvam adya mayā saha nirbharaṃ na ramase ? vismiteva pratibhāsi me tvam |</p>\n\n<p>atha tayoktam-anabhijño 'si | yo 'sau mama prāṇeśvaro, yena mamākaumāraṃ sakhyaṃ so 'dya grāmāntaraṃ gataḥ | tena vinā sakala-jana-pūrṇo 'pi grāmo māṃ praty araṇyavat pratibhāti | kiṃ bhāvi ? tatra para-sthāne kiṃ khāditavān ? kathaṃ vā prasuptaḥ ? ity asmad-dhṛdayaṃ vidīryate |</p>\n\n<p>jāro brūte-tava kim evaṃvidhā sneha-bhūmī rathakāraḥ ?</p>\n\n<p>bandhaky avadat-re barbara ! kiṃ vadasi ? śṛṇu-</p>\n\n<lg>\n<l>paruṣāṇy api yā proktā dṛṣṭā yā krodha-cakṣuṣā |</l>\n<l>suprasanna-mukhī bhartuḥ sā nārī dharma-bhājanam // Hit_3.26 //</l>\n</lg>\n\n<lg>\n<l>aparaṃ ca-</l>\n<l>nagarastho vanastho vā pāpo vā yadi vā śuciḥ |</l>\n<l>yāsāṃ strīṇāṃ priyo bhartā tāsāṃ lokā mahodayāḥ // Hit_3.27 //</l>\n</lg>\n\n<lg>\n<l>anyac ca-</l>\n<l>bhartā hi paramaṃ nāryā bhūṣaṇaṃ bhūṣaṇair vinā |</l>\n<l>eṣā virahitā tena śobhanāpi na śobhate // Hit_3.28 //</l>\n</lg>\n\n<p>tvaṃ ca jāraḥ pāpa-matiḥ, mano-laulyāt puṣpa-tāmbūla-sadṛśaḥ kadācit sevyase, kadācin na sevyase ca | sa ca punar me svāmī , māṃ vikretuṃ, devebhyo, brāhmaṇebhyo vā dātum īśvaraḥ | kiṃ bahunā ? tasmin jīvati jīvāmi | tan-maraṇe cānumaraṇaṃ kariṣyāmīti pratijñā vartate | yataḥ-</p>\n\n<lg>\n<l>tisraḥ koṭyo 'rdha-koṭī ca yāni lomāni mānave |</l>\n<l>tāvat kālaṃ vaset svarge bhartāraṃ yo 'nugacchati // Hit_3.29 //</l>\n</lg>\n\n<lg>\n<l>anyac ca-</l>\n<l>vyāla-grāhī yathā vyālaṃ balād uddharate bilāt |</l>\n<l>tadvad bhartāram ādāya svarga-loke mahīyate // Hit_3.30 //</l>\n</lg>\n\n<p>aparaṃ ca-\n<lg>\n<l>citau pariṣvajya vicetanaṃ patiṃ</l>\n<l>priyā hi yā muñcati deham ātmanaḥ |</l>\n<l>kṛtvāpi pāpaṃ śata-lakṣam apy asau</l>\n<l>patiṃ gṛhītvā sura-lokam āpnuyāt // Hit_3.31 //</l>\n</lg></p>\n\n<lg>\n<l>yataḥ-</l>\n<l>yasmai dadyāt pitā tv enāṃ bhrātā vānumate pituḥ |</l>\n<l>taṃ śuśrūṣeta jīvantaṃ saṃsthitaṃ ca na laṅghayet // Hit_3.32 //</l>\n</lg>\n\n<p>etat sarvaṃ śrutvā manda-matiḥ sa rathakāraḥ-dhanyo 'haṃ yasyedṛśī priya-vādinī, svāmi-vatsalā ca bhāryā iti manasi nidhāya, tāṃ khaṭvāṃ strī-puruṣa-sahitāṃ mūrdhni kṛtvā sānandaṃ nanarta | ato 'haṃ bravīmi prayakṣe'pi kṛte doṣe ity ādi |</p>\n\n<p> --o)0(o--</p>\n\n<p>ato 'haṃ tena rājñā yathā-vyavahāraṃ sampūjya prasthāpitaḥ | śuko 'pi mama paścād āgacchann āste | etat sarvaṃ parijñāya yathā-kartavyam anusandhīyatām |</p>\n\n<p>cakravāko vihasyāha-deva ! bakena tāvad deśāntaram api gatvā yathā-śakti rāja-kāryam anuṣṭhitam | kintu deva svabhāva eṣa mūrkhānām | yataḥ,</p>\n\n<lg>\n<l>śataṃ dadyān na vivaded iti vijñasya saṃmatam |</l>\n<l>vinā hetum api dvandvam etan mūrkhasya lakṣaṇam // Hit_3.33 //</l>\n</lg>\n\n<p>rājāha-alam anenātītopālambhanena | prastutam anusandhīyatām |</p>\n\n<p>cakravāko brūte-deva ! vijane bravīmi | yataḥ,</p>\n\n<lg>\n<l>varṇākāra-pratidhvānair netra-vaktra-vikārataḥ |</l>\n<l>apy ūhanti mano dhīrās tasmād rahasi mantrayet // Hit_3.34 //</l>\n</lg>\n\n<p>tato rājā mantrī ca tatra sthitau anye'nyatra gatāḥ | cakravāko brūte-deva ! aham evaṃ jānām-kasyāpy asman-niyoginaḥ preraṇayā bakenedam anuṣṭhitam | yataḥ,</p>\n\n<lg>\n<l>vedyānām āturaḥ śreyān vyasanī yo niyoginām |</l>\n<l>viduṣāṃ jīvanaṃ mūrkhaḥ sad-varṇo jīvanaṃ satām // Hit_3.35 //</l>\n</lg>\n\n<p>rājābravīt-bhavatu, kāraṇam atra paścān nirūpaṇīyam | samprati yat kartavyaṃ tan nirūpyatām |</p>\n\n<p>cakravāko brūte-deva ! praṇidhis tāvat tatra prahīyatām | tatas tad-anuṣṭhānaṃ balābalaṃ ca jānīmaḥ | tathā hi-</p>\n\n<lg>\n<l>bhavet sva-para-rāṣṭrāṇāṃ kāryākāryāvalokane |</l>\n<l>cāraś cakṣur mahībhartur yasya nāsty andha eva saḥ // Hit_3.36 //</l>\n</lg>\n\n<p>sa ca dvitīyaṃ viśvāsa-pātraṃ gṛhītvā yātu | tenāsau svayaṃ tatrāvasthāya, dvitīyaṃ tatratya-mantra-kāryaṃ sunibhṛtaṃ niścitya nigadya prasthāpayati | tathā coktaṃ-</p>\n\n<lg>\n<l>tīrthāśrama-sura-sthāne śāstara-vijñāna-hetunā |</l>\n<l>tapasvi-vyañjanopetaiḥ sva-caraiḥ saha saṃvaset // Hit_3.37 //</l>\n</lg>\n\n<p>gūḍha-cāraś ca-yo jale sthale ca carati | tato 'sāv eva bako niyujyatām | etādṛśa eva kaścid bako dvitīyatvena prayātu | tad-gṛha-lokāś ca rāja-dvāre tiṣṭhantu | kintu etad api suguptam anuṣṭhātavyam | yataḥ-</p>\n\n<lg>\n<l>ṣaṭ-karṇo bhidyate mantras tathā prāptaś ca vārtayā |</l>\n<l>ity ātmanā dvitīyena mantraḥ kāryo mahī-bhṛtā // Hit_3.38 //</l>\n</lg>\n\n<lg>\n<l>paśya-</l>\n<l>mantra-bhede hi ye doṣā bhavanti pṛthivī-pateḥ |</l>\n<l>na śakyās te samādhātum iti nīti-vidāṃ matam // Hit_3.39 //</l>\n</lg>\n\n<p>rājā vimṛśyovāca-prāptas tāvan mayottamaḥ pratinidhiḥ |</p>\n\n<p>mantrī brūte-deva ! saṅgrāme vijayo 'pi prāptaḥ |</p>\n\n<p>atrāntare pratīhāraḥ praviśya praṇamyovāca-deva ! jambūdvīpād āgato dvāri śukas tiṣṭhati |</p>\n\n<p>rājā cakravākam ālokate | cakravākenoktam-kṛtāvāse tāvad gatvā tiṣṭhatu, paścād ānīya draṣṭavyaḥ |</p>\n\n<p>yathājñāpayati devaḥ ity abhidhāya pratīhāraḥ śukaṃ gṛhītvā tam āvāsa-sthānaṃ gataḥ | rājāha-vigrahas tāvat samupasthitaḥ |</p>\n\n<p>cakravāko brūte-deva ! tathāpi prāg eva vigraho na vidhiḥ | yataḥ-</p>\n\n<lg>\n<l>sa kiṃ bhṛtyaḥ sa kiṃ mantrī ya ādāv eva bhūpatim |</l>\n<l>yuddhodyogaṃ sva-bhū-tyāgaṃ nirdiśaty avicāritam // Hit_3.40 //</l>\n</lg>\n\n<p>aparaṃ ca-\nvijetuṃ prayatetārīn na yuddhena kadācana |\n<l>anityo vijayo yasmād dṛśyate yudhyamānayoḥ // Hit_3.41|</l></p>\n\n<lg>\n<l>anyac ca-</l>\n<l>sāmnā dānena bhedena samastair athavā pṛthak |</l>\n<l>sādhituṃ prayatetārīn na yuddhena kadācana // Hit_3.42 //</l>\n</lg>\n\n<lg>\n<l>aparaṃ ca-</l>\n<l>sarva eva janaḥ śūro hy anāsādita-vigrahaḥ |</l>\n<l>adṛṣṭa-para-sāmarthyaḥ sa-darpaḥ ko bhaven na hi // Hit_3.43 //</l>\n</lg>\n\n<lg>\n<l>kiṃ ca-</l>\n<l>na tathotthāpyate grāvā prāṇibhir dāruṇā yathā |</l>\n<l>alpopāyān mahā-siddhir etan-mantra-phalaṃ mahat // Hit_3.44 //</l>\n</lg>\n\n<p>kintu vigraham upasthitaṃ vilokya vyavahriyatām, yataḥ-</p>\n\n<lg>\n<l>yathā kāla-kṛtodyogāt kṛṣiḥ phalavatī bhavet |</l>\n<l>tadvan nītir iyaṃ deva cirāt phalati na kṣaṇāt // Hit_3.45 //</l>\n</lg>\n\n<lg>\n<l>aparaṃ ca-</l>\n<l>dūre bhīrutvam āsanne śūratā mahato guṇaḥ |</l>\n<l>vipattau hi mahān loke dhīratvam adhigacchati // Hit_3.46 //</l>\n</lg>\n\n<lg>\n<l>anyac ca-</l>\n<l>pratyūhaḥ sarva-siddhīnām uttāpaḥ prathamaḥ kila |</l>\n<l>atiśītalam apy ambhaḥ kiṃ bhinatti na bhūbhṛtaḥ // Hit_3.47 //</l>\n</lg>\n\n<lg>\n<l>balinā saha yoddhavyam iti nāsti nidarśanam |</l>\n<l>tad yuddhaṃ hastinā sārdhaṃ narāṇāṃ mṛtyum āvahet // Hit_3.48 //</l>\n</lg>\n\n<lg>\n<l>anyac ca-</l>\n<l>sa mūrkhaḥ kālam aprāpya yo 'pakartari vartate |</l>\n<l>kalir balavatā sārdhaṃ kīṭa-pakṣodgamo yathā // Hit_3.49 //</l>\n</lg>\n\n<lg>\n<l>kiṃ ca-</l>\n<l>kaurmaṃ saṅkocam āsthāya prahāram api marṣayet |</l>\n<l>prāpta-kāle tu nītijña uttiṣṭhet krūra-sarpavat // Hit_3.50 //</l>\n</lg>\n\n<lg>\n<l>mahaty alpe'py upāyajñaḥ samam eva bhavet kṣamaḥ |</l>\n<l>samunmūlayituṃ vṛkṣāṃs tṛṇānīva nadīrayaḥ // Hit_3.51 //</l>\n</lg>\n\n<p>ato dūto 'yaṃ śuko 'trāśvāsya tāvad dhriyatāṃ yāvad durgaṃ sajjīkriyate, yataḥ-</p>\n\n<lg>\n<l>ekaḥ śataṃ yodhayati prākāra-stho dhanurdharaḥ |</l>\n<l>śataṃ śata-sahasrāṇi tasmād durgaṃ viśiṣyate // Hit_3.52 //</l>\n</lg>\n\n<lg>\n<l>kiṃ ca-</l>\n<l>adurga-viṣayaḥ kasya nāreḥ paribhavāspadam |</l>\n<l>adurgo 'nāśrayo rājā pota-cyuta-manuṣyavat // Hit_3.53 //</l>\n</lg>\n\n<lg>\n<l>durgaṃ kuryān mahākhātam ucca-prākāra-saṃyutam |</l>\n<l>sa-yantraṃ sa-jalaṃ śaila-sarin-maru-vanāśrayam // Hit_3.54 //</l>\n</lg>\n\n<lg>\n<l>vistīrṇatāti-vaiṣamyaṃ rasa-dhānyedhma-saṅgrahaḥ |</l>\n<l>praveśaś cāpa-sāraś ca saptaitā durga-sampadaḥ // Hit_3.55 //</l>\n</lg>\n\n<p>rājāha-durgānusandhāne ko niyujyatām ?</p>\n\n<p>cakravāko brūte-</p>\n\n<lg>\n<l>yo yatra kuśalaḥ kārye taṃ tatra viniyojayet |</l>\n<l>karmasv adṛṣṭa-karmā yaḥ śāstrajño 'pi vimuhyati // Hit_3.56 //</l>\n</lg>\n\n<p>tadāhūyatāṃ sārasaḥ | tathānuṣṭhite sati samāgataṃ sārasam avalokya rājovāca-bhoḥ sārasa ! tvaṃ satvaraṃ durgam anusandhehi |</p>\n\n<p>sārasaḥ praṇamyovāca-deva ! durgaṃ tāvad idam eva cirāt sunirūpitam āste mahat saraḥ | kintv etan-madhya-dvīpe dravya-saṅgrahaḥ kriyatām | yataḥ-</p>\n\n<lg>\n<l>dhānyānāṃ saṅgraho rājann uttamaḥ sarva-saṅgrahāt |</l>\n<l>nikṣiptaṃ hi mukhe ratnaṃ na kuryāt prāṇa-dhāraṇam // Hit_3.57 //</l>\n</lg>\n\n<lg>\n<l>kiṃ ca-</l>\n<l>khyātaḥ sarva-rasānāṃ hi lavaṇo rasa uttamaḥ |</l>\n<l>gṛhṇīyāt taṃ vinā tena vyañjanaṃ gomayāyate // Hit_3.58 //</l>\n</lg>\n\n<p>rājāha-satvaraṃ gatvā sarvam anuṣṭhīyatām |</p>\n\n<p>punaḥ praviśya pratīhāro brūte-deva ! siṃhala-dvīpād āgato meghavarṇo nāma vāyasaḥ saparivāro dvāri vartate | sa ca deva-pādān draṣṭum icchati |</p>\n\n<p>rājāha-kākaḥ prājño bahudṛśvā ca tad bhavati sa saṅgrāhyaḥ |</p>\n\n<p>cakravāko brūte-deva ! asty evaṃ | kintu asmad-vipakṣaḥ kākaḥ sthalacaraḥ | tenāsmad-vipakṣa-pakṣe niyuktaḥ kathaṃ saṅgṛhyate ? tathā coktam-</p>\n\n<lg>\n<l>ātma-pakṣaṃ parityajya para-pakṣeṣu yo rataḥ |</l>\n<l>sa parair hanyate mūḍho nīla-varṇa-śṛgālavat // Hit_3.59 //</l>\n</lg>\n\n<p>rājovāca--katham etat ?</p>\n\n<p>mantrī kathayati-</p>\n\n<p>kathā 7</p>\n\n<p>asty araṇye kaścic chṛgālaḥ svecchayā nagaropānte bhrāmyan nīlībhāṇḍe nipatitaḥ | paścāt tata utthātum asamarthaḥ, prātar ātmānaṃ mṛtavat sandarśya sthitaḥ | atha nīlī-bhāṇḍa-svāminā mṛti iti jñātvā, tasmāt samutthāpya, dūre nītvāsau parityaktaḥ | tasmāt palāyitaḥ |</p>\n\n<p>tato 'sau vane gatvā ātmānaṃ nīlapvarṇam avalokyācintayat-aham idānīm uttama-varṇaḥ | tad ahaṃ svakīyotkarṣaṃ kiṃ na sādhayāmi ity ālocya śṛgālān āhūya, tenoktaṃ-ahaṃ bhagavatyā vana-devatayā sva-hastenāraṇya-rājye sarvauṣadhi-rasenābhiṣiktaḥ | paśyantu mama varṇam | tad adyārabhyāsmad-ājñayāsminn araṇye vyavahāraḥ kāryaḥ |</p>\n\n<p>śṛgālāś ca taṃ viśiṣṭa-varṇam avalokya, sāṣṭāṅga-pātaṃ praṇamyocuḥ-yathājñāpayati devaḥ iti | anenaiva krameṇa sarveṣv araṇya-vāsiṣv ādhipatyaṃ tasya babhūva | tatas tena svajñātibhir āvṛtenādhikyaṃ sādhitam | tatas tena vyāghra-siṃhādīn uttama-parijanān prāpya, sadasi śṛgālān avalokya lajjamānenāvajñayā svajñātayaḥ sarve dūrīkṛtāḥ | tato viṣaṇṇān śṛgālān avalokya kenacid vṛddha-śṛgālenaitat pratijñātaṃ-mā viṣīdata, yad anenānītijñena vayaṃ marmajñāḥ | sva-samīpāt paribhūtās tad yathāyaṃ naśyati tathā vidheyam | yato 'mī vyāghrādayo varṇa-mātra-vipralabdhāḥ śṛgālam ajñātvā rājānam imaṃ manyante | tad yathāyaṃ paricīyate tathā kuruta | tatra caivam anuṣṭheyam, yathā vadāmi-sarve sandhyā-samaye\ntat-sannidhāne mahārāvam ekadaiva kariṣyatha | tatas taṃ śabdam ākarṇya jāti-svabhāvāt tenāpi śabdaḥ kartavyaḥ | yataḥ-</p>\n\n<lg>\n<l>yaḥ svabhāvo hi yasyāsti sa nityaṃ duratikramaḥ |</l>\n<l>śvā yadi kriyate rājā tat kiṃ nāśnāty upānaham // Hit_3.60 //</l>\n</lg>\n\n<p>tataḥ śabdād abhijñāya sa vyāghreṇa hantavyaḥ | tatas tathānuṣṭhite sati tad vṛttam | tathā coktam-</p>\n\n<lg>\n<l>chidraṃ marma ca vīryaṃ ca sarvaṃ vetti nijo ripuḥ |</l>\n<l>dahaty antargataś caiva śuṣkaṃ vṛkṣam ivānalaḥ // Hit_3.61 //</l>\n</lg>\n\n<p>ato 'haṃ bravīmi-ātma-pakṣaṃ parityajyety ādi |</p>\n\n<p> --o)0(o--</p>\n\n<p>rājāha-yady evaṃ tathāpi dṛśyatāṃ tāvad ayaṃ dūrād āgataḥ | tat-saṅgrahe vicāraḥ kāryaḥ |</p>\n\n<p>cakro brūte-deva ! praṇidhis tāvat prahito, durgaṃ ca sajjīkṛtam | ataḥ śuko 'py ānīya prasthāpyatām | kintu yodha-bala-samanvito bhūtvā, dūrād eva tam avalokaya | yataḥ-</p>\n\n<lg>\n<l>nandaṃ jaghāna cāṇakyas tīkṣṇa-dūta-prayogataḥ |</l>\n<l>tad dūrāntaritaṃ dūtaṃ paśyed vīra-samanvitaḥ // Hit_3.62 //</l>\n</lg>\n\n<p>tataḥ sabhāṃ kṛtvāhūtaḥ śukaḥ kākaś ca | śukaḥ kiṃcid unnata-śirā dattāsane upaviśya brūte-bho hiraṇyagarbha ! tvāṃ mahārājādhirājaḥ śrīmac-citravarṇaḥ samājñāpayati-yadi jīvitena śriyā vā prayojanam asti, tadā satvaram āgatyāsmac-caraṇau praṇama | no ced avasthātuṃ sthānāntaraṃ paricintaya |</p>\n\n<p>rājā sa-kopam āha-āḥ, sabhāyām asmākaṃ na ko 'pi vidyate ya enaṃ galahastayati ? tata utthāya meghavarṇo brūte-deva ! ājñāpaya, hami cainaṃ duṣṭa-śukam |</p>\n\n<p>sarvajño rājānaṃ kākaṃ ca sāntvayan brūte-bhadra ! mā maivam | śṛṇu tāvat-</p>\n\n<lg>\n<l>na sā sabhā yatra na santi vṛddhā</l>\n<l>vṛddhā na te ye na vadanti dharmam |</l>\n<l>dharmaḥ sa no yatra na satyam asti</l>\n<l>satyaṃ na tad yac chalam abhyupaiti // Hit_3.63 //</l>\n</lg>\n\n<lg>\n<l>yato rājadharmaś caiṣaḥ-</l>\n<l>dūto mleccho 'py avadhyaḥ syād rājā dūta-mukho yataḥ |</l>\n<l>udyateṣv api śastreṣu dūto vadati nānyathā // Hit_3.64 //</l>\n</lg>\n\n<lg>\n<l>anyac ca-</l>\n<l>svāpakarṣaṃ parotkarṣaṃ dūtoktair manyate tu kaḥ |</l>\n<l>sadaivāvadhya-bhāvena dūtaḥ sarvaṃ hi jalpati // Hit_3.65 //</l>\n</lg>\n\n<p>tato rājā kākaś ca svāṃ prakṛtim āpannau | śuko 'py utthāya calitaḥ | paścāc cakravākeṇānīya prabodhya kanakālaṅkārādikaṃ datvā sampreṣitaḥ svadeśaṃ yayau | śuko 'pi vindhyācalaṃ gatvā, svasya rājānaṃ citravarṇaṃ praṇatavān |</p>\n\n<p>taṃ vilokya rājovāca-śuka ! kā vārtā ? kīdṛśo 'sau deśaḥ ?</p>\n\n<p>śuko brūte-deva ! saṃkṣepād iyaṃ vārtā | samprati yuddhodyogaḥ kriyatām | deśaś cāsau karpūra-dvīpaḥ svargaika-deśo, rājā ca dvitīyaḥ svarga-patiḥ kathaṃ varṇayituṃ śakyate | tataḥ sarvān śiṣṭān āhūya rājā mantrayitum upaviṣṭaḥ | āha ca tān-samprati kartavye vigrahe yathā-kartavyam upadeśaṃ brūta | vigrahaḥ punar avaśyaṃ kartavyaḥ | tathā coktam-</p>\n\n<lg>\n<l>asantuṣṭā dvijā naṣṭāḥ santuṣṭāś ca mahībhṛtaḥ |</l>\n<l>salajjā gaṇikā naṣṭā nirlajjāś ca kulāṅganā // Hit_3.66 //</l>\n</lg>\n\n<p>dūradarśī nāma gṛdhro mantrī brūte-deva ! vyasanitayā vigraho na vidhiḥ | yataḥ-</p>\n\n<lg>\n<l>mitrāmātya-suhṛd-vargā yadā syur dṛḍha-bhaktayaḥ |</l>\n<l>śatrūṇāṃ viparītāś ca kartavyo vigrahas tadā // Hit_3.67 //</l>\n</lg>\n\n<lg>\n<l>anyac ca-</l>\n<l>bhūmir mitraṃ hiraṇyaṃ ca vigrahasya phalaṃ trayam |</l>\n<l>yadaitan niścitaṃ bhāvi kartavyo vigrahas tadā // Hit_3.68 //</l>\n</lg>\n\n<p>rājāha-mad-balaṃ tāvad avalokayatu mantrī | tadaiteṣām upayogo jñāyatām | evam āhūyatāṃ mauhūrtikaḥ | sa yātrārthaṃ śubha-lagnaṃ nirṇīya dadātu |</p>\n\n<p>mantrī brūte-deva ! tathāpi sahasā yātrā-karaṇam anucitam | yataḥ-</p>\n\n<lg>\n<l>viśanti sahasā mūḍhā ye'vicārya dviṣad-balam |</l>\n<l>khaḍga-dhārā-pariṣvaṅgaṃ labhante te suniścitam // Hit_3.69 //</l>\n</lg>\n\n<p>rājāha-mantrin ! mamotsāha-bhaṅgaṃ sarvathā mā kṛthāḥ | vijigīṣur yathā para-bhūmim ākramati tathā kathaya |</p>\n\n<p>gṛdhro brūte-deva ! tat kathayāmi | kintu tad-anuṣṭhitam eva phala-pradam | tathā coktam-\n<lg>\n<l>kiṃ mantreṇānanuṣṭhāne śāstravit pṛthivī-pateḥ |</l>\n<l>na hy auṣadha-parijñānād vyādheḥ śāntiḥ kvacid bhavet // Hit_3.70 //</l>\n</lg></p>\n\n<p>rājādeśaś cānatikramaṇīya iti yathā-śrutaṃ nivedayāmi śṛṇu-deva !</p>\n\n<lg>\n<l>nady-adri-vana-durgeṣu yatra yatra bhayaṃ nṛpa |</l>\n<l>tatra tatra ca senānīr yāyād vyūhīkṛtair balaiḥ // Hit_3.71 //</l>\n</lg>\n\n<lg>\n<l>balādhyakṣaḥ puro yāyāt pravīra-puruṣānvitaḥ |</l>\n<l>madhye kalatraṃ svāmī ca kośaḥ phalgu ca yad balam // Hit_3.72 //</l>\n</lg>\n\n<lg>\n<l>pārśvayor ubhayor aśvā aśvānāṃ pārśvato rathāḥ |</l>\n<l>rathānāṃ pārśvato nāgā nāgānāṃ ca padātayaḥ // Hit_3.73 //</l>\n</lg>\n\n<lg>\n<l>paścāt senāpatir yāyāt khinnānāśvāsayan chanaiḥ |</l>\n<l>mantribhiḥ subhaṭair yuktaḥ pratigṛhya balaṃ nṛpaḥ // Hit_3.74 //</l>\n</lg>\n\n<lg>\n<l>sameyād viṣamaṃ nāgair jalāḍhyaṃ samahīdharam |</l>\n<l>samam aśvair jalaṃ nīmiḥ sarvatraiva padātibhiḥ // Hit_3.75 //</l>\n</lg>\n\n<lg>\n<l>hastināṃ gamanaṃ proktaṃ praśastaṃ jaladāgame |</l>\n<l>tad anyatra turaṅgāṇāṃ pattīnāṃ sarvadaiva hi // Hit_3.76 //</l>\n</lg>\n\n<lg>\n<l>śaileṣu durga-mārgeṣu vidheyaṃ nṛpa-rakṣaṇam |</l>\n<l>sva-yodhai rakṣitasyāpi śayanaṃ yoga-nidrayā // Hit_3.77 //</l>\n</lg>\n\n<lg>\n<l>nāśayet karṣayec chatrūn durga-kaṇṭaka-mardanaiḥ |</l>\n<l>para-deśa-praveśe ca kuryād āṭavikān puraḥ // Hit_3.78 //</l>\n</lg>\n\n<lg>\n<l>yatra rājā tatra kośo vinā kośaṃ na rājatā |</l>\n<l>subhaṭebhyas tato dadyāt ko hi dātur na yudhyate // Hit_3.79 //</l>\n</lg>\n\n<lg>\n<l>yataḥ-</l>\n<l>na narasya naro dāso dāsas tv arthasya bhūpate |</l>\n<l>gauravaṃ lāghavaṃ vāpi dhanādhana-nibandhanam // Hit_3.80 //</l>\n</lg>\n\n<lg>\n<l>abhedena ca yudhyeta rakṣec caiva parasparam |</l>\n<l>phalgu sainyaṃ ca yat kiṃcin madhye vyūhasya kārayet // Hit_3.81 //</l>\n</lg>\n\n<lg>\n<l>padātīṃś ca mahīpālaḥ puro 'nīkasya yojayet |</l>\n<l>uparudhyārim āsīta rāṣṭraṃ cāsyopapīḍayet // Hit_3.82 //</l>\n</lg>\n\n<lg>\n<l>syandanāśvaiḥ same yudhyed anūpe nau-dvipais tathā |</l>\n<l>vṛkṣa-gulmāvṛte cāpair asi-carmāyudhaiḥ sthale // Hit_3.83 //</l>\n</lg>\n\n<lg>\n<l>dūṣayec cāsya satataṃ yavasān nodakendhanam |</l>\n<l>bhindyāc caiva taḍāgāni prakārārān parikhās tathā // Hit_3.84 //</l>\n</lg>\n\n<lg>\n<l>baleṣu pramukho hastī na tathānyo mahīpateḥ |</l>\n<l>nijair avayavair eva mātaṅgo 'ṣṭāyudhaḥ smṛtaḥ // Hit_3.85 //</l>\n</lg>\n\n<lg>\n<l>balam aśvaś ca sainyānāṃ prākāro jaṅgamo yataḥ |</l>\n<l>tasmād aśvādhiko rājā vijayī sthala-vigrahe // Hit_3.86 //</l>\n</lg>\n\n<lg>\n<l>tathā coktam-</l>\n<l>yudhyamānā hayārūḍhā devānām api durjayāḥ |</l>\n<l>api dūrasthitās teṣāṃ vairiṇo hastavattinaḥ // Hit_3.87 //</l>\n</lg>\n\n<lg>\n<l>prathamaṃ yuddha-kāritvaṃ samasta-bala-pālanam |</l>\n<l>diṅ-mārgāṇāṃ viśodhitvaṃ patti-karma pracakṣate // Hit_3.88 //</l>\n</lg>\n\n<lg>\n<l>svabhāva-śūram astrajñam aviraktaṃ jita-śramam |</l>\n<l>prasiddha-kṣatriya-prāyaṃ balaṃ śreṣṭhatamaṃ viduḥ // Hit_3.89 //</l>\n</lg>\n\n<lg>\n<l>yathā prabhu-kṛtān mānād yudhyante bhuvi mānavāḥ |</l>\n<l>na tathā bahubhir dattair draviṇair api bhūpate // Hit_3.90 //</l>\n</lg>\n\n<lg>\n<l>varam alpa-balaṃ sāraṃ na kuryān muṇḍa-maṇḍalīm |</l>\n<l>kuryād asāra-bhaṅgo hi sāra-bhaṅgam api sphuṭam // Hit_3.91 //</l>\n</lg>\n\n<lg>\n<l>aprasādo 'nadhiṣṭhānaṃ deyāṃśa-haraṇaṃ ca yat |</l>\n<l>kāla-yāpo 'pratīkāras tad vairāgyasya kāraṇam // Hit_3.92 //</l>\n</lg>\n\n<lg>\n<l>apīḍayan balaṃ śatrūñ jigīṣur abhiṣeṇayet |</l>\n<l>sukha-sādhyaṃ dviṣāṃ sainyaṃ dīrgha-prayāṇa-pīḍitam // Hit_3.93 //</l>\n</lg>\n\n<lg>\n<l>dāyādād aparo yasmān nāsti bheda-karo dviṣām |</l>\n<l>tasmād utthāpayed yatnād dāyādaṃ tasya vidviṣaḥ // Hit_3.94 //</l>\n</lg>\n\n<lg>\n<l>sandhāya yuvarājena yadi vā mukhya-mantriṇā |</l>\n<l>antaḥ-prakopaṇaṃ kuryād abhiyoktā sthirātmanaḥ // Hit_3.95 //</l>\n</lg>\n\n<lg>\n<l>krūrāmitraṃ raṇe cāpi bhaṅgaṃ dattvā vighātayet |</l>\n<l>athavā go-grahākṛṣṭyā tan-mukhyāśrita-bandhanāt // Hit_3.96 //</l>\n</lg>\n\n<lg>\n<l>svarājyaṃ vāsayed rājā para-deśāpaharaṇāt |</l>\n<l>athavā dāna-mānābhyāṃ vāsitaṃ dhanadaṃ hi tat // Hit_3.97 //</l>\n</lg>\n\n<lg>\n<l>athavā bahunoditena-</l>\n<l>ātmodayaḥ para-glānir dvayaṃ nītir itīyatī |</l>\n<l>tad ūrīkṛtya kṛtibhir vācaspatyaṃ pratīyate // Hit_3.98 //</l>\n</lg>\n\n<p>rājñā vihasyoktam-sarvam etad viśeṣataś cocyate | kintu,</p>\n\n<lg>\n<l>anyad ucchṛṅkhalaṃ sattvam anyac chāstra-niyantritam |</l>\n<l>sāmānādhikaraṇyaṃ hi tejas-timirayoḥ kutaḥ // Hit_3.99 //</l>\n</lg>\n\n<p>tata utthāya rājā mauhūrtikāvedita-lagne prasthitaḥ | atha prahita-praṇidhiś caro hiraṇyagarbham āgatya praṇamyovāca-deva ! samāgata-prāyo rājā citravarṇaḥ | samprati malaya-parvatādhityakāyāṃ samāvāsita-kaṭako vartate | durga-śodhanaṃ pratikṣaṇam anusandhātavyam | yato 'sau gṛdhro mahāmantrī | kiṃ ca kenacit saha tasya viśvāsa-kathā-prasaṅgenetad iṅgitam avagataṃ mayā | yat-anena ko 'py asmad-durge prāg eva niyuktaḥ |</p>\n\n<p>cakravāko brūte-deva ! kāka evāsau sambhavati |</p>\n\n<p>rājāha-na kadācid etat | yady evaṃ tadā kathaṃ tena śukasyābhibhavodyogaḥ kṛtaḥ ? aparaṃ ca, śukasyāgamanāt tasya vigrahotsāhaḥ | sa ca cirād atrāste |</p>\n\n<p>mantrī brūte-tathāpy āgantukaḥ śaṅkanīyaḥ |</p>\n\n<p>rājāha-āgantukā api kadācid upakārakā dṛśyante | śṛṇu-</p>\n\n<lg>\n<l>paro 'pi hitavān bandhur bandhur apy ahitaḥ paraḥ |</l>\n<l>ahito dehajo vyādhir hitam āraṇyam auṣadham // Hit_3.100 //</l>\n</lg>\n\n<lg>\n<l>aparaṃ ca-</l>\n<l>āsīd vīra-varo nāma śūdrakasya mahībhṛtaḥ |</l>\n<l>sevakaḥ svalpa-kālena sa dadau sutam ātmanaḥ // Hit_3.101 //</l>\n</lg>\n\n<p>cakravākaḥ pṛcchati--katham etat ?</p>\n\n<p>rājā kathayati-</p>\n\n<p>kathā 8</p>\n\n<p>ahaṃ purā śūdrakasya rājñaḥ krīḍā-sarasi karpūrakeli-nāmno rājahaṃsasya putryā karpūramañjaryā sahānurāgavān abhavam | vīravaro nāma rājaputraḥ kutaścid deśād āgatya rāja-dvāram upagamya pratīhāram uvāca-ahaṃ tāvad vartanārthī rājaputraḥ | māṃ raja-darśanaṃ kāraya | tatas tenāsau rāja-darśanaṃ kārito brūte-deva ! yadi mayā sevakena prayojanam asti, tadāsmad-vartanaṃ kriyatām |</p>\n\n<p>śūdraka uvāca-kiṃ te vartanam ?</p>\n\n<p>vīravaro brūte-pratyahaṃ suvarṇa-pañca-śatāni dehi |</p>\n\n<p>rājāha-kā te sāmagrī ?</p>\n\n<p>vīravaro brūte-dvau bāhū | tṛtīyaś ca khaḍgaḥ |</p>\n\n<p>rājāha-naitac chakyam |</p>\n\n<p>tac chrutvā vīravaraḥ praṇamya calitaḥ | atha mantribhir uktam-deva ! dina-catuṣṭayasya vartanaṃ dattvā jñāyatām asya svarūpam | kim upayukto 'yam etāvad vartanaṃ gṛhṇāti anupayukto veti |</p>\n\n<p>tato mantri-vacanād āhuhūya vīravarāya tāmbūlaṃ dattvā pañca-śatāni suvarṇāni dattāni | vartana-viniyogaś ca rājñā sunibhṛtaṃ nirūpitaḥ | tad-ardhaṃ vīravareṇa devebhyo brāhmaṇebhyo dattam | sthitasyārdhaṃ duḥkhitebhyaḥ | tad avaśiṣṭaṃ bhojya-vilāsa-vyayena | etat sarvaṃ nitya-kṛtyaṃ kṛtvā, rāja-dvāram aharniśaṃ khaḍga-pāṇiḥ sevate | yadā ca rājā svayaṃ samādiśati tadā sva-gṛham api yāti |</p>\n\n<p>athaikadā kṛṣṇa-caturdaśyāṃ rātrau sa rājā sa-karuṇa-krandana-dhvaniṃ śuśrāva | tat śrutvā rājā brūte-kaḥ ko 'tra dvāri tiṣṭhati ?</p>\n\n<p>tadā tenoktaṃ-deva ! ahaṃ vīravaraḥ |</p>\n\n<p>rājovāca-krandanānusaraṇaṃ kriyatām |</p>\n\n<p>vīravaro 'pi-yathājñāpayati devaḥ, ity uktvā calitaḥ |</p>\n\n<p>rājñā ca cintitam-ayam ekākī rājaputro mayā sūcībhedye tamasi prahitaḥ | naitad ucitam | tad aham api gatvā kim etad iti nirūpayāmi |</p>\n\n<p>tato rājāpi khaḍgam ādāya tad-anusaraṇa-krameṇa nagarād bahir nirjagāma | gatvā ca vīravareṇa rudatī rupa-yauvana-sampannā sarvālaṅkāra-bhūṣitā kācit strī dṛṣṭā, pṛṣṭā ca-kā tvam ? kim arthaṃ rodiṣi ? iti |</p>\n\n<p>striyoktam-aham etasya śūdrakasya rāja-lakṣmīḥ | cirād etasya bhuja-cchāyāyāṃ mahatā sukhena viśrāntā | idānīm anyatra gamiṣyāmi |</p>\n\n<p>vīravaro brūte-yatāpāyaḥ sambhavati, tatropāyo 'py asti | tat kathaṃ syāt punar ihāvāso bhavatyāḥ ?</p>\n\n<p>lakṣmīr uvāca-yadi tvam ātmanaḥ putraṃ śaktidharaṃ dvātriṃśal-lakṣaṇopetaṃ bhagavatyāḥ sarva-maṅgalāyā upahārīkaroṣi, tadāhaṃ punar atra suciraṃ nivasāmi | ity uktvādṛśyābhavat |</p>\n\n<p>tato vīravareṇa sva-gṛhaṃ gatvā nidrāyamāṇā sva-vadhūḥ prabodhitā putraś ca | tau nidrāṃ parityajyotthāyopaviṣṭau | vīravaras tat sarvaṃ lakṣmī-vacanam uktavān | tac chrutvā sānandaḥ śaktidharo brūte-dhanyo 'ham evambhūtaḥ | svāmi-rājya-rakṣārthaṃ yasyopayogaḥ | tāta ! tat ko 'dhunā vilambasya hetuḥ ? evaṃ-vidhe karmaṇi dehasya viniyogaḥ ślāghyaḥ | yataḥ-</p>\n\n<lg>\n<l>dhanāni jīvitaṃ caiva parārthe prājña utsṛjet |</l>\n<l>tan-nimitto varaṃ tyāgo vināśe niyate sati // Hit_3.102 //</l>\n</lg>\n\n<p>śaktidhara-mātovāca-yady etan na kartavyaṃ tat kenānyena karmaṇā gṛhītasya mahāvartanasya niṣkrayo bhaviṣyati | ity ālocya sarve sarvamaṅgalāyāḥ sthānaṃ gatāḥ | tatra sarvamaṅgalāṃ sampūjya vīravaro brūte-devi ! prasīda | vijayatāṃ śūdrako mahārājaḥ | gṛhyatām ayam upahāraḥ | ity uktvā putrasya śiraś ciccheda | tato vīravaraś cintayāmāsa-gṛhīta-rāja-vartanasya nistāraḥ kṛtaḥ | adhunā niṣputrasya me jīvanenālam | ity ālocyātmanaḥ śiraś ciccheda |</p>\n\n<p>tataḥ striyāpi svāmi-putra-śokārtayā tad anuṣṭhitam | tat sarvaṃ dṛṣṭvā rājā sāścaryaṃ cintayāmāsa--\n<lg>\n<l>jāyante ca mriyante ca mad-vidhāḥ kṣudra-jantavaḥ |</l>\n<l>anena sadṛśo loke na bhūto na bhaviṣyati // Hit_3.103 //</l>\n</lg></p>\n\n<p>tad etat-parityaktena mama rājyenāpi kiṃ prayojanam | tataḥ śūdrakeṇāpi sva-śiraś chettuṃ khaḍgaḥ samutthāpitaḥ | atha bhagavatyā sarvamaṅgalayā pratyakṣa-bhūtayā rājā haste dhṛtaḥ | uktaṃ ca-putra ! prasanno 'smi te, etāvatā sāhasenālam | jīvanānte'pi tava rāja-bhaṅgo nāsti |\nrājā ca sāṣṭāṅga-pātaṃ praṇamyovāca-devi ! kiṃ me rājyena ? jīvitena vā mama kiṃ prayojanam ? yady aham anukampanīyas tadā mamāyuḥ-śeṣeṇāpy ayaṃ sa-dāra-putro vīravaro jīvatu | anyathāhaṃ yathā-prāptāṃ gatiṃ gacchāmi |</p>\n\n<p>bhagavaty uvāca-putra ! anena te sattvotkarṣeṇa bhṛtya-vātsalyena ca sarvathā santuṣṭāsmi | gaccha vijayī bhava | ayam api sa-parivāro rāja-putro jīvatu | ity uktvā devy adṛśyābhavat | tato vīravaraḥ sa-putra-dāraḥ prāpta-jīvanaḥ sva-gṛhaṃ gataḥ | rājāpi tair alakṣitaḥ satvaram antaḥ-puraṃ praviṣṭaḥ |</p>\n\n<p>atha prabhāte vīravaro dvārasthaḥ punar bhūpālena pṛṣṭaḥ sann āha-deva ! sā rudatī mām avalokyādṛśyābhavat | na kāpy anyā vārtā vidyate |</p>\n\n<p>tad vacanam ākarṇya santuṣṭo rājā sāścaryaṃ cintayāmāsa-katham ayaṃ ślāghyo mahā-sattvaḥ ? yataḥ-</p>\n\n<lg>\n<l>priyaṃ brūyād akṛpaṇaḥ śūraḥ syād avikatthanaḥ |</l>\n<l>dātā nāpātra-varṣī ca pragalbhaḥ syād aniṣṭhuraḥ // Hit_3.104 //</l>\n</lg>\n\n<p>etan mahāpuruṣa-lakṣaṇam etasmin sarvam asti | tataḥ sa rājā prātaḥ śiṣṭa-sabhāṃ kṛtvā, sarvaṃ vṛttāntaṃ prastutya prasādāt tasmai karṇāṭaka-rājyaṃ dadau | tat kim āgantuko jāti-mātrād duṣṭaḥ ? tatrāpy uttamādhama-madhyamāḥ santi |</p>\n\n<lg>\n<l>cakravāko brūte-</l>\n<l>yo 'kāryaṃ kāryavac chāsti sa kiṃ mantrī nṛpecchayā |</l>\n<l>varaṃ svāmi-mano-duḥkhaṃ tan-nāśo na tv akāryataḥ // Hit_3.105 //</l>\n</lg>\n\n<lg>\n<l>vaidyo guruś ca mantrī ca yasya rājñaḥ priyaṃvadāḥ |</l>\n<l>śarīra-dharma-kośebhyaḥ kṣipraṃ sa parihīyate // Hit_3.106 //</l>\n</lg>\n\n<lg>\n<l>śṛṇu deva !</l>\n<l>puṇyāl labdhaṃ yad ekena tan mamāpi bhaviṣyati |</l>\n<l>hatvā bhikṣuṃ yato mohān nidhy-arthī nāpito hataḥ // Hit_3.107 //</l>\n</lg>\n\n<p>rājā pṛcchati--katham etat ?</p>\n\n<p>mantrī kathayati-</p>\n\n<p>kathā 9</p>\n\n<p>asty ayodhyāyāṃ puri cūḍāmaṇir nāma kṣatriyaḥ | tena dhanārthinā mahatā kleśena bhagavāṃś candrārdha-cūḍāmaṇiś ciram ārādhitaḥ | tataḥ kṣīṇa-pāpo 'sau svapne darśanaṃ dattvā, bhagavad-ādeśādy-akṣeśvareṇādiṣṭo yat tvam adya prātaḥ kṣauraṃ kārayitvā, laguḍa-hastaḥ san sva-gṛha-dvāri nibhṛtaṃ sthāsyasi, tato yam evāgataṃ bhikṣukaṃ prāṅgaṇe paśyasi taṃ nirdakṣaṃ laguḍa-prahāreṇa haniṣyasi | tato 'sau bhikṣukas tat-kṣaṇāt suvarṇa-kalaso bhaviṣyati | tena tvayā yāvaj-jīvaṃ sukhinā bhavitavyam | tatas tathānuṣṭhite tad vṛttam |</p>\n\n<p>tatra kṣaura-karaṇāyānītena nāpitena tat sarvam ālokya cintitam-aye nidhi-prāpter ayam upāyaḥ | tad aham apy evaṃ kiṃ na karomi ? tataḥ prabhṛti sa nāpitaḥ pratyahaṃ tathāvidho laguḍa-hastaḥ sunibhṛtaṃ bhikṣor āgamanaṃ pratīkṣate | ekadā tena prāpto bhikṣur laguḍena vyāpāditaḥ | tasmād aparādhāt so 'pi nāpito rāja-puruṣair vyāpāditaḥ | ato 'haṃ bravīmi-puṇyāl labdhaṃ yad ekena ity ādi |</p>\n\n<p> --o)0(o--</p>\n\n<lg>\n<l>rājāha-</l>\n<l>purāvṛtta-kathodgāraiḥ kathaṃ nirṇīyate paraḥ |</l>\n<l>syān niṣkāraṇa-bandhur vā kiṃ vā viśvāsa-ghātakaḥ // Hit_3.108 //</l>\n</lg>\n\n<p>yātu, prastutam anusandhīyatām | malayādhityakāyāṃ cec citravarṇas tad adhunā kiṃ vidheyam ? mantrī vadati-deva ! āgata-praṇidhi-mukhān mayā śrutaṃ, yat mahā-mantriṇo gṛdhrasyopadeśe citravarṇenānādaraḥ kṛtaḥ tato 'sau mūḍho jetuṃ śakyaḥ | tathā coktam-</p>\n\n<lg>\n<l>lubdhaḥ krūro 'laso 'satyaḥ pramādī bhīrur asthiraḥ |</l>\n<l>mūḍho yodhāvamantā ca sukha-cchedyo ripuḥ smṛtaḥ // Hit_3.109 //</l>\n</lg>\n\n<p>tato 'sau yāvad asmad durga-dvāra-rodhaṃ na karoti, tāvan nady-adri-vana-vartmasu tad-balāni hantuṃ sārasādayaḥ senāpatayo niyujyantām | tathā coktam-</p>\n\n<lg>\n<l>dīrgha-vartma-pariśrāntaṃ nady-adri-vana-saṅkulam |</l>\n<l>ghorāgni-bhaya-santrastaṃ kṣut-pipāsārditaṃ tathā // Hit_3.110 //</l>\n</lg>\n\n<lg>\n<l>pramattaṃ bhojana-vyagraṃ vyādhi-durbhikṣa-pīḍitam |</l>\n<l>asaṃsthitam abhūyiṣṭhaṃ vṛṣṭi-vāta-samākulam // Hit_3.111 //</l>\n</lg>\n\n<lg>\n<l>paṅka-pāṃśu-jalācchannaṃ suvyastaṃ dasyu-vidrutam |</l>\n<l>evambhūtaṃ mahīpālaḥ para-sainyaṃ vighātayet // Hit_3.112 //</l>\n</lg>\n\n<lg>\n<l>anyac ca-</l>\n<l>avaskanda-bhayād rājā prajāgara-kṛta-śramam |</l>\n<l>divā-suptaṃ sadā hanyān nidrā-vyākula-sainikam // Hit_3.113 //</l>\n</lg>\n\n<p>atas tasya pramādito balaṃ gatvā yathāvakāśaṃ divā-niśaṃ ghnantv asmat-senāpatayaḥ | tathānuṣṭhite citravarṇasya sainikāḥ senāpatayaś ca bahavo nihatāḥ | tataś citravarṇo viṣaṇṇaḥ sva-mantriṇaṃ dūra-darśinam āha-tāta ! kim ity asmad-upekṣā kriyate ? kiṃ kvāpy avinayo mamāsti ? tathā coktam-</p>\n\n<lg>\n<l>na rājyaṃ prāptam ity eva vartitavyam asāmpratam |</l>\n<l>śriyaṃ hy avinayo hanti jarā rūpam ivottamam // Hit_3.114 //</l>\n</lg>\n\n<lg>\n<l>api ca-</l>\n<l>dakṣaḥ śriyam adhigacchati pathy āśī kalyatāṃ sukham arogī |</l>\n<l>udyukto viyāntaṃ dharmārtha-yaśāṃsi ca vinītaḥ // Hit_3.115 //</l>\n</lg>\n\n<lg>\n<l>gṛdhro 'vadat-deva ! śṛṇu-</l>\n<l>avidvān api bhū-pālo vidyā-vṛddhopasevayā |</l>\n<l>parāṃ śriyam avāpnoti jalāsanna-tarur yathā // Hit_3.116 //</l>\n</lg>\n\n<lg>\n<l>anyac ca-</l>\n<l>pāpaṃ strī mṛgayā dyūtam artha-dūṣaṇam eva ca |</l>\n<l>vāg-daṇḍayoś ca pāruṣyaṃ vyasanāni mahībhujām // Hit_3.117 //</l>\n</lg>\n\n<p>kiṃ ca-\n<lg>\n<l>na sāhasaikānta-rasānuvartinā</l>\n<l>na cāpy upāyopahatāntarātmanā |</l>\n<l>vibhūtayaḥ śakyam avāptum ūrjitā</l>\n<l>naye ca śaurye ca vasanti sampadaḥ // Hit_3.118 //</l>\n</lg></p>\n\n<p>tvayā sva-balotsāham avalokya, sāhasaika-rasikena mayopanthas teṣv api mantreṣv anavadhānaṃ, vāk-pāruṣyaṃ ca kṛtam | ato durnīteḥ phalam idam anubhūyate | tathā coktam-\ndurmantriṇaṃ kam upayānti na nīti-doṣāḥ ?\n<lg>\n<l>santāpayanti kam apathya-bhujaṃ na rogāḥ ?</l>\n<l>kaṃ śrīr na darpayati kaṃ na nihanti mṛtyuḥ</l>\n<l>kaṃ strī-kṛtā na viṣayāḥ paritāpayanti // Hit_3.119 //</l>\n</lg></p>\n\n<p>aparaṃ ca-\n<lg>\n<l>mudaṃ viṣādaḥ śaradaṃ himāgamas</l>\n<l>tamo vivasvān sukṛtaṃ kṛtaghnatā |</l>\n<l>priyopapattiḥ śucam āpadaṃ nayaḥ</l>\n<l>śriyaḥ samṛddhā api hanti durnayaḥ // Hit_3.120 //</l>\n</lg></p>\n\n<p>tato mayāpy ālocitam-prajñā-hīno 'yaṃ rājā | na cet kathaṃ nīti-śāstra-kathā-kaumudīṃ vāg-ulkābhis timirayati | yataḥ-</p>\n\n<p>yasya nāsti svayaṃ prajñā śāstraṃ tasya karoti kim ?\n<l>locanābhyāṃ vihīnasya darpaṇaḥ kiṃ kariṣyati // Hit_3.121 //</l></p>\n\n<p>ity ālocyāham api tūṣṇīṃ sthitaḥ | atha rājā baddhāñjalir āha-tāta ! asty ayaṃ mamāparādhaḥ, idānīṃ yathāham avaśiṣṭa-bala-sahitaḥ pratyāvṛttya vindhyācalaṃ gacchāmi, tathopadiśa |</p>\n\n<p>gṛdhraḥ svagataṃ cintayati-kriyatām atra pratīkāraḥ | yataḥ,</p>\n\n<lg>\n<l>devatāsu gurau goṣu rājasu brāhmaṇeṣu ca |</l>\n<l>niyantavyaḥ sadā kopo bāla-vṛddhātureṣu ca // Hit_3.122 //</l>\n</lg>\n\n<p>mantrī prahasya brūte-deva mā bhaiṣīḥ | samāśvasihi | śṛṇu deva-</p>\n\n<lg>\n<l>mantriṇāṃ bhinna-sandhāne bhiṣajāṃ sāṃnipātike |</l>\n<l>karmaṇi vyajyate prajñā susthe ko vā na paṇḍitaḥ // Hit_3.123 //</l>\n</lg>\n\n<lg>\n<l>aparaṃ ca-</l>\n<l>ārambhante'lpam evājñāḥ kāmaṃ vyagrā bhavanti ca |</l>\n<l>mahārambhāḥ kṛta-dhiyas tiṣṭhanti ca nirākulāḥ // Hit_3.124 //</l>\n</lg>\n\n<p>tad atra bhavat-pratāpād eva durgaṃ bhaṅktvā, kīrti-pratāpa-sahitaṃ tvām acireṇa kālena vindhyācalaṃ neṣyāmi |</p>\n\n<p>rājāha-katham adhunā svalpa-balena tat sampadyate ?</p>\n\n<p>gṛdhro vadati-deva ! sarvaṃ bhaviṣyati | yato vijigīṣor adīrgha-sūtratā vijaya-siddher avaśyambhāvi lakṣaṇam | tat sahasaiva durga-dvārāvarodhaḥ kriyatām |</p>\n\n<p>atha prahita-praṇidhinā bakenāgatya hiraṇyagarbhasya kathitam-deva ! svalpa-bala evāyaṃ rājā citravarṇo gṛdhrasya vacanopaṣṭambhād āgatya durga-dvārāvarodhaṃ kariṣyati |</p>\n\n<p>rājahaṃso brūte-sva-bale sārāsāra-vicāraḥ kriyatām | taj jñātvā suvarṇa-vastrādikaṃ yathārhaṃ prasāda-pradānaṃ ca kriyatām | yataḥ-</p>\n\n<lg>\n<l>yaḥ kākiṇīm apy apatha-prapannāṃ</l>\n<l>samuddharen niṣka-sahasra-tulyām |</l>\n<l>kāleṣu koṭiṣv api mukta-hastas</l>\n<l>taṃ rāja-siṃhaṃ na jahāti lakṣmīḥ // Hit_3.125 //</l>\n</lg>\n\n<p>anyac ca-\n<lg>\n<l>kratau vivāhe vyasane ripu-kṣaye</l>\n<l>yaśaskare karmaṇi mitra-saṅgrahe |</l>\n<l>priyāsu nārīṣv adhaneṣu bāndhaveṣv</l>\n<l>ativyayo nāsti narādhipāṣṭasu // Hit_3.126 //</l>\n</lg></p>\n\n<lg>\n<l>yataḥ-</l>\n<l>mūrkhaḥ svalpa-vyaya-trāsāt sarvanāśaṃ karoti hi |</l>\n<l>kaḥ sudhīḥ santyajed bhāṇḍaṃ śuklasyaivātisādhvasāt // Hit_3.127 //</l>\n</lg>\n\n<p>rājāha-katham iha samaye'tivyayo yujyate ? uktaṃ ca-āpad-arthe dhanaṃ rakṣed iti |</p>\n\n<p>mantrī brūte-śrīmatāṃ katham āpadaḥ ?</p>\n\n<p>rājāha-kadācic calitā lakṣmīḥ |</p>\n\n<p>mantrī brūte-sañcitāpi vinaśyati | tad deva ! kārpaṇyaṃ vimucya sva-bhaṭā dāna-mānābhyāṃ puraskriyantām | tathā coktam-</p>\n\n<lg>\n<l>parasparajñāḥ saṃhṛṣṭās tyaktuṃ prāṇān suniścitāḥ |</l>\n<l>kulīnāḥ pūjitāḥ samyag vijayante dviṣad-balam // Hit_3.128 //</l>\n</lg>\n\n<lg>\n<l>aparaṃ ca-</l>\n<l>subhaṭāḥ śīla-sampannāḥ saṃhatāḥ kṛta-niścayāḥ |</l>\n<l>api pañca-śataṃ śūrā nighnanti ripu-vāhinīm // Hit_3.129 //</l>\n</lg>\n\n<lg>\n<l>kiṃ ca-</l>\n<l>śiṣṭair apy avaśeṣajña ugraś ca kṛta-nāśakaḥ |</l>\n<l>tyajyate kiṃ punar nānyair yaś cāpy ātmambharir naraḥ // Hit_3.130 //</l>\n</lg>\n\n<lg>\n<l>yataḥ-</l>\n<l>satyaṃ śauryaṃ dayā tyāgo nṛpasyaite mahā-guṇāḥ |</l>\n<l>etais tyakto mahīpālaḥ prāpnoti khalu vācyatām // Hit_3.131 //</l>\n</lg>\n\n<p>īdṛśi prastāve'mātyās tāvad avaśyam eva puraskartavyāḥ | tathā coktam-</p>\n\n<lg>\n<l>yo yena pratibaddhaḥ syāt saha tenodayī vyayī |</l>\n<l>sa viśvasto niyoktavyaḥ prāṇeṣu ca dhaneṣu ca // Hit_3.132 //</l>\n</lg>\n\n<lg>\n<l>yataḥ-</l>\n<l>dhūrtaḥ strī vā śiśur yasya mantriṇaḥ syur mahīpateḥ |</l>\n<l>anīti-pavana-kṣipto 'kāryābdhau sa nimajjati // Hit_3.133 //</l>\n</lg>\n\n<lg>\n<l>śṛṇu deva! -</l>\n<l>harṣa-krodhau yatau yasya śāstrārthe pratyayas tathā |</l>\n<l>nityaṃ bhṛtyānupekṣā ca tasya syād dhanadā dharā // Hit_3.134 //</l>\n</lg>\n\n<lg>\n<l>yeṣāṃ rājñā saha syātām uccayāpacayau dhruvam |</l>\n<l>amātyā iti tān rājā nāvamanyet kadācana // Hit_3.135 //</l>\n</lg>\n\n<lg>\n<l>mahībhujo madāndhasya saṅkīrṇasyeva dantinaḥ |</l>\n<l>skhalato hi karālambaḥ suśiṣṭair eva kīyate // Hit_3.136 //</l>\n</lg>\n\n<p>athāgatya praṇamya meghavarṇo brūte-deva ! dṛṣṭi-prasādaṃ kuru | idānīṃ vipakṣo durga-dvāri vartate | tad deva-pādādeśād bahir niḥsṛtya sva-vikramaṃ darśayāmi | tena deva-pādānām ānṛṇyam upagacchāmi |</p>\n\n<p>cakravāko brūte-maivam | yadi bahir niḥsṛtya yoddhavyam | tadā durgāśrayaṇam eva niṣprayojanam | aparaṃ ca-</p>\n\n<lg>\n<l>viṣamo 'pi yathā nakraḥ salilān nisṛto vaśaḥ |</l>\n<l>vanād vinirgataḥ śūraḥ siṃho 'pi syāc chagālavat // Hit_3.137 //</l>\n</lg>\n\n<p>atha te sarve durga-dvāraṃ gatvā mahāhavaṃ kṛtavantaḥ | aparedyuś citravarṇo rājā gṛdhram uvāca-tāta ! sva-pratijñātam adhunā nirvāhaya |</p>\n\n<p>vāyaso brūte-deva ! svayaṃ gatvā dṛśyatāṃ yuddham | yataḥ-</p>\n\n<lg>\n<l>puraskṛtya balaṃ rājā yodhayed avalokayan |</l>\n<l>svāminādhiṣṭhitaḥ śvāpi kiṃ na siṃhāyate dhruvam // Hit_3.138 //</l>\n</lg>\n\n<p>gṛdhro brūte-deva ! śṛṇu tāvat-</p>\n\n<lg>\n<l>akāla-sahamaty-alpaṃ mūrkha-vyasani-nāyakam |</l>\n<l>aguptaṃ bhīru-yodhaṃ ca durga-vyasanam ucyate // Hit_3.139 //</l>\n</lg>\n\n<p>tat tāvad atra nāsti-</p>\n\n<lg>\n<l>upajāpaś cirārodho 'vaskandas tīvra-pauruṣam |</l>\n<l>durgasya laṅghanopāyāś catvāraḥ kathitā ime // Hit_3.140 //</l>\n</lg>\n\n<p>atra yathāśakti kriyate yatnaḥ | karṇe kathayati-evam evam | tato 'nudita eva bhāskare caturṣv api durga-dvāreṣu pravṛtte yuddhe, durgābhyantara-gṛheṣv ekadā kākair agni-nikṣiptaḥ | tataḥ gṛhītaṃ gṛhītaṃ durgam iti kolāhalaṃ śrutvā sarvataḥ pradīptāgnim avalokya rāja-haṃsa-sainikā bahavo durga-vāsinaś ca satvaraṃ hradaṃ praviṣṭāḥ, yataḥ-</p>\n\n<lg>\n<l>sumantritaṃ suvikrāntaṃ suyuddhaṃ supalāyitam |</l>\n<l>kārya-kāle yathā-śakti kuryān na tu vicārayet // Hit_3.141 //</l>\n</lg>\n\n<p>rājā haṃsaś ca svabhāvān manda-gatiḥ | sārasa-dvitīyaś citravarṇasya senāpatinā kukkuṭenāgatya veṣṭitaḥ | hiraṇyagarbhaḥ sārasam āha-senāpate ! sārasa ! mamānurodhād ātmānaṃ kathaṃ vyāpādayasi | adhunāhaṃ gantum asamarthaḥ | tvaṃ gantum adhunāpi samarthaḥ | tad gatvā jalaṃ praviśyātmānaṃ parirakṣa | asmat-putraṃ cūḍāmaṇi-nāmānaṃ sarvajñasya saṃmatyā rājānaṃ kariṣyasi |</p>\n\n<p>sāraso brūte-deva ! na vaktavyam evaṃ duḥsahaṃ vacaḥ, yāvac candrārkau divi tiṣṭhatas tāvad vijayatāṃ devaḥ | ahaṃ deva durgādhikārī | tan mama māṃsāsṛg viliptena dvāra-vartmanā tāvat praviśatu śatruḥ | aparaṃ ca, deva--</p>\n\n<p>dātā kṣamī guṇa-grāhī svāmī duḥkhena labhyate |</p>\n\n<p>rājāha-satyam evaitat | kintu-\n<l>śucir dakṣo 'nuraktaś ca jāne bhṛtyo 'pi durlabhaḥ // Hit_3.142 //</l></p>\n\n<p>sāraso brūte-śṛṇu deva!</p>\n\n<lg>\n<l>yadi samaram apāsya nāsti mṛtyor</l>\n<l>bhayam iti yuktam ito 'nyataḥ prayātum |</l>\n<l>atha maraṇam avaśyam eva jantoḥ</l>\n<l>kim iti mudhā malinaṃ yaśaḥ kriyate ? // Hit_3.143 //</l>\n</lg>\n\n<lg>\n<l>anyac ca-</l>\n<l>bhave'smin pavanodbhrānta-vīci-vibhrama-bhaṅgure |</l>\n<l>jāyate puṇay-yogena parārthe jīvita-vyayaḥ // Hit_3.144 //</l>\n</lg>\n\n<lg>\n<l>svāmy-amātyaś ca rāṣṭraṃ ca durgaṃ kośo balaṃ suhṛt |</l>\n<l>rājyāṅgāni prakṛtayaḥ paurāṇāṃ śreṇayo 'pi ca // Hit_3.145 //</l>\n</lg>\n\n<p>deva ! tvaṃ ca svāmī sarvathā rakṣaṇīyaḥ | yataḥ-</p>\n\n<lg>\n<l>prakṛtiḥ svāminaṃ tyaktvā samṛddhāpi na jīvati |</l>\n<l>api dhanvantarir vaidyaḥ kiṃ karoti gatāyuṣi // Hit_3.146 //</l>\n</lg>\n\n<lg>\n<l>aparaṃ ca-</l>\n<l>nareśe jīva-loko 'yaṃ nimīlati nimīlati |</l>\n<l>udety udīyamāne ca ravāv iva saroruham // Hit_3.147 //</l>\n</lg>\n\n<p>atrāpi pradhānāṅgaṃ rājā |</p>\n\n<p>atha kukkuṭenāgatya rājahaṃsasya śarīre kharatara-nakhāghātaḥ kṛtaḥ | tadā satvaram upasṛtya sārasena sva-dehāntarito rājā jale kṣiptaḥ |</p>\n\n<p>atha kukkuṭa-nakha-prahāra-jarjarīkṛtenāpi sārasena kukkuṭa-senā bahuśo hatā | paścāt sāraso 'pi bahubhiḥ pakṣibhiḥ sametya cañcu-prahāreṇa vibhidya vyāpāditaḥ | atha citravarṇo durgaṃ praviśya, durgāvasthitaṃ dravyaṃ grāhayitvā vandibhir jaya-śabdair ānanditaḥ sva-skandhāvāraṃ jagāma |</p>\n\n<p>atha rāja-putrair uktaṃ-tasmin rājahaṃsa-pakṣe puṇyavān sa sārasa eva, yena sva-deha-tyāgena svāmī rakṣitaḥ | yataḥ-</p>\n\n<lg>\n<l>janayanti sutān gāvaḥ sarvā eva gavākṛtīn |</l>\n<l>viṣāṇollikhita-skandhaṃ kācid eva gavāṃ patim // Hit_3.148 //</l>\n</lg>\n\n<p>viṣṇuśarmovāca-sa tāvat sattva-krītān akṣaya-lokān vidyādharī-parivṛtto 'nubhavatu mahā-sattvaḥ | tathā coktam-</p>\n\n<lg>\n<l>āhaveṣu ca ye śūrāḥ svāmy-arthe tyakta-jīvitāḥ |</l>\n<l>bhartṛ-bhaktāḥ kṛtajñāś ca te narāḥ svarga-gāminaḥ // Hit_3.149 //</l>\n</lg>\n\n<lg>\n<l>yatra tatra hataḥ śūraḥ śatrubhiḥ pariveṣṭitaḥ |</l>\n<l>akṣayān labhate lokān yadi klaibyaṃ na gacchati // Hit_3.150 //</l>\n</lg>\n\n<p>atha viṣṇuśarmā prāha-vigrahaḥ śruto bhavadbhiḥ |</p>\n\n<p>rājaputrair uktam-śrutvā sukhino bhūtā vayam |</p>\n\n<p>viṣṇuśarmābravīt-aparam apy evam astu-</p>\n\n<lg>\n<l>vigrahaḥ kari-turaṅga-pattibhir</l>\n<l>no kadāpi bhavatān mahībhujām |</l>\n<l>nīti-mantra-pavanaiḥ samāhatāḥ</l>\n<l>saṃśrayantu giri-gahvaraṃ dviṣaḥ // Hit_3.151 //</l>\n</lg>\n\n<p>iti śrī-nārāyaṇa-paṇḍita-kṛte hitopadeśe nīti-śāstre\nvigraho nāma tṛtīyaḥ kathā-saṅgrahaḥ |</p>\n\n<p> --o)0(o--</p>\n\n<p>iv.\nsandhiḥ</p>\n\n<p>punaḥ kathārambha-kāle rāja-putrair uktam-ārya ! vigrahaḥ śruto 'smābhiḥ | sandhir adhunābhidhīyatām |</p>\n\n<p>viṣṇuśarmeṇoktam-śrūyatām | sandhim api kathayāmi | yasyāyam ādyaḥ ślokaḥ-</p>\n\n<lg>\n<l>vṛtte mahati saṅgrāme rājñor nihata-senayoḥ |</l>\n<l>stheyābhyāṃ gṛdhra-cakrābhyāṃ vācā sandhiḥ kṛtaṃ kṣaṇat // Hit_4.1 //</l>\n</lg>\n\n<p>rājaputrā ūcuḥ-katham etat ?</p>\n\n<p>viṣṇuśarmā kathayati-tatas tena rājahaṃsena uktam-kenāsmad-durge nikṣipto 'gniḥ ? kiṃ pārakyeṇa ? kiṃ vāsmad-durga-vāsinā kenāpi vipakṣa-prayuktena ?</p>\n\n<p>cakravāko brūte-deva ! bhavato niṣkāraṇa-bandhur asau meghavarṇaḥ saparivāro na dṛśyate | tan manye tasyaiva viceṣṭitam idam |</p>\n\n<p>rājā kṣaṇaṃ vicintyāha-asti tāvad evam | mama durdaivam etat | tathā coktam-</p>\n\n<lg>\n<l>aparādhaḥ sa daivasya na punar mantriṇām ayam |</l>\n<l>kāryaṃ sucaritaṃ kvāpi daiva-yogād vinaśyati // Hit_4.2 //</l>\n</lg>\n\n<lg>\n<l>viṣamāṃ hi daśāṃ prāpya daivaṃ garhayate naraḥ |</l>\n<l>ātmanaḥ karma-doṣāṃś ca naiva jānāty apaṇḍitaḥ // Hit_4.3 //</l>\n</lg>\n\n<lg>\n<l>aparaṃ ca-</l>\n<l>suhṛdāṃ hita-kāmānāṃ yo vākyaṃ nābhinandati |</l>\n<l>sa kūrma iva durbuddhiḥ kāṣṭhād bhraṣṭo vinaśyati // Hit_4.4 //</l>\n</lg>\n\n<lg>\n<l>anyac ca-</l>\n<l>rakṣitavyaṃ sadā vākyaṃ vākyād bhavati nāśanam |</l>\n<l>haṃsābhyāṃ nīyamānasya kūrmasya patanaṃ yathā // Hit_4.5 //</l>\n</lg>\n\n<p>rāhāha-katham etat ?</p>\n\n<p>mantrī kathayati-\nkathā 1</p>\n\n<p>asti magadha-deśe phullotpalābhidhānaṃ saraḥ | tatra ciraṃ saṅkaṭa-vikaṭa-nāmānau haṃsau nivasataḥ | tayor mitraṃ kambugrīva-nāmā kūrmaś ca prativasati | athaikadā dhīvarair āgatya tathoktaṃ yat-atrāsmābhir adyoṣitvā prātar matsya-kūrmādayo vyāpādayitavyāḥ |</p>\n\n<p>tad ākarṇya kūrmo haṃsāv āha-suhṛdau ! śruto 'yaṃ dhīvarālāpaḥ | adhunā kiṃ mayā kartavyam?</p>\n\n<p>haṃsāv āhatuḥ-jñāyatāṃ tāvat | punas tāvat prātar yad ucitaṃ tat kartavyam |</p>\n\n<p>kūrmo brūte-maivam | yato dṛṣṭa-vyatikaro 'ham atra | yathā coktam-</p>\n\n<lg>\n<l>anāgata-vidhātā ca pratyutpanna-matis tathā |</l>\n<l>dvāv eva sukham edhete yad-bhaviṣyo vinaśyati // Hit_4.6 //</l>\n</lg>\n\n<p>tāv ūcatuḥ-katham etat ?</p>\n\n<p>kūrmaḥ kathayati-</p>\n\n<p>kathā 2</p>\n\n<p>purāsminn eva sarasy evaṃvidheṣv eva dhīvareṣūpasthiteṣu matsya-trayeṇālocitam | tatrānāgata-vidhātā nāmaiko matsyaḥ | tenoktaṃ-ahaṃ tāvaj-jalāśayāntaraṃ gacchāmi | ity uktvā sa hradāntaraṃ gataḥ | apareṇa pratyutpannamati-nāmnā mastyenābhihitam-bhaviṣyad-arthe pramāṇābhāvāt kutra mayā gantavyam ? tad utpanne yathā-kāryaṃ tad anuṣṭheyam | tathā coktam-</p>\n\n<lg>\n<l>utpannām āpadaṃ yas tu samādhatte sa buddhimān |</l>\n<l>vaṇijo bhāryayā jāraḥ pratyakṣe nihnuto yathā // Hit_4.7 //</l>\n</lg>\n\n<p>yadbhaviṣyaḥ pṛcchati-katham etat ?</p>\n\n<p>pratyutpannamatiḥ kathayati-</p>\n\n<p>kathā 3</p>\n\n<p>purā vikramapure samudradatto nāma vaṇig asti | tasya ratnaprabhā nāma gṛhiṇī sva-sevakena saha sadā ramate | yataḥ-</p>\n\n<lg>\n<l>na strīṇām apriyaḥ kaścit priyo vāpi na vidyate |</l>\n<l>gāvas tṛṇam ivāraṇye prārthayante navaṃ navam // Hit_4.8 //</l>\n</lg>\n\n<p>athaikadā sā ratnaprabhā tasya sevakasya mukhe cumbanaṃ dadatī samudradattenāvalokitā | tataḥ sā bandhakī satvaraṃ bhartuḥ samīpaṃ matvāha-nātha ! etasya sevakasya mahatī nikṛtiḥ | yato 'yaṃ caurikāṃ kṛtvā karpūraṃ khādatīti | mayāsya mukham āghrāya jñātam | tathā coktam-</p>\n\n<lg>\n<l>āhāro dviguṇaḥ strīṇāṃ buddhis tāsāṃ catur-guṇā |</l>\n<l>ṣaḍ-guṇo vyavasāyaś ca kāmāś cāṣṭaguṇaḥ smṛtaḥ // Hit_4.9 //</l>\n</lg>\n\n<p>tac chrutvā sevakenāpi prakupyoktaṃ-nātha ! yasya svāmino gṛhe etādṛśī bhāryā tatra sevakena kathaṃ sthātavyam ? yatra ca pratikṣaṇaṃ gṛhiṇī sevakasya mukhaṃ jighrati | tato 'sāv utthāya calitaḥ | sādhunā ca yatnāt prabodhya dhṛtaḥ | ato 'haṃ bravīmi-utpannām āpadam ity ādi |</p>\n\n<p> --o)0(o--</p>\n\n<p>tato yadbhaviṣyeṇoktam-</p>\n\n<lg>\n<l>yad abhāvi na tad bhāvi bhāvi cen na tad anyathā |</l>\n<l>iti cintā-viṣa-ghno 'yam agadaḥ kiṃ na pīyate // Hit_4.10 //</l>\n</lg>\n\n<p>tataḥ prātar jālena baddhaḥ pratyutpannamatir mṛtavad ātmānaṃ sandarśya sthitaḥ | tato jālād apasārito yathāśakty utplutya gabhīraṃ nīraṃ praviṣṭaḥ | yadbhaviṣyaś ca dhīvaraiḥ prāpto vyāpāditaḥ | ato 'haṃ bravīmi-anāgata-vidhātā ca ity ādi | tad yathāham anyaṃ hradaṃ prāpnomi tathā kriyatām |</p>\n\n<p>haṃsāv āhatuḥ-jalāśayāntare prāpte tava kuśalam | sthale gacchatas te ko vidhiḥ ?</p>\n\n<p>kūrma āha-yathāhaṃ bhavadbhyāṃ sahākāśa-vartmanā yāmi, tathā vidhīyatām |</p>\n\n<p>haṃsāv brūtaḥ-katham upāyaḥ sambhavati ?</p>\n\n<p>kacchapo vadati-yuvābhyāṃ cañcu-dhṛtaṃ kāṣṭha-khaṇḍam ekaṃ mayā mukhenāvalambitavyam | tataś ca yuvayoḥ pakṣa-balena mayāpi sukhena gantavyam |</p>\n\n<p>haṃsau brūtaḥ-sambhavaty eṣa upāyaḥ | kintu-</p>\n\n<lg>\n<l>upāyaṃ cintayet prājño hy apāyam api cintayet |</l>\n<l>paśyato baka-mūrkhasya nakulair bhakṣitāḥ sutāḥ // Hit_4.11 //</l>\n</lg>\n\n<p>kūrmaḥ pṛcchati--katham etat ?</p>\n\n<p>tau kathayataḥ-\nkathā 4</p>\n\n<p>asty uttarā-pathe gṛdhrakūṭa-nāmni parvate mahān pippala-vṛkṣaḥ | tatrāneke bakā nivasanti | tasya vṛkṣasyādhastād vivare sarpas tiṣṭhati | sa ca bakānāṃ bālāpatyāni khādati | atha śokārtānāṃ vilāpaṃ śrutvā kenacid vṛddha-bakenābhihitaṃ-bho evaṃ kuruta, yūyaṃ matsyān upādāya nakula-vivarād ārabhya sarpa-vivaraṃ yāvat-paṅkti-krameṇa ekaikaśo vikirata | tatas tad-āhāra-lubdhair nakulair āgatya sarpo draṣṭavyaḥ | svabhāva-dveṣād vyāpadayitavyaś ca | tathānuṣṭhite sati tad vṛttam |</p>\n\n<p>atha nakulair vṛkṣopari baka-śāvakānāṃ rāvaḥ śrutaḥ | paścāt tad-vṛkṣam āruhya baka-śāvakāḥ khāditāḥ | ata āvāṃ brūvaḥ-upāyaṃ cintayan ity ādi |</p>\n\n<p>āvābhyāṃ nīyamānaṃ tvām avalokya lokaiḥ kiṃcid vaktavyam eva | yadi tvam uttaraṃ dāsyasi, tadā tvan-maraṇam | tat sarvathaiva sthīyatām |</p>\n\n<p>kūrmo vadati-kim aham aprājñaḥ ? nāham uttaraṃ dāsyāmi | na kim api mayā vaktavyam | tathānuṣṭhite tathā-vidhaṃ kūrmam ālokya sarve go-rakṣakāḥ paścād dhāvanti, vadanti ca-aho ! mahad āścaryam ! pakṣibhyāṃ kūrmo nīyate |</p>\n\n<p>kaścid vadati-yady ayaṃ kūrmaḥ patati, tadātraiva paktvā khāditavyaḥ |</p>\n\n<p>kaścid vadati-sarasas tīre dagdhvā khāditavyo 'yam |</p>\n\n<p>kaścid vadati-gṛhaṃ nītvā bhakṣaṇīyaḥ | iti |</p>\n\n<p>tad-vacanaṃ śrutvā sa kūrmaḥ kopāviṣṭo vismṛta-pūrva-saṃskāraḥ prāha-yuṣmābhir bhasma bhakṣitavyam iti vadann eva patitas tair vyāpāditaś ca | ato 'haṃ bravīmi-suhṛdāṃ hita-kāmānām ity ādi |</p>\n\n<p>atha praṇidhir bakas tatrāgatyovāca-deva ! prāg eva mayā nigaditaṃ durga-śodha hi pratikṣaṇaṃ kartavyam iti | tac ca yuṣmābhir na kṛtaṃ, tad-anavadhānasya phalam idam anubhūtam | durga-dāho meghavarṇena vāyasena gṛdhra-pratyuktena kṛtaḥ | rājā niḥśvasyāha-</p>\n\n<lg>\n<l>praṇayād upakārād vā yo viśvasiti śatruṣu |</l>\n<l>sa supta iva vṛkṣāgrāt patitaḥ pratibudhyate // Hit_4.12 //</l>\n</lg>\n\n<p>atha praṇidhir uvāca-ito durgadāhaṃ vidhāya, yadā yato meghavarṇas tadā citravarṇena prasāditenoktam-ayaṃ meghavarṇo 'tra karpūra-dvīpa-rājye'bhiṣicyatām | tathā coktam-</p>\n\n<lg>\n<l>kṛta-kṛtyasya bhṛtyasya kṛtaṃ naiva praṇāśayet |</l>\n<l>phalena manasā vācā dṛṣṭyā cainaṃ praharṣayet // Hit_4.13 //</l>\n</lg>\n\n<p>cakravāko brūte-deva ! śrutaṃ yat praṇidhiḥ kathayati ?</p>\n\n<p>rājā prāha--tatas tataḥ ?</p>\n\n<p>praṇidhir uvāca-tataḥ pradhāna-mantriṇā gṛdhreṇābhihitam-deva ! nedam ucitam | prasādāntaraṃ kim api kriyatām | yataḥ-</p>\n\n<lg>\n<l>avicārayato yukti-kathanaṃ tuṣa-khaṇḍanam |</l>\n<l>nīceṣūpakṛtaṃ rājan bālukāsv iva mūtritam // Hit_4.14 //</l>\n</lg>\n\n<p>mahatām āspade nīcaḥ kadāpi na kartavyaḥ | tathā coktam-</p>\n\n<lg>\n<l>nīcaḥ ślāghya-padaṃ prāpya svāminaṃ hantum icchati |</l>\n<l>mūṣiko vyāghratāṃ prāpya muniṃ hantuṃ gato yathā // Hit_4.15 //</l>\n</lg>\n\n<p>citravarṇaḥ pṛcchati--katham etat ?</p>\n\n<p>mantrī kathayati-\nkathā 5</p>\n\n<p>asti gautamasya maharṣes tapovane mahātapā nāma muniḥ | tatra tena āśrama-saṃnidhāne mūṣika-śāvakaḥ kāka-mukhād bhraṣṭo dṛṣṭaḥ | tato dayā-yuktena tena muniā nīvāra-kaṇaiḥ saṃvardhitaḥ | tato biḍālas taṃ mūṣikaṃ khāditum upadhāvati | tam avalokya mūṣikas tasya muneḥ kroḍe praviveśa | tato muninoktam-mūṣika ! tvaṃ mārjāro bhava | tataḥ sa biḍālaḥ kukkuraṃ dṛṣṭvā palāyate | tato muninoktaṃ-kukkurād bibheṣi, tvam eva kukkuro bhava | sa ca kukkuro vyāghrād bibheti tatas tena muninā kukkuro vyāghraḥ kṛtaḥ |</p>\n\n<p>atha taṃ vyāghraṃ munir mūṣiko 'yam iti paśyati | atha taṃ muniṃ vyāghraṃ ca dṛṣṭvā sarve vadanti-anena muninā mūṣiko vyāghratāṃ nītaḥ | etac chrutvā sa-vyatho vyāghro 'cintayat-yāvad anena muninā sthīyate, tāvad idaṃ me svarūpākhyānam akīrtikaraṃ na palāyiṣyate ity ālocya mūṣikas taṃ muniṃ hantuṃ gataḥ | tato muninā taj jñātvā-punar mūṣiko bhava ity uktvā mūṣika eva kṛtaḥ | ato 'haṃ bravīmi-nīcaḥ ślāghya-padaṃ prāpyety ādi // Hit_4.</p>\n\n<p> --o)0(o--</p>\n\n<p>aparaṃ ca, deva ! sukaram idam iti na mantavyam | śṛṇu-</p>\n\n<lg>\n<l>bhakṣayitvā bahūn matsyān uttamādhama-madhyamān |</l>\n<l>atilobhād bakaḥ paścān mṛtaḥ karkaṭaka-grahāt // Hit_4.16 //</l>\n</lg>\n\n<p>citravarṇaḥ pṛcchati--katham etat ?</p>\n\n<p>mantrī kathayati-\nkathā 6</p>\n\n<p>asti mālava-viṣaye padmagarbhābhidhānaṃ saraḥ | tatraiko vṛddho bakaḥ sāmarthya-hīna udvignam ivātmānaṃ darśayitvā sthitaḥ | sa ca kenacit kulīraṇe dūrād eva dṛṣṭaḥ | pṛṣṭaś ca-kim iti bhavān atrāhāra-tyāgena tiṣṭhati ?</p>\n\n<p>bakenoktam-matsyā mama jīvana-hetavaḥ | te kaivartair āgatya vyāpādayitavyā iti vārtā nagaropānte mayā śrutā | ato vartanābhāvād evāsman maraṇam upasthitam iti jñātvāhāre'py anādaraḥ kṛtaḥ | tato matsyair ālocitam-iha samaye tāvad upakāraka evāyaṃ lakṣyate | tad ayam eva yathā-kartavyaṃ pṛcchyatām | tathā coktam-</p>\n\n<lg>\n<l>upakartrāriṇā sandhir na mitreṇāpakāriṇā |</l>\n<l>upakārāpakāro hi lakṣyaṃ lakṣaṇam etayoḥ // Hit_4.17 //</l>\n</lg>\n\n<p>matsyā ūcuḥ-bho baka ! ko 'tra asmākaṃ rakṣanopāyaḥ ?</p>\n\n<p>bako brūte-asti rakṣaṇopāyo jalāśayāntarāśrayaṇam | tatrāham ekaikaśo yuṣmān nayāmi |</p>\n\n<p>matsyā āhuḥ-evam astu | tato 'sau duṣṭa-bakas tān matsyān ekaikaśo nītvā khādati | anantaraṃ kulīras tam uvāca-bho baka ! mām api tatra naya | tato bako 'py apūrva-kulīra-māṃsārthī sādaraṃ taṃ nītvā sthale dhṛtavān | kulīro 'pi mastya-kaṇṭakākīrṇaṃ taṃ sthalam ālokyācintayat-hā hato 'smi manda-bhāgyaḥ | bhavatu idānīṃ samayocitaṃ vyavahariṣyāmi | yataḥ-</p>\n\n<lg>\n<l>tāvad bhayena bhetavyaṃ yāvad bhayam anāgatam |</l>\n<l>āgataṃ tu bhayaṃ dṛṣṭvā praharatvayam abhītivat // Hit_4.18 //</l>\n</lg>\n\n<lg>\n<l>kiṃ ca-</l>\n<l>abhiyukto yadā paśyen na kiñcid gatim ātmanaḥ |</l>\n<l>yudhyamānas tadā prājño mriyate ripuṇā saha // Hit_4.19 //</l>\n</lg>\n\n<p>ity ālocya sa kulīrakas tasya bakasya grīvāṃ ciccheda | atha sa bakaḥ pañcatvaṃ gataḥ | ato 'haṃ bravīmi-bhakṣayitvā bahūn matsyān ity ādi |</p>\n\n<p> --o)0(o--</p>\n\n<p>tataś citravarṇo 'vadat-śṛṇu tāvan mantrin ! mayaitad ālocitam | asti yad atrāvasthitenānena meghavarṇena rājñā yāvanti vastūni karpūra-dvīpasyottamāni tāvanty asmākam upanetavyāni | tenāsmābhir mahā-sukhena vindhyācale sthātavyam | dūradarśī vihasyāha-deva !</p>\n\n<lg>\n<l>anāgatavatīṃ cintāṃ kṛtvā yas tu prahṛṣyati |</l>\n<l>sa tiraskāram āpnoti bhagna-bhāṇḍo dvijo yathā // Hit_4.20 //</l>\n</lg>\n\n<p>rājāha--katham etat ?</p>\n\n<p>mantrī kathayati---\nkathā 7</p>\n\n<p>asti devī-koṭa-nāmni nagare devaśarmā nāma brāhmaṇaḥ | tena mahāviṣuvat-saṅkrāntyāṃ saktupūrṇaśarāva ekaḥ prāptaḥ | tatas tam ādāyāsau kumbhakārasya bhāṇḍapūrṇa-maṇḍapaika-deśe raudreṇākulitaḥ suptaḥ | tataḥ saktu-rakṣārthaṃ haste daṇḍam ekam ādāyācintayat-adyāhaṃ saktuśarāvaṃ vikrīya daśa kapardakān prāpsyāmi, tadātraiva taiḥ kapardakair ghaṭaśarāvādikam upakrīyānekadhā vṛddhais tad-dhanaiḥ punaḥ punaḥ pūrga-vastrādim upakrīya, vikrīya lakṣa-saṅkhyāni dhanāni kṛtvā, vivāha-catuṣṭayaṃ kariṣyāmi | anantaraṃ tāsu sva-patnīṣu yā rūpa-yauvanavatī tasyām adhikānurāgaṃ kariṣyāmi | sapatnyo yadā dvandvaṃ kariṣyāmi, tadā kopākulo 'haṃ tāḥ sarvā laguḍena tāḍayiṣyāmīty\nabhidhāya tena laguḍaḥ prakṣiptaḥ | tena saktuśarāvaś cūrṇito bhāṇḍāni ca bahūni bhagnāni | tatas tena śabdenāgatena kumbhakāreṇa tathā-vidhāni bhāṇḍāny avalokya, brāhmaṇas tiraskṛto maṇḍapād bahiṣkṛtaś ca | ato 'haṃ bravīmi - anāgatavatīṃ cintām ity ādi |</p>\n\n<p> --o)0(o--</p>\n\n<p>tato rājā rahasi gṛdhram uvāca-tāta ! yathā kartavyaṃ tathopadiśa |</p>\n\n<p>gṛdhro brūte-</p>\n\n<lg>\n<l>madoddhatasya nṛpateḥ prakīrṇasyeva dantinaḥ |</l>\n<l>gacchanty unmārga-yātasya netāraḥ khalu vācyatām // Hit_4.21 //</l>\n</lg>\n\n<p>śṛṇu deva ! kim asmābhir bala-darpād durgaṃ bhagnam ? uta tava pratāpādhiṣṭhitenopāyena ?</p>\n\n<p>rājāha-bhavatām upāyena |</p>\n\n<p>gṛdhro brūte-yady asmad-vacanaṃ kriyate, tadā sva-deśe gamyatām | anyathā varṣā-kāle prāpte punas tulya-balena vigrahe saty asmākaṃ para-bhūmiṣṭhānāṃ sva-deśa-gamanam api durlabhaṃ bhaviṣyati | tat-sukha-śobhārthaṃ sandhāya gamyatām | durgaṃ bhagnaṃ, kīrtiś ca labdheva | mama saṃmataṃ tāvad etat | yataḥ-</p>\n\n<lg>\n<l>yo hi dharmaṃ puraskṛtya hitvā bhartuḥ priyāpriye |</l>\n<l>apriyāṇy āha pathyāni tena rājā sahāyavān // Hit_4.22 //</l>\n</lg>\n\n<lg>\n<l>anyac ca-</l>\n<l>suhṛd-balaṃ tathā rājyam ātmānaṃ kīrtim eva ca |</l>\n<l>yudhi sandehadolāsthaṃ ko hi kuryād abāliśaḥ // Hit_4.23 //</l>\n</lg>\n\n<lg>\n<l>aparaṃ ca-</l>\n<l>sandhim icchet samenāpi sandigdho vijayo yudhi |</l>\n<l>nahi saṃśayitaṃ kuryād ity uvāca bṛhaspatiḥ // Hit_4.24 //</l>\n</lg>\n\n<lg>\n<l>api ca-</l>\n<l>yuddhe vināśo bhavati kadācid ubhayor api |</l>\n<l>sundopa-sundāv anyonyaṃ naṣṭau tulya-balau na kim // Hit_4.25 //</l>\n</lg>\n\n<p>rājovāca--katham etat ?</p>\n\n<p>mantrī kathayati-</p>\n\n<p>kathā 8</p>\n\n<p>purā daityau sahodarau sundopasunda-nāmānau mahatā kāya-kleśena trailokya-rājya-kāmanayā cirāc candra-śekharam ārādhitavantau | tatas tayor bhagavān parituṣṭaḥ san varaṃ varayatam ity uvāca | anantaraṃ tayoḥ kaṇṭhādhiṣṭhitāyāḥ sarasvatyāḥ prabhāvāt tāv anyad vaktu-kāmāv anyad-abhihitavantau-yady āvayor bhavān parituṣṭas tadā sva-priyāṃ pārvatīṃ parameśvaro dadātu |</p>\n\n<p>atha bhagavatā kruddhena varadānasyāvaśyakatayā, vicāra-mūḍhayoḥ pārvatī pradattā | tatas tasyā rūpa-lāvaṇya-lubdhābhyāṃ, jagad-ghātibhyāṃ masasotsukābhyāṃ, pāpa-timirābhyām, mamety anyonyaṃ kalahāyamānābhyāṃ, pramāṇa-puruṣaḥ kaścit pṛcchyatām iti matau kṛtāyāṃ, sa eva bhaṭṭārako vṛddha-dvija-rūpaḥ samāgatya tatropasthitaḥ | anantaraṃ-āvābhyām iyaṃ sva-bala-labdhā, kasyeyam āvayor bhavati iti brāhmaṇam apṛcchatām | brāhmaṇo brūte-</p>\n\n<lg>\n<l>jñāna-śreṣṭho dvijaḥ pūjyaḥ kṣatriyo balavān api |</l>\n<l>dhana-dhānyādhiko vaiśyaḥ śūdras tu dvija-sevayā // Hit_4.26 //</l>\n</lg>\n\n<p>tad yuvāṃ kṣātra-dharmānugau | yudda eva yuvayor niyama ity abhihite sati sādhūktam aneneti kṛtvānyonya-tulya-vīryau, sama-kālam anyonya-ghātena vināśam upāgatau | ato 'haṃ bravīmi-sandhim icchet samenāpi ity ādi |</p>\n\n<p> --o)0(o--</p>\n\n<p>rājāha-tat prāg eva kiṃ nedam upadiṣṭaṃ bhavadbhiḥ ?</p>\n\n<p>mantrī brūte-tadā mad-vacanaṃ kim avasāna-paryantaṃ śrutaṃ bhavadbhiḥ ? tadāpi mama saṃmatyā nāyaṃ vigrahārambhaḥ | yataḥ-sādhu-guṇa-yukto 'yaṃ hiraṇyagarbho na vigrāhyaḥ | tathā coktaṃ-</p>\n\n<lg>\n<l>satyārthau dhārmiko 'nāryo bhrātṛ-saṅhātavān balī |</l>\n<l>aneka-yuddha-vijayī sandheyāḥ sapta kīrtitāḥ // Hit_4.27 //</l>\n</lg>\n\n<lg>\n<l>satyo 'nupālayan satyaṃ sandhito naiti vikriyām |</l>\n<l>prāṇa-bādhe'pi suvyaktam āryo nāyāty anārthatām // Hit_4.28 //</l>\n</lg>\n\n<lg>\n<l>dhārmikasyābhiyuktasya sarva eva hi yudhyate |</l>\n<l>prajānurāgād dharmāc ca duḥkhocchedyo hi dhārmikaḥ // Hit_4.29 //</l>\n</lg>\n\n<lg>\n<l>sandhiḥ kāryo 'py anāryeṇa vināśe samupasthite |</l>\n<l>vinā tasyāśrayeṇāryo na kuryāt kāla-yāpanam // Hit_4.30 //</l>\n</lg>\n\n<lg>\n<l>saṃhatatvād yathā veṇur niviḍaiḥ kaṇṭakair vṛtaḥ |</l>\n<l>na śakyate samucchettuṃ bhrātṛ-saṅghātavāṃs tathā // Hit_4.31 //</l>\n</lg>\n\n<lg>\n<l>balinā saha yoddhavyam iti nāsti nidarśanam |</l>\n<l>prativātaṃ na hi ghanaḥ kadācid upasarpati // Hit_4.32 //</l>\n</lg>\n\n<lg>\n<l>jamadagneḥ sutasyeva sarvaḥ sarvatra sarvadā |</l>\n<l>aneka-yuddha-jayinaḥ pratāpād eva bhajyate // Hit_4.33 //</l>\n</lg>\n\n<lg>\n<l>aneka-yuddha-vijayī sandhānaṃ yasya gacchati |</l>\n<l>tat-pratāpena tasyāśu vaśam āyānti śatravaḥ // Hit_4.34 //</l>\n</lg>\n\n<p>tatra tāvad bahubhir guṇair upetaḥ sandheyo 'yaṃ rājā | cakravāko 'vadat-praṇidhe ! sarvam avagatam | vraja | punar āgamiṣyasi |</p>\n\n<p>atha rājā hiraṇyagarbhaś cakravākaṃ pṛṣṭhavān-mantrin ! asandheyāḥ kati ? tān śrotum icchāmi | mantrī brūte-deva ! kathayāmi | śṛṇu-</p>\n\n<lg>\n<l>bālo vṛddho dīrgha-rogī tathājñāti-bahiṣkṛtaḥ |</l>\n<l>bhīruko bhīruka-jano lubdho lubdha-janas tathā // Hit_4.35 //</l>\n</lg>\n\n<lg>\n<l>virakta-prakṛtiś caiva viṣayeṣv atisaktimān |</l>\n<l>aneka-citta-mantras tu deva-brāhmaṇa-nindakaḥ // Hit_4.36 //</l>\n</lg>\n\n<lg>\n<l>daivopahatakaś caiva tathā daiva-parāyaṇaḥ |</l>\n<l>durbhikṣa-vyasanopeto bala-vyasana-saṅkulaḥ // Hit_4.37 //</l>\n</lg>\n\n<lg>\n<l>adeśastho bahu-ripur yuktaḥ kālena yaś ca na |</l>\n<l>satya-dharma-vyapetaś ca viṃśatiḥ puruṣā amī // Hit_4.38 //</l>\n</lg>\n\n<lg>\n<l>etaiḥ sandhiṃ na kurvīta vigṛhṇīyāt tu kevalam |</l>\n<l>ete vigṛhyamāṇā hi kṣipraṃ yānti ripor vaśam // Hit_4.39 //</l>\n</lg>\n\n<lg>\n<l>bālasyālpa-prabhāvatvān na loko yoddhum icchati |</l>\n<l>yuddhāyuddha-phalaṃ yasmāj jñātuṃ śakto na bāliśaḥ // Hit_4.40 //</l>\n</lg>\n\n<lg>\n<l>utsāha-śakti-hīnatvād vṛddho dīrghāmayas tathā |</l>\n<l>svair eva paribhūyete dvāv apy etāv asaṃśayam // Hit_4.41 //</l>\n</lg>\n\n<lg>\n<l>sukha-cchedyo hi bhavati sarva-jñāti-bahiṣkṛtaḥ |</l>\n<l>ta evainaṃ vinighnanti jñātayas tv ātma-sātkṛtāḥ // Hit_4.42 //</l>\n</lg>\n\n<lg>\n<l>bhīrur yuddha-parityāgāt svayam eva praṇaśyati |</l>\n<l>tathaiva bhīru-puruṣaḥ saṅgrāme tair vimucyate // Hit_4.43 //</l>\n</lg>\n\n<lg>\n<l>lubdhasyāsaṃvibhāgitvān na yudhyante'nujīvinaḥ |</l>\n<l>lubdhānujīvī tair eva dāna-bhinnair nihanyate // Hit_4.44 //</l>\n</lg>\n\n<lg>\n<l>santy ajyate prakṛtibhir virakta-prakṛtir yudhi |</l>\n<l>sukhābhiyojyo bhavati viṣayev atisaktimān // Hit_4.45 //</l>\n</lg>\n\n<lg>\n<l>aneka-citta-mantras tu dveṣyo bhavati mantriṇām |</l>\n<l>anavasthita-cittatvāt karyataḥ sa upekṣyate // Hit_4.46 //</l>\n</lg>\n\n<lg>\n<l>sadādharma-balīyastvād deva brāhmaṇa-nindakaḥ |</l>\n<l>viśīryate svayaṃ hy eṣa daivopahatakas tathā // Hit_4.47 //</l>\n</lg>\n\n<lg>\n<l>sampatteś ca vipatteś ca daivam eva hi kāraṇam |</l>\n<l>iti daivaparo dhyāyann ātmanā na viceṣṭate // Hit_4.48 //</l>\n</lg>\n\n<lg>\n<l>durbhikṣa-vyasanī caiva svayam eva viṣīdati |</l>\n<l>bala-vyasana-saktasya yoddhuṃ śaktir na jāyate // Hit_4.49 //</l>\n</lg>\n\n<lg>\n<l>adeśa-stho hi ripuṇā svalpakenāpi hanyate |</l>\n<l>grāho 'lpīyān api jale jalendram api karṣati // Hit_4.50 //</l>\n</lg>\n\n<lg>\n<l>bahu-śatrus tu santrastaḥ śyena-madhye kapotavat |</l>\n<l>yenaiva gacchati pathā tenaivāśu vipadyate // Hit_4.51 //</l>\n</lg>\n\n<lg>\n<l>akāla-yukta-sainyas tu hanyate kāla-yodhinā |</l>\n<l>kauśikena hata-jyotir niśītha iva vāyasaḥ // Hit_4.52 //</l>\n</lg>\n\n<lg>\n<l>satya-dharma-vyapetena sandadhyān na kadācana |</l>\n<l>sa sandhito 'py asādhutvād acirād yāti vikriyām // Hit_4.53 //</l>\n</lg>\n\n<p>aparam api kathayāmi-sandhi-vigraha-yānāsana-saṃśraya-dvaidhī-bhāvāḥ ṣāḍguṇyam | karmaṇām ārambhopāyaḥ | puruṣa-dravya-sampat | deśa-kāa-vibhāgaḥ | vinipāta-pratīkāraḥ | kārya-siddhiś ceti pañcāṅgo mantraḥ | sāma-dāna-bheda-daṇḍāś catvāra upāyāḥ | utsāha-śaktiḥ, mantra-śaktiḥ, prabhu- śaktiś ceti śakti-trayam | etat sarvam ālocya nityaṃ vijigīṣavo bhavanti mahāntaḥ | yataḥ-</p>\n\n<lg>\n<l>yā hi prāṇa-parityāga-mūlyenāpi na labhyate |</l>\n<l>sā śrīr nītividaṃ paśya cañcalāpi pradhāvati // Hit_4.54 //</l>\n</lg>\n\n<p>yathā coktaṃ-\n<lg>\n<l>vittaṃ sadā yasya samaṃ vibhaktaṃ</l>\n<l>gūḍhaś caraḥ saṃnibhṛtaś ca mantraḥ |</l>\n<l>nacāpriyaṃ prāṇiṣu yo bravīti</l>\n<l>sa sāgarāntāṃ pṛthivīṃ praśāsti // Hit_4.55 //</l>\n</lg></p>\n\n<p>kintu deva yadyapi mahā-mantriṇā gṛdhreṇa sandhānam upanyastaṃ, tathāpi tena rājñā samprati bhūta-jaya-darpān na mantavyam | deva ! tad evaṃ kriyatāṃ | siṃhala-dvīpasya mahābalo nāma sāraso rājāsman-mitraṃ jambudvīpe kopaṃ janayatu | yataḥ-\n<lg>\n<l>suguptim ādhāya susaṃhatena</l>\n<l>balena vīro vicarann arātim |</l>\n<l>santāpayed yena samaṃ sutaptas</l>\n<l>taptena sandhānam upaiti taptaḥ // Hit_4.56 //</l>\n</lg></p>\n\n<p>rājñā evam astv iti nigadya vicitra-nāmā bakaḥ sugupta-lekhaṃ dattvā siṃhala-dvīpaṃ prahitaḥ |</p>\n\n<p>atha praṇidhiḥ punar āgatyovāca-deva ! śrūyatāṃ tāvat tatratya-prastāvaḥ |</p>\n\n<p>evaṃ tatra gṛdhreṇoktam-deva ! meghavarṇas tatra ciram uṣitaḥ | sa vetti kiṃ sandheya-guṇa-yukto hiraṇyagarbho rājā, na vā ? iti |</p>\n\n<p>tato 'sau meghavarṇaś citravarṇena rājñā samāhūya pṛṣṭaḥ-vāyasa ! kīdṛśo hiraṇyagarbho rājā ? cakravāko mantrī vā kīdṛśaḥ ?</p>\n\n<p>vāyasa uvāca-deva ! sa hiraṇyagarbho rājā yudhiṣṭhira-samo mahāśayaḥ satya-vāk | cakravāka-samo mantrī na kvāpy avalokyate |</p>\n\n<p>rājāha-yady evaṃ tadā katham asau tvayā vañcitaḥ ?</p>\n\n<p>vihasya meghavarṇaḥ prāha-deva !</p>\n\n<lg>\n<l>viśvāsa-pratipannānāṃ vañcane kā vidagdhatā |</l>\n<l>aṅkam āruhya suptaṃ hi hatvā kiṃ nāma pauruṣam // Hit_4.57 //</l>\n</lg>\n\n<p>śṛṇu deva ! tena mantriṇāhaṃ prathama-darśane evaṃ vijñātaḥ, kintu mahāśayo 'sau rājā, tena mayā vipralabdhaḥ | tathā coktam-</p>\n\n<lg>\n<l>ātmaupamyena yo vetti durjanaṃ satya-vādinam |</l>\n<l>sa tathā vañcyate dhūrtair brāhmaṇāś chāgato yathā // Hit_4.58 //</l>\n</lg>\n\n<p>rājovāca-katham etat ?</p>\n\n<p>meghavarṇaḥ kathayati-\nkathā 9</p>\n\n<p>asti gautamasyāraṇye prastuta-yajñaḥ kaścid brāhmaṇaḥ | sa ca yajñārthaṃ grāmāntarāc chāgam upakrīya, skandhe nītvā, gaccha dhūrta-trayeṇāvalokitaḥ | tatas te dhūrtāḥ-yady eṣa chāgaḥ kenāpy upāyena labhyate, tadā mati-prakarṣo bhavatīti samālocya, vṛkṣa-traya-tale krośāntareṇa tasya brāhmaṇasyāgamanaṃ pratīkṣya pathi sthitāḥ |</p>\n\n<p>tatraikena dhūrtena gacchan sa brāhmaṇo 'bhihitaḥ-bho brāhmaṇa ! kim iti tvayā kukkuraḥ skandhenohyate |</p>\n\n<p>vipreṇoktaṃ-nāyaṃ śvā, kintu yajña-cchāgaḥ |</p>\n\n<p>athāntara-sthitenānyena dhūrtena tathaivoktam | tad ākarṇya brāhmaṇaś chāgaṃ bhūmau nidhāya muhur nirīkṣya, punaḥ skandhe kṛtvā dolāyamāna-matiś calitaḥ | yataḥ-</p>\n\n<lg>\n<l>matir dolāyate satyaṃ satām api khaloktibhiḥ |</l>\n<l>tābhir viśvāsitaś cāsau mriyate citrakarṇavat // Hit_4.59 //</l>\n</lg>\n\n<p>rājāha--katham etat ?</p>\n\n<p>sa kathayati-\nkathā 10</p>\n\n<p>asti kasmiṃścid vanoddeśe madotkaṭo nāma siṃhaḥ | tasya sevakās trayaḥ kāko vyāghro jambukaś ca | atha tair bhramadbhiḥ sārtha-bhraṣṭaḥ kaścid uṣṭro dṛṣṭaḥ | pṛṣṭaś ca-kuto bhavān āgataḥ sārthād bhraṣṭaḥ ?</p>\n\n<p>sa cātma-vṛttāntam akathayat | tatas tair nītvā siṃhāyāsau samarpitaḥ | tena cābhaya-vācaṃ dattvā, citrakarṇa iti nāma kṛtvā sthāpitaḥ |</p>\n\n<p>atha kadācit siṃhasya śarīra-vaikalyād bhūri-vṛṣṭi-kāraṇāc cāhāram alabhamānās te vyagrā babhūvuḥ | tatas tair ālocitam | citrakarṇam eva yathā svāmī vyāpādayati tathānuṣṭhīyatām | kim anena kaṇṭaka-bhujāsmākam ?</p>\n\n<p>vyāghra uvāca-svāminābhaya-vācaṃ dattvānugṛhīto 'yaṃ, tat katham evaṃ sambhavati ?</p>\n\n<p>kāko brūte-iha samaye parikṣīṇaḥ svāmī pāpam api kariṣyati | yataḥ-</p>\n\n<lg>\n<l>tyajet kṣudhārtā mahilā svaputraṃ</l>\n<l>khādet kṣudhārtā bhujagī svamaṇḍam |</l>\n<l>bubhukṣitaḥ kiṃ na karoti pāpaṃ</l>\n<l>kṣīṇā narā niṣkaruṇā bhavanti // Hit_4.60 //</l>\n</lg>\n\n<lg>\n<l>anyac ca-</l>\n<l>mattaḥ pramattaś conmattaḥ śrāntaḥ kruddho bubhukṣitaḥ |</l>\n<l>lubdho bhīrus tvarā-yuktaḥ kāmukaś ca na dharma-vit // Hit_4.61 //</l>\n</lg>\n\n<p>iti sañcintya sarve siṃhāntikaṃ jagmuḥ | siṃhenoktam-āhārārthaṃ kiñcit prāptam ?</p>\n\n<p>tair uktam-deva ! yatnād api prāptaṃ kiñcit ?</p>\n\n<p>siṃhenoktaṃ-ko 'dhunā jīvanopāyaḥ ?</p>\n\n<p>kāko vadati-deva ! svādhīnāhāra-parityāgāt sarva-nāśo 'yam upasthitaḥ ?</p>\n\n<p>siṃhenoktam-atrāhāraḥ kaḥ svādhīnaḥ ?</p>\n\n<p>kākaḥ karṇe kathayati-citrakarṇa iti | siṃho bhūmiṃ spṛṣṭvā karṇau spṛśati | abravīc ca-abhaya-vācaṃ dattvā dhṛto 'yam asmābhiḥ | tat katham evaṃ sambhavati ? tathā hi-\n<lg>\n<l>na bhūta-dānaṃ na suvarṇa-dānaṃ</l>\n<l>na go-pradānaṃ na tathānna-dānam |</l>\n<l>yathā vadantīha mahā-pradānaṃ</l>\n<l>sarveṣu dāneṣv abhaya-pradānam // Hit_4.62 //</l>\n</lg></p>\n\n<lg>\n<l>anyac ca-</l>\n<l>sarva-kāma-samṛddhasya aśvamedhasya yat phalam |</l>\n<l>tat-phalaṃ labhate samyag rakṣite śaraṇāgate // Hit_4.63 //</l>\n</lg>\n\n<p>kāko brūte-nāsau svāminā vyāpādayitavyaḥ | kintv asmābhir eva tathā kartavyaṃ, yathāsau sva-deha-dānam aṅgīkaroti |</p>\n\n<p>siṃhas tac chrutvā tūṣṇīṃ sthitaḥ | tato 'sau labdhāvakāśaḥ kūṭaṃ kṛtvā sarvān ādāya siṃhāntikaṃ gataḥ | atha kākenoktaṃ-deva ! yatnād apy āhāro na prāptaḥ | anekopavāsa-kliṣṭaś ca svāmī | tad idānīṃ madīya-māṃsam upabhujyatām | yataḥ-</p>\n\n<lg>\n<l>svāmi-mūlā bhavanty eva sarvāḥ prakṛtayaḥ khalu |</l>\n<l>samūleṣv api vṛkṣeṣu prayatnaḥ saphalo nṛṇām // Hit_4.64 //</l>\n</lg>\n\n<p>siṃhenoktaṃ-bhadra ! varaṃ prāṇa-parityāgo, na punar īdṛśe karmaṇi pravṛttiḥ |</p>\n\n<p>jambukenāpi tathoktam | tataḥ siṃhenoktaṃ-maivam |</p>\n\n<p>atha vyāghreṇoktaṃ-mad-dehena jīvatu svāmī |</p>\n\n<p>siṃhenoktaṃ-na kadācid evam ucitam |</p>\n\n<p>atha citrakarṇo 'pi jāta-viśvāsas tathaivātma-deha-dānam āha-tatas tad-vacanāt tena vyāghreṇāsau kukṣiṃ vidārya vyāpāditaḥ | sarvair bhakṣitaś ca | ato 'haṃ bravīmi-matir dolāyate satyam ity ādi |</p>\n\n<p>tatas tṛtīya-dhūrta-vacanaṃ śrutvā, sva-mati-bhramaṃ niścitya chāgaṃ tyaktvā, brāhmaṇaḥ snātvā gṛhaṃ yayau | chāgaś ca tair dhūrtair nītvā bhakṣitaḥ | ato 'haṃ bravīmi-ātmaupamyena yo vettīty ādi |</p>\n\n<p>rājāha-meghavarṇa ! kathaṃ śatru-madhye tvayā suciram uṣitam ? kathaṃ vā teṣām anunayaḥ kṛtaḥ ?</p>\n\n<p>meghavarṇa uvāca-deva ! svāmi-kāryārthitayā sva-prayojana-vaśād vā kiṃ kiṃ na kriyate ? paśya-</p>\n\n<lg>\n<l>loko vahati kiṃ rājan na mūrdhnā dagdhum indhanam |</l>\n<l>kṣālayanty api vṛkṣāṅghriṃ nadī-velā nikṛntati // Hit_4.65 //</l>\n</lg>\n\n<lg>\n<l>tathā coktam-</l>\n<l>skandhenāpi vahec chatrūn kāryam āsādya buddhimān |</l>\n<l>yathā vṛddhena sarpeṇa maṇḍūkā vinipātitāḥ // Hit_4.66 //</l>\n</lg>\n\n<p>rājāha-katham etat ?</p>\n\n<p>meghavarṇaḥ kathayati-\nkathā 11</p>\n\n<p>asti jīrṇodyāne manda-viṣo nāma sarpaḥ | so 'tijīrṇatayā svāhāram apy anveṣṭum akṣamaḥ saras-tīre patitvā sthitaḥ | tato dūrād eva kenacin maṇḍūkena dṛṣṭaḥ, pṛṣṭaś ca-kim iti tvām āhāraṃ nānviṣyati ?</p>\n\n<p>sarpo 'vadat-gaccha bhadra ! kiṃ te mama manda-bhāgyasya vṛttānta-praśnena ? tataḥ sañjāta-kautukaḥ sa ca bhekaḥ sarvathā kathyatām ity āha | sarpo 'py āha-bhadra ! pura-vāsinaḥ śrotriyasya kauṇḍinyasya putro viṃśati-varṣa-deśīyaḥ sarva-guṇa-sampanno durdaivān mayā nṛśaṃsena daṣṭaḥ | tatas taṃ suśīla-nāmānaṃ putraṃ mṛtam avalokya, śokena mūrcchitaḥ kauṇḍinyaḥ pṛthivyāṃ luloṭha | anantaraṃ brahmapura-vāsinaḥ sarve bāndhavās tatrāgatyopaviṣṭāḥ | tathā coktam-</p>\n\n<lg>\n<l>utsave vyasane yuddhe durbhikṣe rāṣṭra-viplave |</l>\n<l>rāja-dvāre śmaśāne ca yas tiṣṭhati sa bāndhavaḥ // Hit_4.67 //</l>\n</lg>\n\n<p>tatra kapilo nāma snātako 'vadat-are kauṇḍinya ! mūḍho 'si yenaivaṃ vilapasi | śṛṇu-\n<lg>\n<l>kroḍīkaroti prathamaṃ yadā jātam anityatā |</l>\n<l>dhātrīva jananī paścāt tadā śokasya kaḥ kramaḥ // Hit_4.68 //</l>\n</lg></p>\n\n<lg>\n<l>tathā ca-</l>\n<l>kva gatāḥ pṛthivī-pālāḥ sa-sainya-bala-vāhanāḥ |</l>\n<l>viyoga-sākṣiṇī yeṣāṃ bhūmir adyāpi tiṣṭhati // Hit_4.69 //</l>\n</lg>\n\n<lg>\n<l>tathā ca-</l>\n<l>jātasya hi dhruvo mṛtyur dhruvaṃ janma mṛtasya ca |</l>\n<l>adya vābda-śatānte vā mṛtyur vai prāṇināṃ dhruvaḥ // Hit_4.70 //</l>\n</lg>\n\n<lg>\n<l>aparaṃ ca-</l>\n<l>kāyaḥ saṃnihitāpāyaḥ sampadaḥ padam āpadām |</l>\n<l>samāgamāḥ sāpagamāḥ sarvam utpādi bhaṅguram // Hit_4.71 //</l>\n</lg>\n\n<lg>\n<l>pratikṣaṇam ayaṃ kāyaḥ kṣīyamāṇo na lakṣyate |</l>\n<l>āmakumbha ivāmbhaḥ-stho viśīrṇaḥ san vibhāṣyate // Hit_4.72 //</l>\n</lg>\n\n<lg>\n<l>āsannataratāmeti mṛtyur jantor dine dine |</l>\n<l>āghātaṃ nīyamānasya vadhyasyeva pade pade // Hit_4.73 //</l>\n</lg>\n\n<lg>\n<l>yataḥ-</l>\n<l>anityaṃ yauvanaṃ rūpaṃ jīvitaṃ dravya-sañcayaḥ |</l>\n<l>aiśvaryaṃ priya-saṃvāso muhyet tatra na paṇḍitaḥ // Hit_4.74 //</l>\n</lg>\n\n<lg>\n<l>yathā kāṣṭhaṃ ca kāṣṭhaṃ ca sameyātāṃ mahodadhau |</l>\n<l>sametya ca vyapeyātāṃ tadvad bhūta-samāgamaḥ // Hit_4.75 //</l>\n</lg>\n\n<lg>\n<l>yathā hi pathikaḥ kaścic chāyām āśritya tiṣṭhati |</l>\n<l>viśramya ca punar gacched tadvad bhūta-samāgamaḥ // Hit_4.76 //</l>\n</lg>\n\n<lg>\n<l>anyac ca-</l>\n<l>pañcabhir nirmite dehe pañcatvaṃ ca punar gate |</l>\n<l>svāṃ svāṃ yonim anuprāpte tatra kā paridevanā // Hit_4.77 //</l>\n</lg>\n\n<lg>\n<l>yāvataḥ kurute jantuḥ sambandhān manasaḥ priyān |</l>\n<l>tāvanto 'sya nikhanyante hṛdaye śoka-śaṅkavaḥ // Hit_4.78 //</l>\n</lg>\n\n<lg>\n<l>nāyam atyanta-saṃvāso labhyate yena kenacit |</l>\n<l>api svena śarīreṇa kim utānyena kenacit // Hit_4.79 //</l>\n</lg>\n\n<lg>\n<l>api ca-</l>\n<l>saṃyogo hi viyogasya saṃsūcayati sambhavam |</l>\n<l>anatikramaṇīyasya janma mṛtyor ivāgamam // Hit_4.80 //</l>\n</lg>\n\n<lg>\n<l>āpāta-ramaṇīyānāṃ saṃyogānāṃ priyaiḥ saha |</l>\n<l>apathyānām ivānnānāṃ pariṇāmo hi dāruṇaḥ // Hit_4.81 //</l>\n</lg>\n\n<lg>\n<l>aparaṃ ca-</l>\n<l>vrajanti na nivartante srotāṃsi saritāṃ yathā |</l>\n<l>āyur ādāya martyānāṃ tathā rātry-ahanī sadā // Hit_4.82 //</l>\n</lg>\n\n<lg>\n<l>sukhāsvāda-paro yas tu saṃsāre sat-samāgamaḥ |</l>\n<l>sa viyogāvasānatvād duḥkhānāṃ dhuri yujyate // Hit_4.83 //</l>\n</lg>\n\n<lg>\n<l>ata eva hi necchanti sādhavaḥ sat-samāgamam |</l>\n<l>yad-viyogāsi-lūnasya manaso nāsti bheṣajam // Hit_4.84 //</l>\n</lg>\n\n<lg>\n<l>sukṛtāny api karmāṇi rājabhiḥ sagarādibhiḥ |</l>\n<l>atha tāny eva karmāṇi te cāpi pralayaṃ gatāḥ // Hit_4.85 //</l>\n</lg>\n\n<lg>\n<l>saṃcintya saṃcintya tam ugra-daṇḍaṃ</l>\n<l>mṛtyuṃ manuṣyasya vicakṣaṇasya |</l>\n<l>varṣāmbu-siktā iva carma-bandhāḥ</l>\n<l>sarve prayatnāḥ śithilībhavanti // Hit_4.86 //</l>\n</lg>\n\n<lg>\n<l>yām eva rātriṃ prathamām upaiti</l>\n<l>garbhe nivāsaṃ naravīra lokaḥ |</l>\n<l>tataḥ prabhṛty askhalita-prayāṇaḥ</l>\n<l>sa pratyahaṃ mṛtyu-samīpam eti // Hit_4.87 //</l>\n</lg>\n\n<lg>\n<l>ajñānaṃ kāraṇaṃ na syād viyogo yadi kāraṇam |</l>\n<l>śoko dineṣu gacchatsu vardhatām apayāti kim // Hit_4.88 //</l>\n</lg>\n\n<p>tad bhadra ! tad ātmānam anusandhehi | śoka-carcāṃ ca parihara, yataḥ-</p>\n\n<lg>\n<l>akāṇḍa-pāta-jātānām astrāṇāṃ marma-bhedinām |</l>\n<l>gāḍha-śoka-prahārāṇām acintaiva mahauṣadham // Hit_4.89 //</l>\n</lg>\n\n<p>tatas tad-vacanaṃ niśamya, prabuddha iva kauṇḍinya utthāyābravīt | tad alam idānīṃ gṛha-naraka-vāsena vanam eva gacchāmi | kapilaḥ punar āha-</p>\n\n<lg>\n<l>vane'pi doṣāḥ prabhavanti rāgiṇāṃ</l>\n<l>gṛhe'pi pañcendriya-nigrahas tapaḥ |</l>\n<l>akutsite karmaṇi yaḥ pravartate</l>\n<l>trivṛtta-rāgasya gṛhaṃ tapovanam // Hit_4.90 //</l>\n</lg>\n\n<lg>\n<l>yataḥ-</l>\n<l>duḥkhito 'pi cared dharmaṃ yatra kutrāśrame rataḥ |</l>\n<l>samaḥ sarveṣu bhūteṣu na liṅgaṃ dharma-kāraṇam // Hit_4.91 //</l>\n</lg>\n\n<lg>\n<l>uktaṃ ca-</l>\n<l>vṛtty-arthaṃ bhojanaṃ yeṣāṃ santānārthaṃ ca maithunam |</l>\n<l>vāk satya-vacanārthāya durgāṇy api taranti te // Hit_4.92 //</l>\n</lg>\n\n<p>tathā hi-\n<lg>\n<l>ātmā nadī saṃyam apuṇya-tīrthā</l>\n<l>satyodakā śīla-taṭā dayormiḥ |</l>\n<l>tatrābhiṣekaṃ kuru pāṇḍu-putra !</l>\n<l>na vāriṇā śuṣyati cāntarātmā // Hit_4.93 //</l>\n</lg></p>\n\n<lg>\n<l>viśeṣataś ca-</l>\n<l>janma-mṛtyu-jarā-vyādhi-vedanābhir upadrutam |</l>\n<l>saṃsāram imam utpannam asāraṃ tyajataḥ sukham // Hit_4.94 //</l>\n</lg>\n\n<lg>\n<l>yataḥ-</l>\n<l>duḥkham evāsti na sukhaṃ yasmāt tad upalakṣyate |</l>\n<l>duḥkhārtasya pratīkāre sukha-saṃjñā vidhīyate // Hit_4.95 //</l>\n</lg>\n\n<p>kauṇḍinyo brūte-evam eva | tato 'haṃ tena śokākulena brāhmaṇena śapto, yad adyārabhya maṇḍūkānāṃ vāhanaṃ bhaviṣyatīti |</p>\n\n<p>kapilo brūte-sampraty upadeśāsahiṣṇur bhavān | śokāviṣṭaṃ te hṛdayam | tathāpi kāryaṃ śṛṇu-\n<lg>\n<l>saṅgaḥ sarvātmanā tyājyaḥ sa cet tyaktuṃ na śakyate |</l>\n<l>sa sadbhiḥ saha kartavyaḥ satāṃ saṅgo hi bheṣajam // Hit_4.96 //</l>\n</lg></p>\n\n<lg>\n<l>anyac ca-</l>\n<l>kāmaḥ sarvātmanā heyaḥ sa ced dhātuṃ na śakyate |</l>\n<l>sva-bhāryāṃ prati kartavyaḥ saiva tasya hi bheṣajam // Hit_4.97 //</l>\n</lg>\n\n<p>etac chrutvā sa kauṇḍinyaḥ kapilopadeśāmṛta-praśānta-śokānalo yathāvidhi daṇḍa-grahaṇaṃ kṛtavān | ato brāhmaṇa-śāpān maṇḍūkān voḍhum atra tiṣṭhāmi | anantaraṃ tena maṇḍūkena gatvā maṇḍūka-nāthasya jālapāda-nāmno 'gre tat kathitam | tato 'sāv āgatya maṇḍūka-nāthas tasya sarpasya pṛṣṭham ārūḍhavān | sa ca sarpas taṃ pṛṣṭhe kṛtvā citrapada-kramaṃ babhrāma |</p>\n\n<p>paredyuś calitum asamarthaṃ taṃ maṇḍūka-nātham avadat-kim adya bhavān manda-gatiḥ ?</p>\n\n<p>sarpo brūte-deva ! āhāra-virahād asamartho 'smi |</p>\n\n<p>maṇḍūka-nātho 'vadat-asmād ājñayā maṇḍūkān bhakṣaya | tataḥ gṛhīto 'yaṃ mahā-prasāda ity uktvā kramaśo maṇḍūkān khāditavān | atha nirmaṇḍūkaṃ saro vilokya maṇḍūka-nātho 'pi tena khāditaḥ | ato 'haṃ bravīmi-skandhenāpi vahec chatrūn ity ādi | deva ! yātv idānīṃ purāvṛttākhyāna-kathanaṃ sarvathā sandheyo 'yaṃ hiraṇyagarbha-rājā sandhīyatām iti me matiḥ |</p>\n\n<p>rājovāca-ko 'yaṃ bhavato vicāraḥ ? yato jitas tāvad ayam asmābhiḥ | tato yady asmat sevayā vasati, tad āstām | no ced vigṛhyatām |</p>\n\n<p>atrāntare jambūdvīpād āgatya śukenoktaṃ-deva ! siṃhala-dvīpasya sāraso rājā samprati jambūdvīpam ākramyāvatiṣṭhate |</p>\n\n<p>rājā sa-sambhramaṃ brūte-kiṃ kim ?</p>\n\n<p>śukaḥ pūrvoktaṃ kathayati | gṛdhraḥ svagatam uvāca-sādhu re cakravāka mantrin ! sādhu !</p>\n\n<p>rājā sa-kopam āha-āstāṃ tāvad ayaṃ gatvā tam eva sa-mūlam unmūlayāmi |</p>\n\n<p>dūradarśī vihasyāha-</p>\n\n<lg>\n<l>na śaran-meghavat kāryaṃ vṛthaiva ghana-garjitam |</l>\n<l>parasyārtham anarthaṃ vā prakāśayati no mahān // Hit_4.98 //</l>\n</lg>\n\n<lg>\n<l>aparaṃ ca-</l>\n<l>ekadā na vigṛhṇīyād bahūn rājābhighātinaḥ |</l>\n<l>sa-darpo 'py uragaḥ kīṭair bahubhir nāśyate dhruvam // Hit_4.99 //</l>\n</lg>\n\n<p>deva ! kim ito vinā sandhānaṃ gamanam asti ? yatas tadāsmākaṃ paścāt prakopo 'nena kartavyaḥ | aparaṃ ca-</p>\n\n<lg>\n<l>yo 'rtha-tattvam avijñāya krodhasyaiva vaśaṃ gataḥ |</l>\n<l>sa tathā tapyate mūḍho brāhmaṇo nakulād yathā // Hit_4.100 //</l>\n</lg>\n\n<p>rājāha--katham etat ?</p>\n\n<p>dūradarśī kathayati-\nkathā 11</p>\n\n<p>asty ujjayinyāṃ mādhavo nāma vipraḥ | tasya brāhmaṇī prasūtā, bālāpatyasya rakṣārthaṃ brāhmaṇam avasthāpya sthātuṃ gatā | atha brāhmaṇāya rājñaḥ pārvaṇa-śrāddhaṃ dātum āhvānam āgatam | tac chrutvā brāhmaṇo 'pi sahaja-dāridryād acintayat-yadi satvaraṃ na gacchāmi, tadānyā kaścic chrutvā śrāddhaṃ grahīṣyati | yataḥ-\n<lg>\n<l>ādeyasya pradeyasya kartavyasya ca karmaṇaḥ |</l>\n<l>kṣipram akriyamāṇasya kālaḥ pibati tad-rasam // Hit_4.101 //</l>\n</lg></p>\n\n<p>kintu bālākasyātra rakṣako nāsti | tat kiṃ karomi ? yātu, cira-kāla-pālitam imaṃ nakulaṃ putra-nirviśeṣaṃ bālaka-rakṣāyāṃ vyavasthāpya gacchāmi | tathā kṛtvā gataḥ | tatas tena nakulena bālaka-samīpam āgacchan kṛṣṇa-sarpo dṛṣṭo vyāpādya kopāt khaṇḍaṃ khaṇḍaṃ kṛtvā bhakṣitaś ca | tato 'sau nakulo brāhmaṇam āyāntam avalokya rakta-vilipta-mukha-padaḥ satvaram upagamya tac-caraṇayor luloṭha | tataḥ sa vipras tathā-vidhaṃ dṛṣṭvā mama bālako 'nena khādita ity avadhārya nakulaḥ vyāpāditavān | anantaraṃ yāvad upasṛtyāpatyaṃ paśyati brāhmaṇas tāvad bālakaḥ susthaḥ svapiti sarpaś ca vyāpāditas tiṣṭhati | tatas tam upakārakaṃ nakulaṃ nirīkṣya, bhāvita-cetāḥ sa brāhmaṇaḥ paraṃ viṣādam agamat | ato 'haṃ bravīmi-yo\n'rtha-tattvam avijñāya ity ādi | aparaṃ ca-</p>\n\n<lg>\n<l>kāmaḥ krodhas tathā lobho harṣo māno madas tathā |</l>\n<l>ṣaḍ-vargam utsṛjed enaṃ tasmiṃs tyakte sukhī nṛpaḥ // Hit_4.102 //</l>\n</lg>\n\n<p>rājāha-mantrin ! eṣa te niścayaḥ ?</p>\n\n<p>mantrī brūte-evam eva | yataḥ-\n<lg>\n<l>smṛtis tat-paratārtheṣu vitarko jñāna-niścayaḥ |</l>\n<l>dṛḍhatā mantra-guptiś ca mantriṇaḥ paramo guṇaḥ // Hit_4.103 //</l>\n</lg></p>\n\n<p>tathā ca-\n<lg>\n<l>sahasā vidadhīta na kriyām</l>\n<l>avivekaḥ paramāpadāṃ padam |</l>\n<l>vṛṇute hi vimṛśya kāriṇaṃ</l>\n<l>guṇa-lubdhāḥ svayam eva sampadaḥ // Hit_4.104 //</l>\n</lg></p>\n\n<p>tad deva ! yadīdānīm asmad-vacanaṃ kriyate, tadā sandhāya gamyatām | yataḥ-</p>\n\n<lg>\n<l>yadyapy upāyāś catvāro nirdiṣṭāḥ sadhya-sādhane |</l>\n<l>saṅkhyā-mātraṃ phalaṃ teṣāṃ siddhiḥ sāmni vyavasthitā // Hit_4.105 //</l>\n</lg>\n\n<p>rājāha-katham evaṃ satvaraṃ sambhāvyate ?</p>\n\n<p>mantrī brūte-deva ! satvaraṃ bhaviṣyati | yataḥ-</p>\n\n<lg>\n<l>mṛd-ghaṭavat sukha-bhedyo</l>\n<l>duḥsandhānaś ca durjano bhavati |</l>\n<l>sujanas tu kanaka-ghaṭavad</l>\n<l>durbhedyaś cāśu sandheyaḥ // Hit_4.106 //</l>\n</lg>\n\n<lg>\n<l>ajñaḥ sukham ārādhyaḥ sukhataram ārādhyate viśeṣajñaḥ |</l>\n<l>jñāna-lava-durvidagdhaṃ brahmāpi naraṃ na rañjayati // Hit_4.107 //</l>\n</lg>\n\n<lg>\n<l>karmānumeyāḥ sarvatra parokṣa-guṇa-vṛttayaḥ |</l>\n<l>tasmāt parokṣa-vṛttīnāṃ phalaiḥ karma vibhāvayet // Hit_4.108 //</l>\n</lg>\n\n<p>rājāha-alam uttarottareṇa, yathābhipretam anuṣṭhīyatām | etan mantrayitvā gṛdhro mahāmantrī-tatra yathārhaṃ kartavyam ity uktvā durgābhyantaraṃ calitaḥ | tataḥ praṇidhi-bakenāgatya rājñī hiraṇyagarbhasya niveditaṃ-deva ! sandhi-kartuṃ mahāmantrī gṛdhro 'smat-samīpam āgacchati |</p>\n\n<p>rājahaṃso brūte-mantrin ! punar abhisandhinā kenacid atrāgamanam |</p>\n\n<p>sarvajño vihasyāha-deva ! na śaṅkāspadam etat | yato 'sau mahāśayo dūradarśī | athavā sthitir iyaṃ manda-matīnāṃ, kadācic chaṅkaiva na kriyate, kadācit sarvatra śaṅkā | tathā hi-</p>\n\n<lg>\n<l>sarasi bahuśas tārācchāyekṣaṇāt parivañcitaḥ</l>\n<l>kumuda-viṭapānveṣī haṃso niśāsvavicakṣaṇaḥ |</l>\n<l>na daśati punas tārāśaṅkī divāpi sitotpalaṃ</l>\n<l>kuhuka-cakito lokaḥ satye'py apāyam apekṣate // Hit_4.109 //</l>\n</lg>\n\n<lg>\n<l>durjana-dūṣita-manasaḥ sujaneṣv api nāsti viśvāsaḥ |</l>\n<l>bālaḥ pāyasa-dagdho dadhy api phūtkṛtya bhakṣayati // Hit_4.110 //</l>\n</lg>\n\n<p>tad deva ! yathā-śakti tat-pūjārthaṃ ratnopahārādi-sāmagrī susajjīkriyatām | tathānuṣṭhite sati sa gṛdhro durga-dvārāc cakravākeṇopagamya, satkṛtyānīya rāja-darśanaṃ kārito dattāsane copaviṣṭaḥ | cakravāka uvāca-mantrin ! yuṣmad-āyattaṃ sarvaṃ svecchayopabhujyatām idaṃ rājyam æ</p>\n\n<p>rājahaṃso brūte-evam eva |</p>\n\n<p>dūradarśī kathayati-evam evaitat | kintv idānīṃ bahu-prapañca-vacanaṃ niṣparyojanam | yataḥ-</p>\n\n<lg>\n<l>lubdham arthena gṛhṇīyāt stabdham añjali-karmaṇā |</l>\n<l>mūrkhaṃ chandānurodhena yāthātathyena paṇḍitam // Hit_4.111 //</l>\n</lg>\n\n<lg>\n<l>anyac ca-</l>\n<l>sad-bhāvena haren mitraṃ sambhrameṇa tu bāndhavān |</l>\n<l>strī-bhṛtyau dāna-mānābhyāṃ dākṣiṇyenetarān janān // Hit_4.112 //</l>\n</lg>\n\n<p>tad idānīṃ sandhātuṃ gamyatām | mahā-pratāpaś citravarṇo rājā |</p>\n\n<p>cakravāko brūte-yathā sandhānaṃ kāryam | tad apy ucyatām |</p>\n\n<p>rājahaṃso brūte-kati prakārāḥ sandhīnāṃ sambhavanti ?</p>\n\n<p>gṛdhro brūte-kathayāmi śrūyatām-</p>\n\n<lg>\n<l>balīyasābhiyuktas tu nṛpo nānya-pratikriyaḥ |</l>\n<l>āpannaḥ sandhim anvicchet kurvāṇaḥ kāla-yāpanam // Hit_4.113 //</l>\n</lg>\n\n<lg>\n<l>kapāla upahāraś ca santānaḥ saṃgatas tathā |</l>\n<l>upanyāsaḥ pratīkāraḥ saṃyogaḥ puruṣāntaraḥ // Hit_4.114 //</l>\n</lg>\n\n<lg>\n<l>adṛṣṭa-nara ādiṣṭa ātmāmiṣa upagrahaḥ |</l>\n<l>parikrayas tathocchinnas tathā ca para-dūṣaṇaḥ // Hit_4.115 //</l>\n</lg>\n\n<lg>\n<l>skandhopaneyaḥ sandhiś ca ṣoḍaśaḥ parakīrtitaḥ |</l>\n<l>iti ṣoḍaśakaṃ prāhuḥ sandhiṃ sandhi-vicakṣaṇāḥ // Hit_4.116 //</l>\n</lg>\n\n<lg>\n<l>kapāla-sandhir vijñeyaḥ kevalaṃ sama-sandhikaḥ |</l>\n<l>sampradānād bhavati ya upahāraḥ sa ucyate // Hit_4.117 //</l>\n</lg>\n\n<lg>\n<l>santāna-sandhir vijñeyo dārikā-dāna-pūrvakaḥ |</l>\n<l>sadbhis tu saṅgataḥ sandhir maitrī-pūrva udāhṛtaḥ // Hit_4.118 //</l>\n</lg>\n\n<lg>\n<l>yāvad āyuḥ-pramāṇas tu samānārtha-prayojanaḥ |</l>\n<l>sampattau vā vipattau vā kāraṇair yo na bhidyate // Hit_4.119 //</l>\n</lg>\n\n<lg>\n<l>saṅgataḥ sandhir evāyaṃ prakṛṣṭatvāt suvarṇavat |</l>\n<l>tathānyaiḥ sandhi-kuśalaiḥ kāñcanaḥ samudāhṛtaḥ // Hit_4.120 //</l>\n</lg>\n\n<lg>\n<l>ātma-kāryasya siddhiṃ tu samuddiśya kriyeta yaḥ |</l>\n<l>sa upanyāsa-kuśalair upanyāsa udāhṛtaḥ // Hit_4.121 //</l>\n</lg>\n\n<lg>\n<l>mayāsyopakṛtaṃ pūrvaṃ mamāpy eṣa kariṣyati |</l>\n<l>iti yaḥ kriyate sandhiḥ pratīkāraḥ sa ucyate // Hit_4.122 //</l>\n</lg>\n\n<lg>\n<l>upakāraṃ karomy asya mamāpy eṣa kariṣyati |</l>\n<l>ayaṃ cāpi pratīkāro rāma-sugṛīvayor iva // Hit_4.123 //</l>\n</lg>\n\n<lg>\n<l>ekārthāṃ samyag uddiśya yātrāṃ yatra hi gacchataḥ |</l>\n<l>susaṃhita-prayāṇas tu sandhiḥ saṃyoga ucyate // Hit_4.124 //</l>\n</lg>\n\n<lg>\n<l>āvayor yodha-mukhyābhyāṃ mad-arthaḥ sādhyatām iti |</l>\n<l>yasmin paṇaḥ prakriyate sa sandhiḥ puruṣāntaraḥ // Hit_4.125 //</l>\n</lg>\n\n<lg>\n<l>tvayaikena madīyo 'rthaḥ samprasādhyas tv asāv iti |</l>\n<l>yatra śatruḥ paṇaṃ kuryāt so 'dṛṣṭa-puruṣaḥ smṛtaḥ // Hit_4.126 //</l>\n</lg>\n\n<lg>\n<l>yatra bhūmy-eka-deśena paṇena ripur ūrjitaḥ |</l>\n<l>sandhīyate sandhi-vidbhiḥ sa cādiṣṭa udāhṛtaḥ // Hit_4.127 //</l>\n</lg>\n\n<lg>\n<l>sva-sainyena tu sandhānam ātmādiṣṭa udāhṛtaḥ |</l>\n<l>kriyate prāṇa-rakṣārthaṃ sarva-dānād upagrahaḥ // Hit_4.128 //</l>\n</lg>\n\n<lg>\n<l>kośāṃśenārdha-kośena sarva-kośena vā punaḥ |</l>\n<l>śiṣṭasya pratirakṣārthaṃ parikraya udāhṛtaḥ // Hit_4.129 //</l>\n</lg>\n\n<lg>\n<l>bhuvāṃ sāravatīnāṃ tu dānād ucchinna ucyate |</l>\n<l>bhūmy-uttha-phala-dānena sarveṇa para-bhūṣaṇaḥ // Hit_4.130 //</l>\n</lg>\n\n<lg>\n<l>paricchinnaṃ phalaṃ yatra pratiskandhena dīyate |</l>\n<l>skandhopaneyaṃ taṃ prāhuḥ sandhiṃ sandhi-vicakṣaṇāḥ // Hit_4.131 //</l>\n</lg>\n\n<lg>\n<l>parasparopakāras tu maitrī sambandhakas tathā |</l>\n<l>upahāraś ca vijñeyāś catvāraś caiva sandhayaḥ // Hit_4.132 //</l>\n</lg>\n\n<lg>\n<l>eka evopahāras tu sandhir etan mataṃ hi naḥ |</l>\n<l>upahārasya bhedās tu sarve'nye maitra-varjitāḥ // Hit_4.133 //</l>\n</lg>\n\n<lg>\n<l>abhiyoktā balī yasmād alabdhvā na nivartate |</l>\n<l>upahārād ṛte tasmāt saṃdhir anyo na vidyate // Hit_4.134 //</l>\n</lg>\n\n<p>rājāha-bhavanto mahāntaḥ paṇḍitāś ca | tad atrāsmākaṃ yathā-kāryam upadiśyatām |</p>\n\n<p>dūradarśī brūte-āḥ kim evam ucyate?</p>\n\n<lg>\n<l>ādhi-vyādhi-parītāpād adya śvo vā vināśine |</l>\n<l>ko hi nāma śarīrāya dharmāpetaṃ samācaret // Hit_4.135 //</l>\n</lg>\n\n<lg>\n<l>jalāntaś candra-capalaṃ jīvitaṃ khalu dehinām |</l>\n<l>tathā-vidham iti jñātvā śaśvat-kalyāṇam ācaret // Hit_4.136 //</l>\n</lg>\n\n<lg>\n<l>vātābhra-vibhramam idaṃ vasudhādhipatyam</l>\n<l>āpāta-mātra-madhuro viṣayopabhogaḥ |</l>\n<l>prāṇās tṛṇāgra-jala-bindu-samāna-lolā</l>\n<l>dharmaḥ sakhā param aho paraloka-yāne // Hit_4.137 //</l>\n</lg>\n\n<lg>\n<l>mṛga-tṛṣṇā-samaṃ vīkṣya saṃsāraṃ kṣaṇa-bhaṅguram |</l>\n<l>sajjanaiḥ saṅgataṃ kuryād dharmāya ca sukhāya ca // Hit_4.138 //</l>\n</lg>\n\n<p>tan mama saṃmatena tad eva kriyatām | yataḥ-</p>\n\n<lg>\n<l>aśvamedha-sahasraṃ ca satyaṃ ca tulayā dhṛtam |</l>\n<l>aśvamedha-sahasrād dhi satyam eva viśiṣyate // Hit_4.139 //</l>\n</lg>\n\n<p>ataḥ satyābhidhāna-divya-puraḥsaram anayor bhūpālayoḥ kāñcanābhidhānaḥ sandhir vidhīyatām | sarvajño brūte-evam astu | tato rājahaṃsena rājñā vastrālaṅkāropahāraiḥ sa mantrī dūradarśī pūjitaḥ | prahṛṣṭa-manāś cakravākaṃ gṛhītvā, rājño mayūrasya saṃnidhānaṃ gataḥ | tatra citravarṇena rājñā sarvajño gṛdhra-vacanād bahu-māna-dāna-puraḥ-saraṃ sambhāṣitas tathā-vidhaṃ sandhiṃ svīkṛtya rājahaṃsa-samīpaṃ prasthāpitaḥ |</p>\n\n<p>dūradarśī brūte-deva ! siddhaṃ naḥ samīhitam | idānīṃ svasthānam eva vindhyācalaṃ vyāvṛtya pratigamyatām | atha sarve sva-sthānaṃ prāpya, manābhilaṣitaṃ phalaṃ prāpnuvann iti |</p>\n\n<p>viṣṇuśarmenoktaṃ-aparaṃ kiṃ kathayāmi, tad ucyatām |</p>\n\n<p>rāja-putrā ūcuḥ-ārya ! tava prasādāt sakala-rājya-vyavahārāṅgaṃ jātam | tataḥ sukhino bhūtā vayam |</p>\n\n<p>viṣṇu-śarmovāca-yadyapy evaṃ tathāpy aparam apīdam astu |</p>\n\n<lg>\n<l>sandhiḥ sarva-mahī-bhujāṃ vijayinām astu pramodaḥ sadā</l>\n<l>santaḥ santu nirāpadaḥ sukṛtināṃ kīrtiś ciraṃ vardhatām |</l>\n<l>nīti-vāra-vilāsinīva satataṃ vakṣaḥ-sthale saṃsthitā</l>\n<l>vaktraṃ cumbatu mantriṇām aharahar bhūyān mahān utsavaḥ // Hit_4.140 //</l>\n</lg>\n\n<p>anyac cāstu-\n<lg>\n<l>prāleyādreḥ sutāyāḥ praṇaya-nivasatiś candramauliḥ sa yāvad</l>\n<l>yāval lakṣmīr murārer jalada iva taḍin mānase visphurantī |</l>\n<l>yāvat svarṇācalo 'yaṃ dava-dahana-samo yasya sūryaḥ sphuliṅgas</l>\n<l>tāvan nārāyaṇena pracaratu racitaḥ saṅgraho 'yaṃ kathānām // Hit_4.141 //</l>\n</lg></p>\n\n<lg>\n<l>kiṃ ca-</l>\n<l>urvīm uddāma-sasyāṃ janayatu visṛjan vāsavo vṛṣṭim iṣṭām iṣṭais traiviṣṭapānāṃ vidadhatu vidhivat prīṇanaṃ vipra-mukhyāḥ |</l>\n<l>ākalpāntaṃ ca bhūyāt sthira-samupacitā saṅgatiḥ sajjanānāṃ niḥśeṣaṃ yāntu śāntiṃ piśuna-jana-giro duḥsahā vajra-lepāḥ // Hit_4.142 //</l>\n</lg>\n\n<lg>\n<l>aparaṃ ca-</l>\n<l>śrīmāndhavalacandro 'sau jīyān māṇḍaliko ripūn |</l>\n<l>yenāyaṃ saṅgraho yatnāl lekhayitvā pracāritaḥ // Hit_4.143 //</l>\n</lg>\n\n<p>iti hitopadeśe sandhir nāma caturthaḥ kathā-saṅgrahaḥ\n|| samāptaś cāyaṃ hitopadeśaḥ //</p>\n\n  </body>\n\n"
}