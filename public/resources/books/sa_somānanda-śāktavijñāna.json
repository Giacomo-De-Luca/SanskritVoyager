{
  "title": "sa_somānanda-śāktavijñāna",
  "body": "<body xmlns='http://www.tei-c.org/ns/1.0'>\n\n<lg>\n<l>sthānaṃ praveśo rūpaṃ ca lakṣaṃ lakṣaṇameva ca /</l>\n<l>utthāpanaṃ bodhanaṃ ca cakraviśrāmameva ca // SomSv_1</l>\n</lg>\n<lg>\n<l>bhūmikāgamanaṃ caiva antāvasthā tathaiva ca /</l>\n<l>viśrāmaḥ pariṇāmaśca tathāgamanameva ca // SomSv_2</l>\n</lg>\n<lg>\n<l>iti trayodaśavidhaṃ śāktaṃ vijñānamuttamam /</l>\n<l>sarveṣu trikaśāstreṣu sūcitaṃ śambhunā svayam // SomSv_3</l>\n</lg>\n<lg>\n<l>nābhyadho 'ṅgulāḥ pañca meḍhrasyordhvāṅguladvayam /</l>\n<l>tanmadhye kandanāmā ca cakrasthānamiti smṛtam // SomSv_4</l>\n</lg>\n<lg>\n<l>prāṇāpānanirodhena manastatraiva niḥkṣipet /</l>\n<l>samyag vāyugatiṃ jitvā yāvan madhyagatāṃ nayet // SomSv_5</l>\n</lg>\n<lg>\n<l>eṣa praveśa ity āhū rūpaṃ vakṣyāmi cādhunā /</l>\n<l>śṛṅgāṭakanibhaṃ cakraṃ ṣaḍaraṃ cāparaṃ dhruvam // SomSv_6</l>\n</lg>\n<lg>\n<l>dāḍimīkusumaprakhyaṃ kandaṃ vai jātilohitam /</l>\n<l>etadrūpaṃ samākhyātaṃ tṛtīyaṃ cintanātmakam // SomSv_7</l>\n</lg>\n<lg>\n<l>tanmadhye nikṣipec cittaṃ yāvat tatra sthirīkṛtam /</l>\n<l>tyaktaruddho yadā vāyustadā lakṣaṃ vinirdiśet // SomSv_8</l>\n</lg>\n<lg>\n<l>kandacakrasya madhyasthā tv anāhatamayī kalā /</l>\n<l>adhaūrdhve rekhāsaṃyuktā bhujaṃgakuṭilākṛtiḥ // SomSv_9</l>\n</lg>\n<lg>\n<l>ūrdhvādho 'vasthitāvasthā sūryācandramasāv ubhau /</l>\n<l>satyaṃ virājamānā sā sahasrārkasamaprabhā // SomSv_10</l>\n</lg>\n<lg>\n<l>tāmevālokayec chaktiṃ manāk kumbhakavṛttinā /</l>\n<l>etal lakṣaṇam uddiṣṭam utthāpanam ataḥ param // SomSv_11</l>\n</lg>\n<lg>\n<l>juṣadrecakavṛttyā tu mantraṃ caiva samuccaret /</l>\n<l>prabuddhāṃ cintayecchaktiṃ daṇḍavat parameśvarīm // SomSv_12</l>\n</lg>\n<lg>\n<l>ādhāramadhyādāyātā suṣumnāmārgam āśritā /</l>\n<l>utthāpanaṃ samākhyātaṃ bodhanaṃ paratastathā // SomSv_13</l>\n</lg>\n<lg>\n<l>kandastho vedhayen nābhiṃ tato hṛtsthaṃ pitāmaham /</l>\n<l>kaṇṭhasthamacyutaṃ sākṣādrudraṃ tālutale sthitam // SomSv_14</l>\n</lg>\n<lg>\n<l>bhruvormadhyagataṃ tv īśaṃ brahmadvāre sadāśivam /</l>\n<l>bodhayitvā vrajed āśu padaṃ cānāśritaṃ śivam // SomSv_15</l>\n</lg>\n<lg>\n<l>etadbodhanam uddiṣṭaṃ cakraviśrāmaṇaṃ tataḥ /</l>\n<l>svābhāvikaṃ dalaṃ dīptaṃ dravaṃ sthiranabhopamam // SomSv_16</l>\n</lg>\n<lg>\n<l>amṛtaṃ śekharaṃ caiva śaktirbrahmā tathaiva ca /</l>\n<l>bindunādaṃ tathā proktaṃ cakradvādaśakaṃ kila // SomSv_17</l>\n</lg>\n<lg>\n<l>vedhayantī kramāc chaktiścakre cakre pratikṣaṇam /</l>\n<l>viśramet sā mahādevī cakraviśrāma uttamaḥ // SomSv_18</l>\n</lg>\n<lg>\n<l>hṛdayaṃ kampate pūrvaṃ tālukadvārameva ca /</l>\n<l>śiraśca bhramate tasya dṛṣṭisaṃkrāntilakṣaṇam // SomSv_19</l>\n</lg>\n<lg>\n<l>ekaikaṃ bhramayaty aṅgam aṅgapratyaṅgasaṃdhiṣu /</l>\n<l>ghūrṇate hṛdayaṃ cāsya samyagvidyāprabhāvataḥ // SomSv_20</l>\n</lg>\n<lg>\n<l>yāni yāni vikārāṇi avasthā kurute sataḥ /</l>\n<l>teṣu teṣu na bhetavyaṃ krīḍati parameśvarī // SomSv_21</l>\n</lg>\n<lg>\n<l>amṛte seyam unmattā vikārān kurute bahūn /</l>\n<l>malatrayavikārau bahujanmasu yatkṛtam // SomSv_22</l>\n</lg>\n<lg>\n<l>dhunoti samalān pāśāt paraśaktisamutthitān /</l>\n<l>bhūmikāgamanaṃ proktam antāvasthā tathocyate // SomSv_23</l>\n</lg>\n<lg>\n<l>yat saṃkrāntau romaharṣo 'srupāto jṛmbhārambho gadgadā gīr giro 'ntaḥ /</l>\n<l>granthisphoṭaḥ sparśadivyapraharṣo binduspandā nābhikandāt sphuranti // SomSv_24</l>\n</lg>\n<lg>\n<l>antāvasthā samākhyātā viśrāmas tv adhunocyate /</l>\n<l>nābhicakraviniryātā yadā śaktiḥ prabudhyate // SomSv_25</l>\n</lg>\n<lg>\n<l>tadā tv astamitaṃ sarvamakṣagrāmaṃ bahiḥ sthitam /</l>\n<l>yadā sā paramā śaktiḥ sulīnā parame pade // SomSv_26</l>\n</lg>\n<lg>\n<l>tadā na vindate kiṃcid viṣayī viṣayāntaram /</l>\n<l>śive viśrāmyate śaktistadā viśrāma ucyate // SomSv_27</l>\n</lg>\n<lg>\n<l>yatra viśramaṇaṃ śaktermanastatra layaṃ vrajet /</l>\n<l>tadātmā paramātmatve jñātavyo niścitātmabhiḥ // SomSv_28</l>\n</lg>\n<lg>\n<l>śivībhūto bhavatyātmā pariṇāmaḥ sa eva hi /</l>\n<l>sadā sa varṣate divyam amṛtaṃ jantujīvanam // SomSv_29</l>\n</lg>\n<lg>\n<l>cittaṃ tatra tu saṃdhārya punardaivī viśettu sā /</l>\n<l>tadā tv āgamanaṃ proktamevaṃ samyak trayodaśa // SomSv_30</l>\n</lg>\n\n  </body>\n\n"
}