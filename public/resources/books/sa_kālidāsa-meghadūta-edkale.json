{
  "title": "sa_kālidāsa-meghadūta-edkale",
  "body": "<body xmlns='http://www.tei-c.org/ns/1.0'>\n\n<p>kaścit kāntāvirahaguruṇā svādhikārāt pramattaḥ $\n<lg>\n<l>śāpenāstaṃgamitamahimā varṣabhogyeṇa bhartuḥ &amp;</l>\n<l>yakṣaś cakre janakatanayāsnānapuṇyodakeṣu %</l>\n<l>snigdhacchāyātaruṣu vasatiṃ rāmagiryāśrameṣu // 1.1 //</l>\n</lg></p>\n\n<p>tasminn adrau katicid abalāviprayuktaḥ sa kāmī $\n<lg>\n<l>nītvā māsān kanakavalayabhraṃśariktaprakoṣṭhaḥ &amp;</l>\n<l>āṣāḍhasya prathamadivase megham āśliṣṭasānuṃ %</l>\n<l>vaprakrīḍāpariṇatagajaprekṣaṇīyaṃ dadarśa // 1.2 //</l>\n</lg></p>\n\n<p>tasya sthitvā katham api puraḥ kautukādhānahetor $\n<lg>\n<l>antarbāṣpaś ciram anucaro rājarājasya dadhyau &amp;</l>\n<l>meghāloke bhavati sukhino 'py anyathāvṛtti cetaḥ %</l>\n<l>kaṇṭhāśleṣapraṇayini jane kiṃ punar dūrasaṃsthe // 1.3 //</l>\n</lg></p>\n\n<p>pratyāsanne nabhasi dayitājīvitālambanārthī $\n<lg>\n<l>jīmūtena svakuśalamayīṃ hārayiṣyan pravṛttim &amp;</l>\n<l>sa pratyagraiḥ kuṭajakusumaiḥ kalpitārghāya tasmai %</l>\n<l>prītaḥ prītipramukhavacanaṃ svāgataṃ vyājahāra // 1.4 //</l>\n</lg></p>\n\n<p>dhūmajyotiḥsalilamarutāṃ saṃnipātaḥ kva meghaḥ $\n<lg>\n<l>sandeśārthāḥ kva paṭukaraṇaiḥ prāṇibhiḥ prāpaṇīyāḥ &amp;</l>\n<l>ity autsukyād aparigaṇayan guhyakas taṃ yayāce %</l>\n<l>kāmārtā hi prakṛtikṛpaṇāś cetanācetaeṣu // 1.5 //</l>\n</lg></p>\n\n<p>jātaṃ vaṃśe bhuvanavidite puṣkarāvartakānāṃ $\n<lg>\n<l>jānāmi tvāṃ prakṛtipuruṣaṃ kāmarūpaṃ maghonaḥ &amp;</l>\n<l>tenārthitvaṃ tvayi vidhivaśād dūrabandhur gato 'haṃ %</l>\n<l>yācñā moghā varam adhiguṇe nādhame labdhakāmā // 1.6 //</l>\n</lg></p>\n\n<p>saṃtaptānāṃ tvamasi śaraṇaṃ tat payoda priyāyāḥ $\n<lg>\n<l>saṃdeśaṃ me hara dhanapatikrodhaviśleṣitasya &amp;</l>\n<l>gantavyā te vasatir alakā nāma yakṣeśvarāṇāṃ %</l>\n<l>bāhyodyānasthitaharaśiraścandrikādhautaharmyā // 1.7 //</l>\n</lg></p>\n\n<p>tvām ārūḍhaṃ pavanapadavīm udgṛhītālakāntāḥ $\n<lg>\n<l>prekṣiṣyante pathikavanitāḥ pratyayād āśvasantyaḥ &amp;</l>\n<l>kaḥ saṃnaddhe virahavidhurāṃ tvayy upekṣeta jāyāṃ %</l>\n<l>na syād anyo 'py aham iva jano yaḥ parādhīnavṛttiḥ // 1.8 //</l>\n</lg></p>\n\n<p>tvāṃ cāvaśyaṃ divasagaṇanātatparām ekapatnīm $\n<lg>\n<l>avyāpannām avihatagatir drakṣyasi bhrātṛjāyām &amp;</l>\n<l>āśābandhaḥ kusumasadṛśaṃ prāyaśo hy aṅganānāṃ %</l>\n<l>sadyaḥ pāti praṇayi hṛdayaṃ viprayoge ruṇaddhi // 1.9 //</l>\n</lg></p>\n\n<p>mandaṃ mandaṃ nudati pavanaś cānukūlo yathā tvāṃ $\n<lg>\n<l>vāmaś cāyaṃ nadati madhuraṃ cātakas te sagandhaḥ &amp;</l>\n<l>garbhādhānakṣaṇaparicayān nūnam ābaddhamālāḥ %</l>\n<l>seviṣyante nayanasubhagaṃ khe bhavantaṃ balākāḥ // 1.10 //</l>\n</lg></p>\n\n<p>kartuṃ yac ca prabhavati mahīm ucchilīndhrām avandhyāṃ $\n<lg>\n<l>tac chrutvā te śravaṇasubhagaṃ garjitaṃ mānasotkāḥ &amp;</l>\n<l>ā kailāsād bisakisalayacchedapātheyavantaḥ %</l>\n<l>saṃpatsyante nabhasi bhavato rājahaṃsāḥ sahāyāḥ // 1.11 //</l>\n</lg></p>\n\n<p>āpṛcchasva priyasakham amuṃ tuṅgam āliṅgya śailaṃ $\n<lg>\n<l>vandyaiḥ puṃsāṃ raghupatipadair aṅkitaṃ mekhalāsu &amp;</l>\n<l>kāle kāle bhavati bhavato yasya saṃyogam etya %</l>\n<l>snehavyaktiś ciravirahajaṃ muñcato bāṣpamuṣṇam // 1.12 //</l>\n</lg></p>\n\n<p>margaṃ tāvac chṛṇu kathayatas tvatprayāṇānurūpaṃ $\n<lg>\n<l>saṃdeśaṃ me tadanu jalada śroṣyasi śrotrapeyam &amp;</l>\n<l>khinnaḥ khinnaḥ śihariṣu padaṃ nyasya gantāsi yatra %</l>\n<l>kṣīṇaḥ kṣīṇaḥ parilaghu payaḥ srotasāṃ copabhujya // 1.13 //</l>\n</lg></p>\n\n<p>adreḥ śṛṅgaṃ harati pavanaḥ kiṃ svid ity unmukhībhir $\n<lg>\n<l>dṛṣṭotsāhaś cakitacakitaṃ mugdhasiddhāṅganābhiḥ &amp;</l>\n<l>sthānād asmāt sarasaniculād utpatodaṅmukhaḥ khaṃ %</l>\n<l>diṅnāgānāṃ pathi pariharan sthūlahastāvalepān // 1.14 //</l>\n</lg></p>\n\n<p>ratnacchāyāvyatikara iva prekṣyametatpurastād $\n<lg>\n<l>valmīkāgrāt prabhavati dhanuḥkhaṇḍam ākhaṇḍalasya &amp;</l>\n<l>yena śyāmaṃ vapur atitarāṃ kāntim āpatsyate te %</l>\n<l>barheṇeva sphuritarucinā gopaveṣasya viṣṇoḥ // 1.15 //</l>\n</lg></p>\n\n<p>tvayy āyantaṃ kṛṣiphalam iti bhrūvikārān abhijñaiḥ $\n<lg>\n<l>prītisnigdhairjanapadavadhūlocanaiḥ pīyamānaḥ &amp;</l>\n<l>sadyaḥsīrotkaṣaṇasurabhi kṣetram āruhya mālaṃ %</l>\n<l>kiṃcit paścād vraja laghugatir bhūya evottareṇa // 1.16 //</l>\n</lg></p>\n\n<p>tvām āsārapraśamitavanopaplavaṃ sādhu mūrdhnā $\n<lg>\n<l>vakṣyaty adhvaśramaparigataṃ sānumān āmrakūṭaḥ &amp;</l>\n<l>na kṣudro 'pi prathamasukṛtāpekṣayā saṃśrayāya %</l>\n<l>prāpte mitre bhavati vimukhaḥ kiṃ punar yas tatthoccaiḥ // 1.17 //</l>\n</lg></p>\n\n<p>channopāntaḥ pariṇataphaladyotibhiḥ kānanāmrais $\n<lg>\n<l>tvayy ārūḍhe śikharam acalaḥ snigdhaveṇīsavarṇe &amp;</l>\n<l>nūnaṃ yāsyaty amaramithunaprekṣaṇīyām avasthāṃ %</l>\n<l>madhye śyāmaḥ stana iva bhuvaḥ śeṣavistārapāṇḍuḥ // 1.18 //</l>\n</lg></p>\n\n<p>sthitvā tasmin vanacaravadhūbhuktakuñje muhūrtaṃ $\n<lg>\n<l>toyotsargadrutataragatis tatparaṃ vartma tīrṇaḥ &amp;</l>\n<l>revāṃ drakṣyasy upalaviṣame vindhyapāde viśīrṇāṃ %</l>\n<l>bhakticchedair iva viracitāṃ bhūtim aṅge gajasya // 1.19 //</l>\n</lg></p>\n\n<p>{adhvaklāntaṃ pratimukhagataṃ sānumānāmrakūṭas $\n<lg>\n<l>tuṅgena tvāṃ jalada śirasā vakṣyati ślāghamānaḥ &amp;</l>\n<l>āsāreṇa tvam api śamayes tasya naidāgham agniṃ %</l>\n<l>sadbhāvārdraḥ phalati na cireṇopakāro mahatsu // 1.19a} //</l>\n</lg></p>\n\n<p>tasyās tiktair vanagajamadair vāsitaṃ vāntavṛṣṭir $\n<lg>\n<l>jambūkuñjapratihatarayaṃ toyam ādāya gaccheḥ &amp;</l>\n<l>antaḥsāraṃ ghana tulayituṃ nānilaḥ śakṣyati tvāṃ %</l>\n<l>riktaḥ sarvo bhavati hi laghuḥ pūrṇatā gauravāya // 1.20 //</l>\n</lg></p>\n\n<p>nīpaṃ dṛṣṭvā haritakapiśaṃ kesarair ardharūḍhair $\n<lg>\n<l>āvirbhūtaprathamamukulāḥ kandalīś cānukaccham &amp;</l>\n<l>jagdhvāraṇyeṣv adhikasurabhiṃ gandham āghrāya corvyāḥ %</l>\n<l>sāraṅgās te jalalavamucaḥ sūcayiṣyanti mārgam // 1.21 //</l>\n</lg></p>\n\n<p>ambhobindugrahaṇacaturāṃś cātakān vīkṣamāṇāḥ $\n<lg>\n<l>śreṇībhūtāḥ parigaṇanayā nirdiśanto balākāḥ &amp;</l>\n<l>tvām āsādya stanitasamaye mānayiṣyanti siddhāḥ %</l>\n<l>sotkampāni priyasahacarīsaṃbhramāliṅgitāni // 1.22 //</l>\n</lg></p>\n\n<p>utpaśyāmi drutamapi sakhe matpriyārthaṃ yiyāsoḥ $\n<lg>\n<l>kālakṣepaṃ kakubhasurabhau parvate parvete te &amp;</l>\n<l>śuklāpāṅgaiḥ sajalanayanaiḥ svāgatīkṛtya kekāḥ %</l>\n<l>pratudyātaḥ katham api bhavān gantum āśu vyavasyet // 1.23 //</l>\n</lg></p>\n\n<p>pāṇḍucchāyopavanavṛtayaḥ ketakaiḥ sūcibhinnair $\n<lg>\n<l>nīḍārambhair gṛhabalibhujām ākulagrāmacaityāḥ &amp;</l>\n<l>tvayy āsanne pariṇataphalaśyāmajambūvanāntāḥ %</l>\n<l>saṃpatsyante katipayadinasthāyihaṃsā daśārṇāḥ // 1.24 //</l>\n</lg></p>\n\n<p>teṣāṃ dikṣu prathitavidiśālakṣaṇāṃ rājadhānīṃ $\n<lg>\n<l>gatvā sadyaḥ phalam avikalaṃ kāmukatvasya labdhā &amp;</l>\n<l>tīropāntastanitasubhagaṃ pāsyasi svādu yasmāt %</l>\n<l>sabhrūbhaṅgaṃ mukham iva payo vetravatyāś calormi // 1.25 //</l>\n</lg></p>\n\n<p>nīcairākhyaṃ girim adhivases tatra viśrāmahetos $\n<lg>\n<l>tvatsamparkāt pulakitam iva prauḍhapuṣpaiḥ kadambaiḥ &amp;</l>\n<l>yaḥ puṇyastrīratiparimalodgāribhir nāgarāṇām %</l>\n<l>uddāmāni prathayati śilāveśmabhir yauvanāni // 1.26 //</l>\n</lg></p>\n\n<p>viśrāntaḥ san vraja vananadītīrajānāṃ niṣiñcann $\n<lg>\n<l>udyānānāṃ navajalakaṇair yūthikājālkāni &amp;</l>\n<l>gaṇḍasvedāpanayanarujāklāntakarṇotpalānāṃ %</l>\n<l>chāyādānāt kṣaṇaparicitaḥ puṣpalāvīmukhānām // 1.27 //</l>\n</lg></p>\n\n<p>vakraḥ panthā yadapi bhavataḥ prasthitasyottarāśāṃ $\n<lg>\n<l>saudhotsaṅgapraṇayavimukho mā sma bhūr ujjayinyāḥ &amp;</l>\n<l>vidyuddāmasphuritacakritais tatra paurāṅganānāṃ %</l>\n<l>lolāpāṅgair yadi na ramase locanair vañcito 'si // 1.28 //</l>\n</lg></p>\n\n<p>vīcikṣobhastanitavihagaśreṇikāñcīguṇāyāḥ $\n<lg>\n<l>saṃsarpantyāḥ skhalitasubhagaṃ darśitāvartanābhaḥ &amp;</l>\n<l>nirvindhyāyāḥ pathi bhava rasābhyantaraḥ saṃnipatya %</l>\n<l>strīṇām ādyaṃ praṇayavacanaṃ vibhramo hi priyeṣu // 1.29 //</l>\n</lg></p>\n\n<p>veṇībhūtapratanusalilā tām atītasya sindhuḥ $\n<lg>\n<l>pāṇḍucchāyā taṭaruhatarubhraṃśibhirjīrṇaparṇaiḥ &amp;</l>\n<l>saubhāgyaṃ te subhaga virahāvasthayā vyañjayantī %</l>\n<l>kārśyaṃ yena tyajati vidhinā sa tvayaivopapādyaḥ // 1.30 //</l>\n</lg></p>\n\n<p>prāpyāvantīn udayanakathākovidagrāmavṛddhān $\n<lg>\n<l>pūrvoddiṣṭām upasara purīṃ śrīviśālāṃ viśālām &amp;</l>\n<l>svalpībhūte sucaritaphale svargiṇāṃ gāṃ gatānāṃ %</l>\n<l>śeṣaiḥ puṇyair hṛtam iva divaḥ kāntimat khaṇḍam ekam // 1.31 //</l>\n</lg></p>\n\n<p>dīrghīkurvan paṭu madakalaṃ kūjitaṃ sārasānāṃ $\n<lg>\n<l>pratyūṣeṣu sphuṭitakamalāmodamaitrīkaṣāyaḥ &amp;</l>\n<l>yatra strīṇāṃ harati surataglānim aṅgānukūlaḥ %</l>\n<l>śiprāvātaḥ priyatama iva prārthanācāṭukāraḥ // 1.32 //</l>\n</lg></p>\n\n<p>hārāṃs tārāṃs taralaguṭikān koṭiśaḥ śaṅkaśuktīḥ $\n<lg>\n<l>śaṣpaśyāmān marakatamaṇīn unmayūkhaprarohān &amp;</l>\n<l>dṛṣṭvā yasyāṃ vipaṇiracitān vidrumāṇāṃ ca bhaṅgān %</l>\n<l>saṃlakṣyante salilanidhayas toyamātrāvaśeṣāḥ // 1.33 //</l>\n</lg></p>\n\n<p>pradyotasya priyaduhitaraṃ vatsarājo 'tra jahre $\n<lg>\n<l>haimaṃ tāladrumavanam abhūd atra tasyaiva rājñaḥ &amp;</l>\n<l>atrodbhrāntaḥ kila nalagiriḥ stambham utpāṭya darpād %</l>\n<l>ity āgantūn ramayati jano yatra bandhūn abhijñaḥ // 1.34 //</l>\n</lg></p>\n\n<p>jālodgīrṇair upacitavapuḥ keśasaṃskāradhūpair $\n<lg>\n<l>bandhuprītyā bhavanaśikhjibhir dattanṛtyopahāraḥ &amp;</l>\n<l>harmyeṣv asyāḥ kusumasurabhiṣv adhavakhedaṃ nayethā %</l>\n<l>lakṣmīṃ paśyaṃl lalitavanitāpādarāgāṅkiteṣu // 1.35 //</l>\n</lg></p>\n\n<p>bhartuḥ kaṇṭhacchavir iti gaṇaiḥ sādaraṃ vīkṣyamāṇaḥ $\n<lg>\n<l>puṇyaṃ yāyās tribhuvanaguror dhāma caṇḍīśvarasya &amp;</l>\n<l>dhūtodyānaṃ kuvalayarajogandhibhir gandhavatyās %</l>\n<l>toyakrīḍāniratayuvatisnānatiktair marudbhiḥ // 1.36 //</l>\n</lg></p>\n\n<p>apy anyasmiñ jaladhara mahākālam āsādya kāle $\n<lg>\n<l>sthātavyaṃ te nayanaviṣayaṃ yāvad atyeti bhānuḥ &amp;</l>\n<l>kurvan sandhyāvalipaṭahatāṃ śūlinaḥ ślāghanīyām %</l>\n<l>āmandrāṇāṃ phalam avikalaṃ lapsyase garjitānām // 1.37 //</l>\n</lg></p>\n\n<p>pādanyāsaiḥ kvaṇitaraśanās tatra līlāvadhūtai $\n<lg>\n<l>ratnacchāyākhacitavalibhiś cāmaraiḥ klāntahastāḥ &amp;</l>\n<l>veśyās tvatto nakhapadasukhān prāpya varṣāgrabindūn %</l>\n<l>āmokṣyante tvayi madhukaraśreṇidīrghān kaṭakṣān // 1.38 //</l>\n</lg></p>\n\n<p>paścād uccairbhujataruvanaṃ maṇḍalenābhlīnaḥ $\n<lg>\n<l>sāṃdhyaṃ tejaḥ pratinavajapāpuṣparaktaṃ dadhānaḥ &amp;</l>\n<l>nṛttārambhe hara paśupater ārdranāgājinecchāṃ %</l>\n<l>śāntodvegastimitanayanaṃ dṛṣṭabhaktir bhavānyā // 1.39 //</l>\n</lg></p>\n\n<p>gacchantīnāṃ ramāṇavasatiṃ yoṣitāṃ tatra naktaṃ $\n<lg>\n<l>ruddhāloke narapatipathe sūcibhedyais tamobhiḥ &amp;</l>\n<l>saudāmanyā kanakanikaṣasnigdhayā darśayorvīṃ %</l>\n<l>toyotsargastanitamuharo mā ca bhūrviklavāstāḥ // 1.40 //</l>\n</lg></p>\n\n<p>tāṃ kasyāṃcid bhavanavalabhau suptapārāvatāyāṃ $\n<lg>\n<l>nītvā rātriṃ ciravilasanāt khinnavidyutkalatraḥ &amp;</l>\n<l>dṛṣṭe sūrye punarapi bhavān vāhayedadhvaśeṣaṃ %</l>\n<l>mandāyante na khalu suhṛdāmabhyupatārthakṛtyāḥ // 1.41 //</l>\n</lg></p>\n\n<p>tasmin kāle nayanasaliaṃ yoṣitāṃ khaṇḍitānāṃ $\n<lg>\n<l>śāntiṃ neyaṃ praṇayibhir ato vartma bhānos tyajāśu &amp;</l>\n<l>prāleyāstraṃ kamalavadanāt so.api hartuṃ nalinyāḥ %</l>\n<l>pratyāvṛttastvayi kararudhi syādanalpabhyasūyaḥ // 1.42 //</l>\n</lg></p>\n\n<p>gambhīrāyāḥ payasi saritaś cetasīva prasanne $\n<lg>\n<l>chāyātmāpi prakṛtisubhago lapsyate te praveśam &amp;</l>\n<l>tasmād asyāḥ kumudaviśadāny arhasi tvaṃ na dhairyān %</l>\n<l>moghīkartuṃ caṭulaśaphorodvartanaprekṣitāni // 1.43 //</l>\n</lg></p>\n\n<p>tasyāḥ kiṃcit karadhṛtam iva prāptvāīraśākhaṃ $\n<lg>\n<l>hṛtvā nīlaṃ salilavasanaṃ muktarodhonitambam &amp;</l>\n<l>prasthānaṃ te katham api sakhe lambamānasya bhāvi %</l>\n<l>jñātāsvādo vivṛtajaghanāṃ ko vihātuṃ samarthā // 1.44 //</l>\n</lg></p>\n\n<p>tvanniṣyandocchvasitavasudhāgandhasamparkaramyaḥ $\n<lg>\n<l>srotorandhradhvanitasubhagaṃ dantibhiḥ pīyamānaḥ &amp;</l>\n<l>nīcair vāsyaty upajigamiṣor devapūrvaṃ giriṃ te %</l>\n<l>śīto vāyuḥ pariṇamayitā kānanodumbarāṇām // 1.45 //</l>\n</lg></p>\n\n<p>tatra skandaṃ niyatavasatiṃ puṣpameghīkṛtātmā $\n<lg>\n<l>puṣpāsāraiḥ snapayatu bhavān vyomagaṅgājalārdraiḥ &amp;</l>\n<l>rakṣāhetor navaśaśibhṛtā vāsavīnāṃ camūnām %</l>\n<l>atyādityaṃ hutavahamukhe saṃbhṛtaṃ tad dhi teyaḥ // 1.46 //</l>\n</lg></p>\n\n<p>jyotirlekhāvalayi galitaṃ yasya barhaṃ bhavānī $\n<lg>\n<l>putrapremṇā kuvalayadalaprāpi karṇe karoti &amp;</l>\n<l>dhautāpāṅgaṃ haraśaśirucā pāvakes taṃ mayūraṃ %</l>\n<l>paścād adrigrahaṇagurubhir garjitair nartayethāḥ // 1.47 //</l>\n</lg></p>\n\n<p>ārādyainaṃ śaravaṇabhavaṃ devam ullaṅghitādhvā $\n<lg>\n<l>siddhadvandvair jalakaṇabhayād vīṇibhir muktamārgaḥ &amp;</l>\n<l>vyālambethāḥ surabhitanayālambhajāṃ mānayiṣyan %</l>\n<l>srotomūrtyā bhuvi pariṇatāṃ rantidevasya kīrtim // 1.48 //</l>\n</lg></p>\n\n<p>tvayy ādātuṃ jalam avanate śārṅgiṇo varṇacaure $\n<lg>\n<l>tasyāḥ sindhoḥ pṛthum api tanuṃ dūrabhāvāt pravāham &amp;</l>\n<l>prekṣiṣyante gaganagatayo nūnam āvarjya dṛṣṭir %</l>\n<l>ekaṃ bhuktāguṇam iva bhuvaḥ sthūlamadhyendranīlam // 1.49 //</l>\n</lg></p>\n\n<p>tām uttīrya vraja paricitabhrūlatāvibhramāṇāṃ $\n<lg>\n<l>pakṣmotkṣepād uparivilasatkṛṣṇaśāraprabhāṇām &amp;</l>\n<l>kundakṣepānugamadhukaraśrīmuṣām ātmabimbaṃ %</l>\n<l>pātrīkurvan daśapuravadhūnetrakautūhalānām // 1.50 //</l>\n</lg></p>\n\n<p>brahmāvartaṃ janapadam atha cchāyayā gāhamānaḥ $\n<lg>\n<l>kṣetraṃ kṣatrapradhanapiśunaṃ kauravaṃ tad bhajethāḥ &amp;</l>\n<l>rājanyānāṃ śitaśaraśatair yatra gāṇḍīvadhanvā %</l>\n<l>dhārāpātais tvam iva kamalāny abhyavarṣan mukhāni // 1.51 //</l>\n</lg></p>\n\n<p>hitvā hālām abhimatarasāṃ revatīlocanāṅkāṃ $\n<lg>\n<l>bandhuprītyā samaravimukho lāṅgalī yāḥ siṣeve &amp;</l>\n<l>kṛtvā tāsām adhigamam apāṃ saumya sārasvatīnām %</l>\n<l>antaḥ śuddhas tvam api bhavitā varṇamātreṇa kṛṣṇaḥ // 1.52 //</l>\n</lg></p>\n\n<p>tasmād gaccher anukanakhalaṃ śailarājāvatīrṇāṃ $\n<lg>\n<l>jāhnoḥ kanyāṃ sagaratanayasvargasopānapaṅktim &amp;</l>\n<l>gaurīvaktrabhrukuṭiracanāṃ yā vihasyeva phenaiḥ %</l>\n<l>śambhoḥ keśagrahaṇam akarod indulagnormihastā // 1.53 //</l>\n</lg></p>\n\n<p>tasyāḥ pātuṃ suragaja iva vyomni paścārdhalambī $\n<lg>\n<l>tvaṃ ced acchasphaṭikaviśadaṃ tarkayes tiryag ambhaḥ &amp;</l>\n<l>saṃsarpantyā sapadi bhavataḥ srotasi cchāyayāsau %</l>\n<l>syād asthānopagatayamunāsaṃgamevābhirāmā // 1.54 //</l>\n</lg></p>\n\n<p>āsīnānāṃ surabhitaśilaṃ nābhigandhair mṛgāṇāṃ $\n<lg>\n<l>tasyā eva prabhavam acalaṃ prāpya gauraṃ tuṣāraiḥ &amp;</l>\n<l>vakṣyasy adhvaśramavinayena tasya śṛṅge niṣaṇṇaḥ %</l>\n<l>śobhāṃ śubhrāṃ trinayanavṛṣotkhātapaṅkopameyam // 1.55 //</l>\n</lg></p>\n\n<p>taṃ ced vāyau sarati saralaskandhasaṃghaṭṭajanmā $\n<lg>\n<l>bādhetolkākṣapitacamarībālabhāro davāgniḥ &amp;</l>\n<l>arhasy enaṃ śamayitum alaṃ vāridhārāsahasrair %</l>\n<l>āpannārtipraśamanaphalāḥ saṃpado hy uttamānām // 1.56 //</l>\n</lg></p>\n\n<p>ye saṃrambhotpatanarabhasāḥ svāṅgabhaṅgāya tasmin $\n<lg>\n<l>muktādhvānaṃ sapadi śarabhā laṅghayeyur bhavantam &amp;</l>\n<l>tān kurvīthās tumulakarakāvṛṣṭipātāvakīrṇan %</l>\n<l>ke vā na syuḥ paribhavapadaṃ niṣphalārambhayatnāḥ // 1.57 //</l>\n</lg></p>\n\n<p>tatra vyaktaṃ dṛṣadi caraṇanyāsam ardhendumauleḥ $\n<lg>\n<l>śaśvat siddhair upacitabaliṃ bhaktinamraḥ parīyāḥ &amp;</l>\n<l>yasmin dṛṣṭe karaṇavigamād ūrdhvam uddhūtapāpāḥ %</l>\n<l>kalpiṣyante sthiragaṇapadaprāptaye śraddadhānāḥ // 1.58 //</l>\n</lg></p>\n\n<p>śabdāyante madhuram anilaiḥ kīcakāḥ pūryamāṇāḥ $\n<lg>\n<l>saṃraktābhis tripuravijayo gīyate kiṃnarābhiḥ &amp;</l>\n<l>nirhrādas te muraja iva cet kandareṣu dhvaniḥ syāt %</l>\n<l>saṃgītārtho nanu paśupates tatra bhāvī samagraḥ // 1.59 //</l>\n</lg></p>\n\n<p>prāleyādrer upataṭam atikramya tāṃs tān viśeṣān $\n<lg>\n<l>haṃsadvāraṃ bhṛgupatiyaśovartma yat krauñcarandhram &amp;</l>\n<l>tenodīcīṃ diśam anusares tiryag āyāmaśobhī %</l>\n<l>śyāmaḥ pādo baliniyamanābhyudyatasyeva viṣṇoḥ // 1.60 //</l>\n</lg></p>\n\n<p>gatvā cordhvaṃ daśamukhabhujocchvāsitaprasthasaṃdheḥ $\n<lg>\n<l>kailāsasya tridaśavanitādarpaṇasyātithiḥ syāḥ &amp;</l>\n<l>śṛṅgocchrāyaiḥ kumudaviśadair yo vitatya sthitaḥ khaṃ %</l>\n<l>rāśībhūtaḥ pratidinam iva tryambakasyaṭṭahāsaḥ // 1.61 //</l>\n</lg></p>\n\n<p>utpaśyāmi tvayi taṭagate snigdhabhinnāñjanābhe $\n<lg>\n<l>sadyaḥ kṛttadviradadaśanacchedagaurasya tasya &amp;</l>\n<l>śobhām adreḥ stimitanayanaprekṣaṇīyāṃ bhavitrīm %</l>\n<l>aṃsanyaste sati halabhṛto mecake vāsasīva // 1.62 //</l>\n</lg></p>\n\n<p>hitvā tasmin bhujagavalayaṃ śambhunā dattahastā $\n<lg>\n<l>krīḍāśaile yadi ca vicaret pādacāreṇa gaurī &amp;</l>\n<l>bhaṅgībhaktyā viracitavapuḥ stambhitāntarjalaughaḥ %</l>\n<l>sopānatvaṃ kuru maṇitaṭārohaṇāyāgrayāyī // 1.63 //</l>\n</lg></p>\n\n<p>tatrāvaśyaṃ valayakuliśoddhaṭṭanodgīrṇatoyaṃ $\n<lg>\n<l>neṣyanti tvāṃ surayuvatayo yantradhārāgṛhatvam &amp;</l>\n<l>tābhyo mokṣas tava yadi sakhe gharmalabdhasya na syāt %</l>\n<l>krīḍālolāḥ śravaṇaparuṣair garjitair bhāyayes tāḥ // 1.64 //</l>\n</lg></p>\n\n<p>hemāmbhojaprasavi salilaṃ mānasasyādadānaḥ $\n<lg>\n<l>kurvan kāmaṃ kṣaṇamukhapaṭaprītim airāvatasya &amp;</l>\n<l>dhunvan kalpadrumakisalayān yaṃśukānīva vātair %</l>\n<l>nānāceṣṭair jaladalalitair nirviśes taṃ nagendram // 1.65 //</l>\n</lg></p>\n\n<p>tasyotsaṅge praṇayina iva srastagaṅgādukūlāṃ $\n<lg>\n<l>na tvaṃ dṛṣṭvā na punar alakāṃ jñāsyase kāmacārin &amp;</l>\n<l>yā vaḥ kāle vahati salilodgāram uccair vimānā %</l>\n<l>muktājālagrathitam alakaṃ kāminīvābhravṛndam // 1.66 //</l>\n</lg></p>\n\n<p>{ūttarameghaḥ}</p>\n\n<p>vidhunvantaṃ lalitavanitāḥ sendracāpaṃ sacitrāḥ $\n<lg>\n<l>saṃgītāya prahatamurajāḥ snigdhagambhīraghoṣam &amp;</l>\n<l>antastoyaṃ maṇimayabhuvas tuṅgam abhraṃlihāgrāḥ %</l>\n<l>prāsādās tvāṃ tulayitum alaṃ yatra tais tair viśeṣaiḥ // 2.1 //</l>\n</lg></p>\n\n<p>haste līlākamalam alake bālakundānuviddhaṃ $\n<lg>\n<l>nītā lodhraprasavarajasā pāṇḍutām ānane śrīḥ &amp;</l>\n<l>cūḍāpāśe navakuravakaṃ cāru karṇe śirīṣaṃ %</l>\n<l>sīmante ca tvadupagamajaṃ yatra nīpaṃ vadhūnām // 2.2 //</l>\n</lg></p>\n\n<p>yatronmattabhramaramukharāḥ pādapā nityapuṣpā $\n<lg>\n<l>haṃsaśreṇīracitaraśanā nityapadmā nalinyaḥ &amp;</l>\n<l>kekotkaṇṭhā bhuvanaśikhino nityabhāsvatkalāpā %</l>\n<l>nityajyotsnāḥ prahitatamovṛttiramyāḥ pradoṣāḥ // 2.3 //</l>\n</lg></p>\n\n<p>ānandotthaṃ nayanasalilamyatra nānyair nimittair $\n<lg>\n<l>nānyas tāpaṃ kusumaśarajād iṣṭasaṃyogasādhyāt &amp;</l>\n<l>nāpy anyasmāt praṇayakalahād viprayogopapattir %</l>\n<l>vitteśānāṃ na ca khalu vayo yauvanād anyad asti // 2.4 //</l>\n</lg></p>\n\n<p>yasyāṃ yakṣāḥ sitamaṇimayāny etya harmyasthalāni $\n<lg>\n<l>jyotiśchāyākusumaracitāny uttamastrīsahāyāḥ &amp;</l>\n<l>āsevante madhu ratiphalaṃ kalpavṛkṣaprasūtaṃ %</l>\n<l>tvadgambhīradhvaniṣu śanakaiḥ puṣkareṣv āhateṣu // 2.5 //</l>\n</lg></p>\n\n<p>mandākinyāḥ salilaśiśiraiḥ sevyamānā marudbhir $\n<lg>\n<l>mandārāṇām anutaṭaruhāṃ chāyayā vāritoṣṇāḥ &amp;</l>\n<l>anveṣṭavyaiḥ kanakasikatāmuṣṭinikṣepagūḍhaiḥ %</l>\n<l>saṃkrīḍante maṇibhiramaraprārthitayā yatra kanyāḥ // 2.6 //</l>\n</lg></p>\n\n<p>nīvībandhocchvāsitaśithilaṃ yatra bimbādharāṇāṃ $\n<lg>\n<l>kṣaumaṃ rāgādanibhṛtakareṣv ākṣipatsu priyeṣu &amp;</l>\n<l>arcistuṅgān abhimukham api prāpya ratnapradīpān %</l>\n<l>hrīmūḍhānāṃ bhavati viphalapreraṇā cūrṇamuṣṭiḥ // 2.7 //</l>\n</lg></p>\n\n<p>netrā nītāḥ satatagatinā yadvimānāgrabhūmīr $\n<lg>\n<l>ālekhyānāṃ salilakaṇikādoṣam utpādya sadyaḥ &amp;</l>\n<l>śaṅkāspṛṣṭā iva jalamucas tvādṛśā jālamārgair %</l>\n<l>dhūmodgārānukṛtinipuṇā jarjarā niṣpatanti // 2.8 //</l>\n</lg></p>\n\n<p>yatra strīṇāṃ priyatamabhujocchvāsitāliṅgitānām $\n<lg>\n<l>aṅgaglāniṃ suratajanitāṃ tantujālāvalambāḥ &amp;</l>\n<l>tvatsaṃrodhāpagamaviśadaś candrapādair niśīthe %</l>\n<l>vyālumpanti sphuṭajalalavasyandinaś candrakāntāḥ // 2.9 //</l>\n</lg></p>\n\n<p>akṣayyāntarbhavananidhayaḥ pratyahaṃ raktakaṇṭhair $\n<lg>\n<l>udgāyadbhir dhanapatiyaśaḥ kiṃnarair yatra sārdham &amp;</l>\n<l>vaibhrājākhyaṃ vibudhavanitāvāramukhyasahāyā %</l>\n<l>baddhālāpā bahirupavanaṃ kāmino nirviśanti // 2.10 //</l>\n</lg></p>\n\n<p>gatyutkampād alakapatitair yatra mandārapuṣpaiḥ $\n<lg>\n<l>putracchedaiḥ kanakakamalaiḥ karṇavisraṃśibhiś ca &amp;</l>\n<l>muktājālaiḥ stanaparisaracchinnasūtraiś ca hārair %</l>\n<l>naiśo mārgaḥ savitur udaye sūcyate kāminīnām // 2.11 //</l>\n</lg></p>\n\n<p>vāsaś citraṃ madhu nayanayor vibhramādeśadakṣaṃ $\n<lg>\n<l>puṣpodbhedaṃ saha kisalayair bhūṣaṇānāṃ vikalpam &amp;</l>\n<l>lākṣārāgaṃ caraṇakamalanyāsayogyaṃ ca yasyām %</l>\n<l>ekaḥ sūte sakalam abalāmaṇḍanaṃ kalpavṛkṣaḥ // 2.12 //</l>\n</lg></p>\n\n<p>patraśyāmā dinakarahayaspardhino yatra vāhāḥ $\n<lg>\n<l>śailodagrās tvam iva kariṇo vṛṣṭimantaḥ prabhedāt &amp;</l>\n<l>yodhāgraṇyaḥ pratidaśamukhaṃ saṃyuge tasthivāṃsaḥ %</l>\n<l>pratyādiṣṭābharaṇarucayaś candrahāsavraṇāṅkaiḥ // 2.13 //</l>\n</lg></p>\n\n<p>matvā devaṃ dhanapatisakhaṃ yatra sākṣād vasantaṃ $\n<lg>\n<l>prāyaś cāpaṃ na vahati bhayān manmathaḥ ṣaṭpadajyam &amp;</l>\n<l>sabhrūbhaṅgaprahitanayanaiḥ kāmilakṣyeṣv amoghais %</l>\n<l>tasyārambhaś caturavanitāvibhramair eva siddhaḥ // 2.14 //</l>\n</lg></p>\n\n<p>tatrāgāraṃ dhanapatigṛhān uttareṇāsmadīyaṃ $\n<lg>\n<l>dūrāl lakṣyaṃ surapatidhanuścāruṇā toraṇena &amp;</l>\n<l>yasyopānte kṛtakatanayaḥ kāntayā vardhito me %</l>\n<l>hastaprāpyastavakanamito bālamandāravṛkṣaḥ // 2.15 //</l>\n</lg></p>\n\n<p>vāpī cāsmin marakataśilābaddhasopānamārgā $\n<lg>\n<l>haimaiśchannā vikacakamalaiḥ snigdhavaidūryanālaiḥ &amp;</l>\n<l>yasyās toye kṛtavasatayo mānasaṃ saṃnikṛṣṭaṃ %</l>\n<l>nādhyāsyanti vyapagataśucas tvām api prekṣya haṃsāḥ // 2.16 //</l>\n</lg></p>\n\n<p>tasyās tīre racitaśikharaḥ peśalair indranīlaiḥ $\n<lg>\n<l>krīḍāśailaḥ kanakakadalīveṣṭanaprekṣaṇīyaḥ &amp;</l>\n<l>madgehinyāḥ priya iti sakhe cetasā kātareṇa %</l>\n<l>prekṣyopāntasphuritataḍitaṃ tvāṃ tam eva smarāmi // 2.17 //</l>\n</lg></p>\n\n<p>raktāśokaś calakisalayaḥ kesaraś cātra kāntaḥ $\n<lg>\n<l>pratyāsannau kuruvakavṛter mādhavīmaṇḍapasya &amp;</l>\n<l>ekaḥ sakhyās tava saha mayā vāmapādābhilāṣī %</l>\n<l>kāṅkṣaty anyo vadanamadirāṃ dohadacchadmanāsyāḥ // 2.18 //</l>\n</lg></p>\n\n<p>tanmadhye ca sphaṭikaphalakā kāñcanī vāsayaṣṭir $\n<lg>\n<l>mūle baddhā maṇibhir anatiprauḍhavaṃśaprakāśaiḥ &amp;</l>\n<l>tālaiḥ śiñjāvalayasubhagair nartitaḥ kāntayā me %</l>\n<l>yām adhyāste divasavigame nīlakaṇṭhaḥ suhṛd vaḥ // 2.19 //</l>\n</lg></p>\n\n<p>ebhiḥ sādho hṛdayanihitair lakṣaṇair lakṣayethā $\n<lg>\n<l>dvāropānte likhitavapuṣau śaṅkhapadmau ca dṛṣṭvā &amp;</l>\n<l>kṣāmacchāyāṃ bhavanam adhunā madviyogena nūnaṃ %</l>\n<l>sūryāpāye na khalu kamalaṃ puṣyati svāmabhikhyām // 2.20 //</l>\n</lg></p>\n\n<p>gatvā sadyaḥ kalabhatanutāṃ śīghrasaṃpātahetoḥ $\n<lg>\n<l>krīḍāśaile prathamakathite ramyasānau niṣaṇṇaḥ &amp;</l>\n<l>arhasy antarbhavanapatitāṃ kartum alpālpabhāsaṃ %</l>\n<l>khadyotālīvilasitanibhāṃ vidyudunmeṣadṛṣṭim // 2.21 //</l>\n</lg></p>\n\n<p>tanvī śyāmā śikharīdaśanā pakvabimbādharauṣṭhī $\n<lg>\n<l>madhye kṣāmā cakitahariṇīprekṣaṇā nimnanābhiḥ &amp;</l>\n<l>śroṇībhārād alasagamanā stokanamrā stanābhyāṃ %</l>\n<l>yā tatra syād yuvatīviṣaye sṛṣṭir ādyaiva dhātuḥ // 2.22 //</l>\n</lg></p>\n\n<p>tāṃ jānīthāḥ parimitakathāṃ jīvitaṃ me dvitīyaṃ $\n<lg>\n<l>dūrībhūte mayi sahacare cakravākīm ivaikām &amp;</l>\n<l>gāḍhotkaṇṭhāṃ guruṣu divaseṣv eṣu gacchatsu bālāṃ %</l>\n<l>jātāṃ manye śiśiramathitāṃ padminīṃ vānyarūpām // 2.23 //</l>\n</lg></p>\n\n<p>nūnaṃ tasyāḥ prabalaruditocchūnanetraṃ priyāyā $\n<lg>\n<l>niḥśvāsānām aśiśiratayā bhinnavarṇādharoṣṭham &amp;</l>\n<l>hastanyastaṃ mukham asakalavyakti lambālakatvād %</l>\n<l>indor dainyaṃ tvadanusaraṇakliṣṭakānter bibharti // 2.24 //</l>\n</lg></p>\n\n<p>āloke te nipatati purā sā balivyākulā vā $\n<lg>\n<l>matsādṛśyaṃ virahatanu vā bhāvagamyaṃ likhantī &amp;</l>\n<l>pṛcchantī vā madhuravacanāṃ sārikāṃ pañjarasthāṃ %</l>\n<l>kaccid bhartuḥ smarasi rasike tvaṃ hi tasya priyeti // 2.25 //</l>\n</lg></p>\n\n<p>utsaṅge vā malinavasane saumya nikṣipya vīṇāṃ $\n<lg>\n<l>madgotrāṅkaṃ viracitapadaṃ geyam udgātukāmā &amp;</l>\n<l>tantrīm ārdrāṃ nayanasalilaiḥ sārayitvā kathaṃcid %</l>\n<l>bhūyo bhūyaḥ svayam api kṛtāṃ mūrcchanāṃ vismarantī // 2.26 //</l>\n</lg></p>\n\n<p>śeṣān māsān virahadivāsasthāpitasyāvadher vā $\n<lg>\n<l>vinyasyantī bhuvi gaṇanayā dehalīdattapuṣpaiḥ &amp;</l>\n<l>sambhogaṃ vā hṛdayanihitārambham āsvādayantī %</l>\n<l>prāyeṇaite ramaṇaviraheṣv aṅganānāṃ vinodāḥ // 2.27 //</l>\n</lg></p>\n\n<p>savyāpāram ahani na tathā pīḍayed viprayogaḥ $\n<lg>\n<l>śaṅke rātrau gurutaraśucaṃ nirvinodāṃ sakhīṃ te &amp;</l>\n<l>matsandeśaḥ sukhayitum alaṃ paśya sādhvīṃ niśīthe %</l>\n<l>tām unnidrām avaniśayanāṃ saudhavātāyanasthaḥ // 2.28 //</l>\n</lg></p>\n\n<p>ādhikṣāmāṃ virahaśayane saṃniṣaṇṇaikapārśvāṃ $\n<lg>\n<l>prācīmūle tanum iva kalāmātraśeṣāṃ himāṃśoḥ &amp;</l>\n<l>nītā rātriḥ kṣaṇa iva mayā sārdham icchāratair yā %</l>\n<l>tām evoṣṇair virahamahatīm aśrubhir yāpayantīm // 2.29 //</l>\n</lg></p>\n\n<p>pādān indoramṛtaśiśirāñjalamārgapraviṣṭān $\n<lg>\n<l>pūrvaprītyā gatamabhumukhaṃ saṃnivṛttaṃ tathaiva &amp;</l>\n<l>cakṣuḥ khedāt salilagurubhiḥ pakṣmabhiśchādayantīṃ %</l>\n<l>sābhre.ahnīva sthalakamalinī na prabhuddhāṃ na suptām // 2.30 //</l>\n</lg></p>\n\n<p>niḥśvāsenādharakisalayakleśinā vikṣipantīṃ $\n<lg>\n<l>śuddhasnānāt paruṣamalakaṃ nūnamāgaṇṇdalambam &amp;</l>\n<l>matsaṃbhogaḥ kathamupanamet svapnajo.apīti nidrām %</l>\n<l>ākāṅkṣantīṃ nayanasalilotpīḍaruddhāvakāśam // 2.31 //</l>\n</lg></p>\n\n<p>ādye baddhā virahadivase yā śikhā dāma hitvā $\n<lg>\n<l>śāpasyānte vigalitaśucā tāṃ mayodveṣṭanīyām &amp;</l>\n<l>sparśakliṣṭām ayamitanakhenāsakṛtsārayantīṃ %</l>\n<l>gaṇḍābhogāt kaṭhinaviṣamām ekaveṇīṃ kareṇa // 2.32 //</l>\n</lg></p>\n\n<p>sā saṃnyastābharaṇam abalā peśalaṃ dhārayantī $\n<lg>\n<l>śayyotsaṅge nihitam asakṛd duḥkhaduḥkhena gātram &amp;</l>\n<l>tvām apy asraṃ navajalamayaṃ mocayiṣyaty avaśyaṃ %</l>\n<l>prāyaḥ sarvo bhavati karuṇāvṛttir ārdrāntarātmā // 2.33 //</l>\n</lg></p>\n\n<p>jāne sakhyās tava mayi manaḥ saṃbhṛtasnehamasmād $\n<lg>\n<l>itthaṃbhūtāṃ prathamavirahe tām ahaṃ tarkayāmi &amp;</l>\n<l>vācālaṃ māṃ na khalu subhagaṃmanyabhāvaḥ karoti %</l>\n<l>pratyakṣaṃ te nikhilam acirād bhrātar uktaṃ mayā yat // 2.34 //</l>\n</lg></p>\n\n<p>ruddhāpāṅgaprasaram alakair añjanasnehaśūnyaṃ $\n<lg>\n<l>pratyādeśād api ca madhuno vismṛtabhrūvilāsam &amp;</l>\n<l>tvayy āsanne nayanam uparispandi śaṅke mṛgākṣyā %</l>\n<l>mīnakṣobhāc calakuvalayaśrītulām eṣyatīti // 2.35 //</l>\n</lg></p>\n\n<p>vāmaś cāsyāḥ kararuhapadair mucyamāno madīyair $\n<lg>\n<l>muktājālaṃ ciraparicitaṃ tyājito daivagatyā &amp;</l>\n<l>saṃbhogānte mama samucito hastasaṃvāhamānāṃ %</l>\n<l>yāsyaty ūruḥ sarasakadalīstambhagauraś calatvam // 2.36 //</l>\n</lg></p>\n\n<p>tasmin kāle jalada yadi sā labdhanidrāsukhā syād $\n<lg>\n<l>anvāsyaināṃ stanitavimukho yāmamātraṃ sahasva &amp;</l>\n<l>mā bhūd asyāḥ praṇayini mayi svapnalabdhe kathaṃcit %</l>\n<l>sadyaḥ kaṇṭhacyutabhujalatāgranthi gāḍhopagūḍham // 2.37 //</l>\n</lg></p>\n\n<p>tām utthāpya svajalakaṇikāśītalenānilena $\n<lg>\n<l>pratyāśvastāṃ samam abhinavair jālakair mālatīnām &amp;</l>\n<l>vidyudgarbhaḥ stimitanayanāṃ tvatsanāthe gavākṣe %</l>\n<l>vaktuṃ dhīraḥ stanitavacanair māninīṃ prakramethāḥ // 2.38 //</l>\n</lg></p>\n\n<p>bhartur mitraṃ priyam avidhave viddhi mām ambuvāhaṃ $\n<lg>\n<l>tatsaṃdeśair hṛdayanihitair āgataṃ tvatsamīpam &amp;</l>\n<l>yo vṛndāni tvarayati pathi śramyatāṃ proṣitānāṃ %</l>\n<l>mandrasnigdhair dhvanibhir abalāveṇimokṣotsukāni // 2.39 //</l>\n</lg></p>\n\n<p>ity ākhyāte pavanatanayaṃ maithilīvonmukhī sā $\n<lg>\n<l>tvām utkaṇṭhocchvasitahṛdayā vīkṣya sambhāvya caiva &amp;</l>\n<l>śroṣyaty asmāt param avahitā saumya sīmantinīnāṃ %</l>\n<l>kāntodantaḥ suhṛdupanataḥ saṃgamāt kiṃcid ūnaḥ // 2.40 //</l>\n</lg></p>\n\n<p>tām āyuṣman mama ca vacanād ātmanaś copakartuṃ $\n<lg>\n<l>brūyā evaṃ tava sahacaro rāmagiryāśramasthaḥ &amp;</l>\n<l>avyāpannaḥ kuśalam abale pṛcchati tvāṃ viyuktaḥ %</l>\n<l>pūrvābhāṣyaṃ sulabhavipadāṃ prāṇinām etad eva // 2.41 //</l>\n</lg></p>\n\n<p>aṅgenāṅgaṃ pratanu tanunā gāḍhataptena taptaṃ $\n<lg>\n<l>sāsreṇāśrudrutam aviratotkaṇṭham utkaṇṭhitena &amp;</l>\n<l>uṣṇocchvāsaṃ samadhikatarocchvāsinā dūravartī %</l>\n<l>saṃkalpais tair viśati vidhinā vairiṇā ruddhamārgaḥ // 2.42 //</l>\n</lg></p>\n\n<p>śabdākhyeyaṃ yadapi kila te yaḥ sakhīnāṃ purastāt $\n<lg>\n<l>karṇe lolaḥ kathayitum abhūd ānanasparśalobhāt &amp;</l>\n<l>so 'tikrāntaḥ śravaṇaviṣayaṃ locanābhyām adṛṣṭas %</l>\n<l>tvām utkaṇṭhāviracitapadaṃ manmukhenedam āha // 2.43 //</l>\n</lg></p>\n\n<p>śyāmāsv aṅgaṃ cakitahariṇīprekṣaṇe dṛṣṭipātaṃ $\n<lg>\n<l>vaktracchāyāṃ śaśini śikhināṃ barhabhāreṣu keśān &amp;</l>\n<l>utpaśyāmi pratanuṣu nadīvīciṣu bhrūvilāsān %</l>\n<l>hantaikasmin kvacid api na te caṇḍi sādṛśyam asti // 2.44 //</l>\n</lg></p>\n\n<p>tvām ālikhya praṇayakupitāṃ dhāturāgaiḥ śilāyām $\n<lg>\n<l>ātmānaṃ te caraṇapatitaṃ yāvad icchāmi kartum &amp;</l>\n<l>asrais tāvan muhur upacitair dṛṣṭir ālupyate me %</l>\n<l>krūras tasminn api na sahate saṃgamaṃ nau kṛtāntaḥ // 2.45 //</l>\n</lg></p>\n\n<p>dhārāsiktasthalasurabhiṇas tvanmukhasyāsya bāle $\n<lg>\n<l>dūrībhūtaṃ pratanum api māṃ pañcabāṇaḥ kṣiṇoti &amp;</l>\n<l>gharmānte 'smin vigaṇaya kathaṃ vāsarāṇi vrajeyur %</l>\n<l>diksaṃsaktapravitataghanavyastasūryātapāni // 2.45a //</l>\n</lg></p>\n\n<p>mām ākāśapraṇihitabhujaṃ nirdayāśleṣahetor $\n<lg>\n<l>labdhāyās te katham api mayā svapnasandarśaneṣu &amp;</l>\n<l>paśyantīnāṃ na khalu bahuśo na sthalīdevatānāṃ %</l>\n<l>muktāsthūlās tarukisalayeṣv aśruleśāḥ patanti // 2.46 //</l>\n</lg></p>\n\n<p>bhittvā sadyaḥ kisalayapuṭān devadārudrumāṇāṃ $\n<lg>\n<l>ye tatkṣīrasrutisurabhayo dakṣiṇena pravṛttāḥ &amp;</l>\n<l>āliṅgyante guṇavati mayā te tuṣārādrivātāḥ %</l>\n<l>pūrvaṃ spṛṣṭaṃ yadi kila bhaved aṅgam ebhis taveti // 2.47 //</l>\n</lg></p>\n\n<p>saṃkṣipyante kṣana iva kathaṃ dīrghayāmā triyāmā $\n<lg>\n<l>sarvāvasthāsv ahar api kathaṃ mandamandātapaṃ syāt &amp;</l>\n<l>itthaṃ cetaś caṭulanayane durlabhaprārthanaṃ me %</l>\n<l>gāḍhoṣmābhiḥ kṛtam aśaraṇaṃ tvadviyogavyathābhiḥ // 2.48 //</l>\n</lg></p>\n\n<p>nanv ātmānaṃ bahu vigaṇayann ātmanaivāvalambe $\n<lg>\n<l>tatkalyāṇi tvam api nitarāṃ mā gamaḥ kātaratvam &amp;</l>\n<l>kasyātyantaṃ sukham upanataṃ duḥkham ekāntato vā %</l>\n<l>nīcair gacchaty upari ca daśā cakranemikrameṇa // 2.49 //</l>\n</lg></p>\n\n<p>śāpānto me bhujagaśayanād utthite śārṅgapāṇau $\n<lg>\n<l>śeṣān māsān gamaya caturo locane mīlayitvā &amp;</l>\n<l>paścād āvāṃ virahaguṇitaṃ taṃ tam ātmābhilāṣaṃ %</l>\n<l>nirvekṣyāvaḥ pariṇataśaraccandrikāsu kṣapāsu // 2.50 //</l>\n</lg></p>\n\n<p>bhūyaścāha tvam api śayane kaṇṭhalagnā purā me $\n<lg>\n<l>nidrāṃ gatvā kim api rudatī sasvaraṃ viprabuddhā &amp;</l>\n<l>sāntarhāsaṃ kathitam asakṛt pṛcchataś ca tvayā me %</l>\n<l>dṛṣṭaḥ svapne kitava ramayan kām api tvaṃ mayeti // 2.51 //</l>\n</lg></p>\n\n<p>etasmān māṃ kuśalinam abhijñānadānād viditvā $\n<lg>\n<l>mā kaulīnād asitanayane mayy aviśvāsinī bhūḥ &amp;</l>\n<l>snehān āhuḥ kim api virahe dhvaṃsinas te tv abhogād %</l>\n<l>iṣṭe vastuny upacitarasāḥ premarāśībhavanti // 2.52 //</l>\n</lg></p>\n\n<p>āśvāsyaivaṃ prathamavirahodagraśokāṃ sakhīṃ te $\n<lg>\n<l>śailād āśu trinayanavṛṣotkhātakūṭān nivṛttaḥ &amp;</l>\n<l>sābhijñānaprahitakuśalais tadvacobhir mamāpi %</l>\n<l>prātaḥ kundaprasavaśithilaṃ jīvitaṃ dhārayethāḥ // 2.53 //</l>\n</lg></p>\n\n<p>kaccit saumya vyavasitam idaṃ bandhukṛtyaṃ tvayā me $\n<lg>\n<l>pratyādeśān na khalu bhavato dhīratāṃ kalpayāmi &amp;</l>\n<l>niḥśabdo 'pi pradiśasi jalaṃ yācitaś cātakebhyaḥ %</l>\n<l>pratyuktaṃ hi praṇayiṣu satām īpsitārthakriyaiva // 2.54 //</l>\n</lg></p>\n\n  </body>\n\n"
}