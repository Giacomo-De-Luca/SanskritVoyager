{
  "title": "sa_nāgārjuna-śūnyatāsaptati",
  "body": "<body xmlns='http://www.tei-c.org/ns/1.0'>\n\n<p>Śūnyatāsaptatiḥ (Śs)</p>\n\n<lg>\n<l>svopajñavṛttyā samanvitā utpādasthitibhaṅgāstināstihīnasamottamam /</l>\n<l>laukikavyavahārāttu buddhenoktaṃ na tattvataḥ // 1 //</l>\n</lg>\n\n<lg>\n<l>ātmā kaścinna cānātmā hyātmānātmetaraśca na /</l>\n<l>vācyaḥ sarvaḥ svabhāvena śūnyo nirvāṇasadṛśaḥ // 2 //</l>\n</lg>\n\n<lg>\n<l>hetupratyayasāmagrayāṃ sarvasyāṃ vā pṛthak pṛthak /</l>\n<l>sarvabhāvasvabhāvo na tasmācchūnyaṃ hi vidyate // 3 //</l>\n</lg>\n\n<lg>\n<l>bhāvo notpadyate bhāvān nābhāvo 'vidyamānataḥ /</l>\n<l>sadasanna virodhānna sthitibhaṅgau hyajātitaḥ // 4 //</l>\n</lg>\n\n<lg>\n<l>na jāyate yadā jātaṃ nājātamapi jāyate /</l>\n<l>jātājātācca naivaṃ hi jāyamāno 'pi jāyate // 5 //</l>\n</lg>\n\n<lg>\n<l>phale syāt phalavān hetuḥ nāstitve 'hetunā samaḥ /</l>\n<l>sadasattve virodhitvaṃ traikālye nopapadyate // 6 //</l>\n</lg>\n\n<lg>\n<l>naikatve 'nekavṛttirna no 'nekatve hi naikatā /</l>\n<l>tatpratītyasamutpannabhāvāste hyanimittakāḥ // 7 //</l>\n</lg>\n\n<lg>\n<l>dvādaśāṅgo hyanutpādaḥ samutpādaḥ pratītyajaḥ /</l>\n<l>ekacitte na tad yuktaṃ bahuṣvapi na yujyate // 8 //</l>\n</lg>\n\n<lg>\n<l>ātmā nāsti na cānātmā nityānitye duḥkhaṃ sukham /</l>\n<l>śucirnāśucirapyasti viparyāsā na santyataḥ // 9 //</l>\n</lg>\n\n<lg>\n<l>tadabhāve na cāvidyā viparyāsacatuṣkajā /</l>\n<l>tadabhāvānna saṃskārāḥ syuḥ śeṣā api tādṛśāḥ // 10 //</l>\n</lg>\n\n<lg>\n<l>saṃskāre 'satyavidyā na naiva sa tadabhāvataḥ /</l>\n<l>parasparaṃ hetubhūte svabhāvena na sidhyataḥ // 11 //</l>\n</lg>\n\n<lg>\n<l>svayaṃ svabhāvato 'siddhaṃ paraṃstajjanayet katham /</l>\n<l>ato 'siddhaparaistairna janyeran pratyayaiḥ pare // 12 //</l>\n</lg>\n\n<lg>\n<l>pitā putro na putro 'pi pitānyonyaṃ na tau vinā /</l>\n<l>tathā na yugapattau hi dvādaśāṅgaṃ tathaiva ca // 13 //</l>\n</lg>\n\n<lg>\n<l>pratītya viṣayān svapne na syād duḥkhaṃ sukhaṃ yathā /</l>\n<l>viṣayo na tathaivāpi taṃ pratītya pratītyajaḥ // 14 //</l>\n</lg>\n\n<lg>\n<l>svabhāvāddhi na bhāvāśceduttamādhamamadhyamāḥ /</l>\n<l>nānātve 'sati hetubhyo 'bhinirvṛttirna sidhyati // 15 //</l>\n</lg>\n\n<lg>\n<l>bhāvāḥ svabhāvataḥ siddhā no 'pratītya pratītya sat /</l>\n<l>niḥsvabhāvāḥ kuto bhāvāḥ svabhāvo 'pi nasthāpyate // 16 //</l>\n</lg>\n\n<lg>\n<l>svabhāvaparabhāvau vā bhaṅgo 'bhāve 'pi vā kutaḥ /</l>\n<l>svabhāvaparabhāvau cābhāvaste 'to viparyayāḥ // 17 //</l>\n</lg>\n\n<lg>\n<l>śūnyatve sati notpādo nirodho 'pi na vidyate /</l>\n<l>svabhāvaśūnyatāyāṃ hi kutaḥ syādudayavyayau // 18 //</l>\n</lg>\n\n<lg>\n<l>abhāve 'sati bhāvo na bhāvābhāvau na caikadā /</l>\n<l>ṛte bhāvaṃ na cābhāvo bhāvo 'bhāvaḥ sadā bhavet // 19 //</l>\n</lg>\n\n<lg>\n<l>na svato nāpi parato 'bhāvo bhāvaṃ vinā na hi /</l>\n<l>ata eva na bhāvo 'styabhāvo na tadabhāvataḥ // 20 //</l>\n</lg>\n\n<lg>\n<l>sati bhāve śāśvatatvaṃ vyucchedastadabhāvataḥ /</l>\n<l>ubhayaṃ hi sato bhāvād bhāvo 'to nābhyupeyate // 21 //</l>\n</lg>\n\n<lg>\n<l>santānāttanna santānaṃ bhāvo nirvartya naśyati /</l>\n<l>sidhyatīdaṃ na santānocchedadoṣaśca pūrvavat // 22 //</l>\n</lg>\n\n<lg>\n<l>dṛṣṭvā nirvṛttimārgoktiḥ śūnyatvānnodayavyayau /</l>\n<l>ado 'nyonyavirodhāddhi viruddhānaṃ ca darśanāt // 23 //</l>\n</lg>\n\n<lg>\n<l>yadyutpādanirodhau na nirvāṇaṃ kinnirodhataḥ /</l>\n<l>na nirvāṇamanutpādānirodhau yau svabhāvataḥ? // 24 //</l>\n</lg>\n\n<lg>\n<l>nirodho yadi nirvāṇaṃ hyucchedaḥ śāśvato 'nyathā /</l>\n<l>tasmād bhāvo na cābhāvo 'pyanutpādānirodhatā // 25 //</l>\n</lg>\n\n<lg>\n<l>kācitsthitirhi nirvāṇamabhāvo 'pi ca tad bhavet /</l>\n<l>abhāve 'pi hi tannaivābhāvābhāve 'pi tacca na // 26 //</l>\n</lg>\n\n<lg>\n<l>na svato lakṣaṇaṃ lakṣyāllakṣyaṃ sidhyati lakṣaṇāt /</l>\n<l>nāpyanyonyamasiddhasyāsiddho naiva hi sādhakaḥ // 27 //</l>\n</lg>\n\n<lg>\n<l>etena kāraṇaṃ kāryaṃ vedanāvedakādayaḥ /</l>\n<l>dṛśyadraṣṭrādikāḥ sarve ke 'pi coktā aśeṣataḥ // 28 //</l>\n</lg>\n\n<lg>\n<l>asthiteśca mithaḥ siddheḥ svato 'siddheśca samplavāt /</l>\n<l>bhāvābhāvācca traikālyamasanmātraṃ vikalpanā // 29 //</l>\n</lg>\n\n<lg>\n<l>utpādasthitibhaṅgā na trayaṃ saṃskṛtalakṣaṇam /</l>\n<l>tasmānna vidyate kiñcitsaṃskṛtaṃ nāpyasaṃskṛtam // 30 //</l>\n</lg>\n\n<lg>\n<l>bhagno na bhajyate 'bhagno 'pyasthitasya na ca sthitiḥ /</l>\n<l>sthitasyāpi sthitirnāsan saṃścāpyutpadyate na hi // 31 //</l>\n</lg>\n\n<lg>\n<l>na sannāsanna sadasannaiko nāneka ityapi /</l>\n<l>saṃskṛto 'saṃskṛtaḥ sarve koṭiṣvāsveva te gatāḥ // 32 //</l>\n</lg>\n\n<lg>\n<l>asti karmasvakatvaṃ hi karmakarmaphalaṃ tathā /</l>\n<l>karmaṇo 'vipraṇāśaśca dideśa bhagavān guruḥ // 33 //</l>\n</lg>\n\n<lg>\n<l>aniruddhamanutpannaṃ karmoktaṃ niḥsvabhāvakam /</l>\n<l>ātmagrahāddhi tajjātaṃ janako 'pi vikalpataḥ // 34 //</l>\n</lg>\n\n<lg>\n<l>yadi svabhāvataḥ karma tajjaḥ kāyo 'pi śāśvataḥ /</l>\n<l>vipākaduḥkhavanna syāt, syādātmaivāpi karma ca // 35 //</l>\n</lg>\n\n<lg>\n<l>karma pratyayajaṃ kiñcināstyapratyayajaṃ na ca /</l>\n<l>māyāvatsarvasaṃskārāḥ gandhabhukpurmarīcivat // 36 //</l>\n</lg>\n\n<lg>\n<l>kleśakāraṇakaṃ karma saṃskārāḥ kleśakarmataḥ /</l>\n<l>karmahetuśca kāyo 'pi trayaṃ śūnyaṃ svabhāvataḥ // 37 //</l>\n</lg>\n\n<lg>\n<l>karmaṇyasati kartā na dvayābhāve na tatphalam /</l>\n<l>tadabhāve na bhoktā syādasattvācca viviktatā // 38 //</l>\n</lg>\n\n<lg>\n<l>yo 'paśyatkarmaśūnyatvaṃ samyagjñānena kama na /</l>\n<l>karmaṇyasati karmabhyaḥ samutpannā na santi vai // 39 //</l>\n</lg>\n\n<lg>\n<l>nirmimīte yathā ṛddhyā bhagavāṃśca tathāgataḥ /</l>\n<l>tena nirmitakenāpi hyanyo nirmīyate punaḥ // 40 //</l>\n</lg>\n\n<lg>\n<l>buddhanirmitakaḥ śūnyaḥ kā tannirmitake kathā /</l>\n<l>yatkiñcitkalpanāmātrasattvaṃ taccobhayostathā // 41 //</l>\n</lg>\n\n<lg>\n<l>kartā nirmitakeneva karma nirmitasadṛśam /</l>\n<l>śūnyaṃ svabhāvato yatsat kalpanāmātrameva tat // 42 //</l>\n</lg>\n\n<lg>\n<l>karmakartā na nirvāṇaṃ yadi karma svabhāvataḥ /</l>\n<l>iṣṭāniṣṭaphalaṃ na syāttadbhāvo yadi nāsti vai // 43 //</l>\n</lg>\n\n<lg>\n<l>saccāpyasti hyasaccāpi sadasaccāpi vidyate /</l>\n<l>sugamā na hi buddhānāmābhiprāyikadeśanā // 44 //</l>\n</lg>\n\n<lg>\n<l>rūpaṃ ced bhūtato jātaṃ tadrūpaṃ syādatattvataḥ /</l>\n<l>svabhāvānna hi tannāpi paratastadabhāvataḥ // 45 //</l>\n</lg>\n\n<lg>\n<l>ekasminna catuḥsattvaṃ sannaikaṃ hi caturṣvapi /</l>\n<l>asaccaturmahābhūtāpekṣaṃ rūpaṃ kva sidhyati // 46 //</l>\n</lg>\n\n<lg>\n<l>liṅgāditi na talliṅgamatyantāgrahaṇānnanu /</l>\n<l>hetupratyayajaṃ sattve na liṅgaṃ neti yujyate // 47 //</l>\n</lg>\n\n<lg>\n<l>rūpasya grahaṇaṃ cet syātsvasvabhāvagraho bhavet /</l>\n<l>asannimittayā buddhyā hyasadrūpagrahaḥ katham // 48 //</l>\n</lg>\n\n<lg>\n<l>buddhyā kṣaṇikayā rūpaṃ nāpyate kṣaṇikaṃ yadā /</l>\n<l>tadānāgatarūpaṃ cātītaṃ kimiva gṛhyate // 49 //</l>\n</lg>\n\n<lg>\n<l>kadāpi varṇasaṃsthāne yadā naiva pṛthak pṛthak /</l>\n<l>naikagraho hi bhinnānāṃ hyubhe rūpaṃ prasidhyataḥ // 50 //</l>\n</lg>\n\n<lg>\n<l>na rūpe nāpi madhye hi cakṣurbuddhirna cakṣuṣoḥ /</l>\n<l>cakṣuḥ pratītya rūpaṃ ca viparyāso vikalpanā // 51 //</l>\n</lg>\n\n<lg>\n<l>cakṣuḥ paśyati nātmānaṃ rūpaṃ paśyennu tatkatham /</l>\n<l>cakṣurnirātmakaṃ rūpaṃ śeṣāṇyāyatanānyapi // 52 //</l>\n</lg>\n\n<lg>\n<l>cakṣuḥ svabhāvataḥ śūnyaṃ śūnyañca parabhāvataḥ /</l>\n<l>śūnyaṃ tathaiva rūpañca śeṣāṇyāyatanānyapi // 53 //</l>\n</lg>\n\n<lg>\n<l>saṃsparśena sahaikaṃ syāttadānyeṣāṃ hi śūnyatā /</l>\n<l>śūnyaṃ nāpekṣate 'śūnyaṃ hyaśūnyaṃ cāpi śūnyatām // 54 //</l>\n</lg>\n\n<lg>\n<l>nāsti svabhāvasaṃyogaḥ trikamasthitamapyasat /</l>\n<l>tatsvabhāvātmasaṃsparśo nāstyato vedanāpi sat // 55 //</l>\n</lg>\n\n<lg>\n<l>antarāyatanaṃ prāpya vijñānaṃ bāhyameva vā /</l>\n<l>jāyate 'to na vijñānaṃ śūnyaṃ māyāmarīcivat // 56 //</l>\n</lg>\n\n<lg>\n<l>vijñeyāpekṣayotpādādvijñānaṃ nāsti sad dhruvam /</l>\n<l>jñātuścāvidyamānatvamasattvājjñānajñeyayoḥ // 57 //</l>\n</lg>\n\n<lg>\n<l>kaścinnityo hyanityo vānityaṃ sarvaṃ ca nāsti vā /</l>\n<l>bhāve nityaṃ hyanityaṃ vā kathaṅkāraṃ tathā bhavet // 58 //</l>\n</lg>\n\n<lg>\n<l>rāgo dveṣaśca moho hi ceṣṭāniṣṭaviparyayaiḥ /</l>\n<l>pratyayajā hyato rāgo dveṣo mohaśca na svataḥ // 59 //</l>\n</lg>\n\n<lg>\n<l>yasmin rāgo bhavettasmin dveṣamohau yatastataḥ /</l>\n<l>vikalpato hi jāyante no vikalpo 'pi tattvataḥ // 60 //</l>\n</lg>\n\n<lg>\n<l>ye vikalpyā na te santi kalpyābhāve kva kalpanam /</l>\n<l>pratyayairjanitattvāddhi śūnye kalpyakakalpane // 61 //</l>\n</lg>\n\n<lg>\n<l>caturviparyayai rjātā nāvidyā tattvadarśanāt /</l>\n<l>tadabhāve na saṃskārāḥ syuḥ śeṣā api tādṛśāḥ // 62 //</l>\n</lg>\n\n<lg>\n<l>yadyatpratītya yajjātaṃ tadabhāve na tattataḥ /</l>\n<l>bhāvābhāvāśca saṃskārāsaṃskārāḥ śāntanirvṛtāḥ // 63 //</l>\n</lg>\n\n<lg>\n<l>hetupratyayajā bhāvāḥ kalpyante ye ca tatvataḥ /</l>\n<l>proktā śāstrā hyavidyā sā dvādaśāṅgaṃ tato bhavet // 64 //</l>\n</lg>\n\n<lg>\n<l>bhāvaśūnyatvasajjñānānnāvidyā tattvadarśanāt /</l>\n<l>so hyavidyānirodho 'to dvādaśāṅgaṃ nirudhyate // 65 //</l>\n</lg>\n\n<lg>\n<l>māyāmarīcigandharvapurabudbudaphenavat /</l>\n<l>saṃskārāḥ svapnasaṃkāśā vidyante 'lātacakravat // 66 //</l>\n</lg>\n\n<lg>\n<l>bhāvaḥ svabhāvataḥ kaścinnātrābhāvo 'pi vidyate /</l>\n<l>hetupratyayato jāto bhāvo 'bhāvaśca śūnyakaḥ // 67 //</l>\n</lg>\n\n<lg>\n<l>sarvabhāvasvabhāvānāṃ śūnyatvādupadiṣṭavān /</l>\n<l>sarve pratītyajā bhāvā ityatulyastathāgataḥ // 68 //</l>\n</lg>\n\n<lg>\n<l>tanmātraḥ paramārtho hi bhagavān buddha uktavān /</l>\n<l>lokavartanamāśritya sarvaṃ nānā yathārthataḥ // 69 //</l>\n</lg>\n\n<lg>\n<l>lokabhāsanabhaṅgo na dharmaḥ kaścinna tattvataḥ /</l>\n<l>bhīto 'jño 'kalpanirhāre saugate vacane tvataḥ // 70 //</l>\n</lg>\n\n<lg>\n<l>idampratītya cāstīdaṃ na rodho lokapaddhateḥ /</l>\n<l>pratītyajaḥ sa niḥsattvaḥ santyete niścayaḥ katham // 71 //</l>\n</lg>\n\n<lg>\n<l>tattvānvīkṣārataḥ śrāddha ukte kutrāpi na sthitaḥ /</l>\n<l>prāpya yuktyā nayaṃ śāntaḥ bhāvābhāvaprahāṇataḥ // 72 //</l>\n</lg>\n\n<lg>\n<l>idampratyayatājñānāt dṛṣṭijālavinirgataḥ /</l>\n<l>aspṛṣṭaṃ yāti nirvāṇaṃ rāgapratighamohahaḥ // 73 //</l>\n</lg>\n\n<p>śūnyatāsaptatervṛttiḥ ācāryanāgārjunapādakṛtā samāptā //</p>\n\n  </body>\n\n"
}