{
  "title": "sa_vasubandhu-trisvabhāvanirdeśa",
  "body": "<body xmlns='http://www.tei-c.org/ns/1.0'>\n\n<p>// namo mañjuśriye kumārabhūtāya //</p>\n\n<p>ācāryavasubandhupraṇītaḥ</p>\n\n<p>Trisvabhāvanirdeśaḥ (Tsn)</p>\n\n<lg>\n<l>kalpitaḥ paratantraśca pariniṣpanna eva ca /</l>\n<l>trayaḥ svabhāvā dhīrāṇāṃ gambhīrajñeyamiṣyate // Tsn_1 //</l>\n</lg>\n\n<lg>\n<l>yat khyāti paratantro 'sau yathā khyāti sa kalpitaḥ /</l>\n<l>pratyayādhīnavṛttitvāt kalpanāmātrabhāvataḥ // Tsn_2 //</l>\n</lg>\n\n<lg>\n<l>tasya khyāturyathākhyānaṃ yā sadāvidyamānatā /</l>\n<l>jñeyaḥ sa pariniṣpannasvabhāvo 'nanyathātvataḥ // Tsn_3 //</l>\n</lg>\n\n<lg>\n<l>tatra kiṃ khyātyasatkalpaḥ kathaṃ khyāti dvayātmanā /</l>\n<l>tasya kā nāstitā tena yā tatrādvayadharmatā // Tsn_4 //</l>\n</lg>\n\n<lg>\n<l>asatkalpo 'tra kaścittaṃ yatastena hi kalpyate /</l>\n<l>yathā ca kalpayatyartha tathātyantaṃ na vidyate // Tsn_5 //</l>\n</lg>\n\n<lg>\n<l>taddhetuphalabhāvena cittaṃ dvividhamiṣyate /</l>\n<l>yadālayākhyaṃ vijñānaṃ pravṛttyākhyaṃ ca saptadhā // Tsn_6 //</l>\n</lg>\n\n<lg>\n<l>saṃkleśavāsanābījaiścitatvāccittamucyate /</l>\n<l>cittamādyaṃ dvitīyaṃ tu citrākārapravṛttitaḥ // Tsn_7 //</l>\n</lg>\n\n<lg>\n<l>samāsato 'bhūtakalpaḥ sa caiṣa trividho mataḥ /</l>\n<l>vaipākikastathā naimittiko 'nyaḥ prātibhāsikaḥ // Tsn_8 //</l>\n</lg>\n\n<lg>\n<l>prathamo mūlavijñānaṃ tadvipākātmakaṃ yataḥ /</l>\n<l>anyaḥ pravṛttivijñānaṃ dṛśyadṛgvittivṛttitaḥ // Tsn_9 //</l>\n</lg>\n\n<lg>\n<l>sadasattvād dvayaikatvāt saṃkleśavyavadānayoḥ /</l>\n<l>lakṣaṇābhedataśceṣṭā svabhāvānāṃ gaṃbhīratā // Tsn_10 //</l>\n</lg>\n\n<lg>\n<l>sattvena gṛhyate yasmādatyantābhāva eva ca /</l>\n<l>svabhāvaḥ kalpitastena sadasallakṣaṇo mataḥ // Tsn_11 //</l>\n</lg>\n\n<lg>\n<l>vidyate bhrāntibhāvena yathākhyānaṃ na vidyate /</l>\n<l>paratantro yatastena sadasallakṣaṇo mataḥ // Tsn_12 //</l>\n</lg>\n\n<lg>\n<l>advayatvena yaccāsti dvayasyābhāva eva ca /</l>\n<l>svabhāvastena niṣpannaḥ sadasallakṣaṇo mataḥ // Tsn_13 //</l>\n</lg>\n\n<lg>\n<l>dvaividhyāt kalpitārthasya tadasattvaikabhāvataḥ /</l>\n<l>svabhāvaḥ kalpito bālairdvayaikatvātmako mataḥ // Tsn_14 //</l>\n</lg>\n\n<lg>\n<l>prakhyānād dvayabhāvena bhrāntimātraikabhāvataḥ /</l>\n<l>svabhāvaḥ paratantrākhyo dvayaikatvātmako mataḥ // Tsn_15 //</l>\n</lg>\n\n<lg>\n<l>dvayābhāvasvabhāvatvādadvayaikasvabhāvataḥ /</l>\n<l>svabhāvaḥ pariniṣpanno dvayaikatvātmako mataḥ // Tsn_16 //</l>\n</lg>\n\n<lg>\n<l>kalpitaḥ paratantraśca jñeyaṃ saṃkleśalakṣaṇam /</l>\n<l>pariniṣpanna iṣṭastu vyavadānasya lakṣaṇam // Tsn_17 //</l>\n</lg>\n\n<lg>\n<l>asaddvayasvabhāvatvāt tadabhāvasvabhāvataḥ /</l>\n<l>svabhāvāt kalpitājjñeyo niṣpanno 'bhinnalakṣaṇaḥ // Tsn_18 //</l>\n</lg>\n\n<lg>\n<l>advayatvasvabhāvatvād dvayābhāvasvabhāvataḥ /</l>\n<l>niṣpannāt kalpitaścaiva vijñeyo 'bhinnalakṣaṇaḥ // Tsn_19 //</l>\n</lg>\n\n<lg>\n<l>yathākhyānamasadbhāvāt tathāsattvasvabhāvataḥ /</l>\n<l>svabhāvāt paratantrākhyānniṣpanno 'bhinnalakṣaṇaḥ // Tsn_20 //</l>\n</lg>\n\n<lg>\n<l>asaddvayasvabhāvatvād yathākhyānāsvabhāvataḥ /</l>\n<l>niṣpannāt paratantro 'pi vijñeyo 'bhinnalakṣaṇaḥ // Tsn_21 //</l>\n</lg>\n\n<lg>\n<l>kramabhedaḥ svabhāvānāṃ vyavahārādhikārataḥ /</l>\n<l>tatpraveśādhikārācca vyutpattyarthaṃ vidhīyate // Tsn_22 //</l>\n</lg>\n\n<lg>\n<l>kalpito vyavahārātmā vyavahartrātmako 'paraḥ /</l>\n<l>vyavahārasamucchedasvabhāvaścānya iṣyate // Tsn_23 //</l>\n</lg>\n\n<lg>\n<l>dvayābhāvātmakaḥ pūrvaṃ paratantraḥ praviśyate /</l>\n<l>tataḥ praviśyate tatra kalpamātramasaddvayam // Tsn_24 //</l>\n</lg>\n\n<lg>\n<l>tato dvayābhāvabhāvo niṣpanno 'tra praviśyate /</l>\n<l>tathā hyasāveva tadā astināstīti cocyate // Tsn_25 //</l>\n</lg>\n\n<lg>\n<l>trayo 'pyete svabhāvā hi advayālambalakṣaṇāḥ /</l>\n<l>abhāvādatathābhāvāt tadabhāvasvabhāvataḥ // Tsn_26 //</l>\n</lg>\n\n<lg>\n<l>māyākṛtaṃ mantravaśāt khyāti hastyātmanā yathā /</l>\n<l>ākāramātraṃ tatrāsti hastī nāsti tu sarvathā // Tsn_27 //</l>\n</lg>\n\n<lg>\n<l>svabhāvaḥ kalpito hastī paratantrastadākṛtiḥ /</l>\n<l>yastatra hastyabhāvo 'sau pariniṣpanna iṣyate // Tsn_28 //</l>\n</lg>\n\n<lg>\n<l>asatkalpastathā khyāti mūlacittād dvayātmanā /</l>\n<l>dvayamatyantato nāsti tatrāstyākṛtimātrakam // Tsn_29 //</l>\n</lg>\n\n<lg>\n<l>mantravanmūlavijñānaṃ kāṣṭhavattathatā matā /</l>\n<l>hastyākāravadeṣṭavyo vikalpo hastivad dvayam // Tsn_30 //</l>\n</lg>\n\n<lg>\n<l>arthatattvaprativedhe yugapallakṣaṇatrayam /</l>\n<l>parijñā ca prahāṇaṃ ca prāptiśceṣṭā yathākramam // Tsn_31 //</l>\n</lg>\n\n<lg>\n<l>parijñānupalambho 'tra hānirakhyānamiṣyate /</l>\n<l>upalambhanimittā tu prāptiḥ sākṣātkriyāpi sā // Tsn_32 //</l>\n</lg>\n\n<lg>\n<l>dvayasyānupalambhena dvayākāro vigacchati /</l>\n<l>vigamāt tasya niṣpanno dvayābhāvo 'dhigamyate // Tsn_33 //</l>\n</lg>\n\n<lg>\n<l>hastino 'nupalambhaśca vigamaśca tadākṛteḥ /</l>\n<l>upalambhaśca kāṣṭhasya māyāyāṃ yugapad yathā // Tsn_34 //</l>\n</lg>\n\n<lg>\n<l>viruddhadhīvāraṇatvād buddhyā vaiyarthyadarśanāt /</l>\n<l>jñānatrayānuvṛtteśca mokṣāpattirayatnataḥ // Tsn_35 //</l>\n</lg>\n\n<lg>\n<l>cittamātropalambhena jñeyārthānupalambhatā /</l>\n<l>jñeyārthānupalambhena syāccittānupalambhatā // Tsn_36 //</l>\n</lg>\n\n<lg>\n<l>dvayoranupalambhena dharmadhātūpalabhbhatā /</l>\n<l>dharmadhātūpalambhena syād vibhutvopalambhatā // Tsn_37 //</l>\n</lg>\n\n<lg>\n<l>upalabdhavibhutvaśca svaparārthaprasiddhitaḥ /</l>\n<l>prāpnotyanuttarāṃ bodhiṃ dhīmān kāyatrayātmikām // Tsn_38 //</l>\n</lg>\n\n<p>iti trisvabhāvanirdeśaḥ samāptaḥ //</p>\n\n<p>kṛtirācāryavasubandhupādānāmiti //</p>\n\n  </body>\n\n"
}