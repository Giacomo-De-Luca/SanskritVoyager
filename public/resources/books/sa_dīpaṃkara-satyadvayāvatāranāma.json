{
  "title": "sa_dīpaṃkara-satyadvayāvatāranāma",
  "body": "<body xmlns='http://www.tei-c.org/ns/1.0'>\n\n<p>Satyadvayāvatāranāma (Sda)</p>\n\n<p>// namo mahākāruṇikāya //</p>\n\n<lg>\n<l>dve satye samupāśritya buddhānāṃ dharmadeśanā /</l>\n<l>lokasaṃvṛtisatyaṃ ca satyaṃ ca paramārthataḥ // Sda_1 //</l>\n</lg>\n\n<lg>\n<l>saṃvṛttirmanyate dvedhā mithyā ca tathatā tathā /</l>\n<l>ādyā dvidhodacandraśca kusiddhāntavitarkaṇā // Sda_2 //</l>\n</lg>\n\n<lg>\n<l>avicāraikaramyā ca vināśotpādadharmiṇī /</l>\n<l>arthakriyāsamarthā ca tathatāsaṃvṛtirmatā // Sda_3 //</l>\n</lg>\n\n<lg>\n<l>eka evaparo hyarthaḥ paraiśca dvividho mataḥ /</l>\n<l>na kācid dharmatā siddhā kuto dvitryādikaṃ bhavet // Sda_4 //</l>\n</lg>\n\n<lg>\n<l>anutpādanirodhādi deśanāvākyalakṣitam /</l>\n<l>paramārthābhinnaśīlatvān naiva dharmā na dharmatā // Sda_5 //</l>\n</lg>\n\n<lg>\n<l>śūnyatāyāṃ vibhedastu kiñcinmātraṃ na vidyate /</l>\n<l>nirvikalpatayā bodhe śūnyatādṛṣṭirucyate // Sda_6 //</l>\n</lg>\n\n<lg>\n<l>uktaṃ sūtre sugambhīre taddarśanamadarśanam /</l>\n<l>tatra draṣṭā na dṛśyaṃ cāpyanādinidhanaṃ śivam // Sda_7 //</l>\n</lg>\n\n<lg>\n<l>nirvikalpaṃ nirālambaṃ bhāvābhāvavivarjitam /</l>\n<l>anāśrayāpratiṣṭhānam atulyaṃ nirgatāgatam // Sda_8 //</l>\n</lg>\n\n<lg>\n<l>anirvācyamanābhāsaṃ nirvikāramasaṃskṛtam /</l>\n<l>yogigamyamidaṃ kleśajñeyāvaraṇavarjitam // Sda_9 //</l>\n</lg>\n\n<lg>\n<l>pratyakṣamanumānañca taddvayaṃ bauddhasammatam /</l>\n<l>ubhābhyāṃ śūnyatā gamyetyarvāgdṛṅmohabhāṣitam // Sda_10 //</l>\n</lg>\n\n<lg>\n<l>prasajyeddharmatājñānaṃ tīrthike śrāvake 'pi ca /</l>\n<l>vijñānināñca kiṃ vācyaṃ mādhyamike 'viruddhatā // Sda_11 //</l>\n</lg>\n\n<lg>\n<l>tarhi sarve 'pi siddhāntā mānameyatayā samāḥ /</l>\n<l>sarvatarkaviruddhatvān mānameyāpi dharmatā // Sda_12 //</l>\n</lg>\n\n<lg>\n<l>bāhulyena kathaṃ na syāt pratyakṣaṃ cānumā vṛthā /</l>\n<l>tīrthyavādanivṛtyarthaṃ vidvadbhiḥ kṛtayaḥ kṛtāḥ // Sda_13 //</l>\n</lg>\n\n<lg>\n<l>savikalpāvikalpābhyāṃ jñānābhyāṃ nāvagamyate /</l>\n<l>āgame 'pi sphuṭaṃ vidvānācāryo bhavya āha ca // Sda_14 //</l>\n</lg>\n\n<lg>\n<l>śūnyatāvagatā kena vyākṛtā yā tathāgataiḥ /</l>\n<l>nāgāntevāsicandro hi dharmatāsatyadarśakaḥ // Sda_15 //</l>\n</lg>\n\n<lg>\n<l>tataḥ paramparāmnāyairdharmatāsatyagamyatā /</l>\n<l>dharmaskandhasahasrāṇi catvāryuktānyaśīti ca // Sda_16 //</l>\n</lg>\n\n<p>dharmatāntargataṃ sarvam muktistu śūnyatābodhes\n<l>tadarthā śeṣabhāvanā tathyasaṃvṛtimādhūya // Sda_17 //</l></p>\n\n<lg>\n<l>śūnyatābhyasane sati saṃvṛtihetoḥpuṇyādeḥ /</l>\n<l>paralokācca vañcyate viviktārthamajānānaḥ // Sda_18 //</l>\n</lg>\n\n<lg>\n<l>svalpaśrutisamāśritaḥ yo naraḥ puṇyakṛnnāsti /</l>\n<l>naṣṭaḥ kāpuruṣastu saḥ vināśayati durdṛṣṭā // Sda_19 //</l>\n</lg>\n\n<lg>\n<l>śūnyatā mandamedhasam candrācārya uvācaivam /</l>\n<l>upāyabhūtaṃ vyavahārasatyamupeyabhūtaṃ paramārthasatyam // Sda_20 //</l>\n</lg>\n\n<lg>\n<l>dvayorvibhedaṃ na hi veda yo sa vrajedapāyaṃ viparītabodhāt /</l>\n<l>vyavahāramanāgamya paramārtho na deśyate // Sda_21 //</l>\n</lg>\n\n<lg>\n<l>tathyasaṃvṛtisopānamantareṇa vipaścitaḥ /</l>\n<l>tattvaprāsādaśikharārohaṇaṃ na hi yujyate // Sda_22 //</l>\n</lg>\n\n<lg>\n<l>yathāyaṃ saṃvṛterbhāso yuktyā kiñcinna labhyate /</l>\n<l>paramārthastvalabdhatvam ādisaṃsthitadharmatā // Sda_23 //</l>\n</lg>\n\n<lg>\n<l>hetupratyayajanyatvāt saṃvṛtirbhāsavanmatā /</l>\n<l>ayuktaṃ śodhitum cet kairjalacandrādivinirmitam // Sda_24 //</l>\n</lg>\n\n<lg>\n<l>nānāpratyayajanyatvāt siddho bhāso 'khilastataḥ /</l>\n<l>pratyayānāṃ tu vicchedātsaṃvṛttyāpi na sambhavaḥ // Sda_25 //</l>\n</lg>\n\n<lg>\n<l>evaṃ dṛṣṭerasaṃmohāj jāte caryāviśodhane /</l>\n<l>unmārge 'gamanaṃ kṛtvākaniṣṭhaṃ sthānamāpnuyāt // Sda_26 //</l>\n</lg>\n\n<lg>\n<l>āyuṣyamalpaṃ bāhulāśca vidyā āyuḥpramāṇaṃ ca kiyanna vidmaḥ /</l>\n<l>svābhīṣṭameva pratilambhanīyaṃ haṃsairyathā kṣīramivāmbumadhyāt // Sda_27 //</l>\n</lg>\n\n<lg>\n<l>arvāgdṛśā mohavaśena cāpi kṣamo na satyadvayanirṇaye 'pi /</l>\n<l>uktīrgurūṇāmiha sampratītya nyastaṃ dvayaṃ nāgamataṃ hi satyam // Sda_28 //</l>\n</lg>\n\n<lg>\n<l>rājño 'nurodhena suvarṇadvīpe kṛte 'tra śrāddho yadi vā jano 'dya /</l>\n<l>gṛhṇātu samyak suparīkṣaṇena na śraddhayā naiva ca gauraveṇa // Sda_29 //</l>\n</lg>\n\n<lg>\n<l>sauvarṇarājena guroḥphalena saṃpreṣito devamatirhi bhikṣuḥ /</l>\n<l>tasyāgrahāt satyadvayāvatāro yuktyā sudhībhistviha vīkṣaṇīyaḥ // Sda_30 //</l>\n</lg>\n\n<p>ācāryadīpaṅkaraśrījñānaviracitaḥ satyadvayāvatāraḥ samāptaḥ /</p>\n\n<p>tenaiva paṇḍitena anuvādakena vīryasiṃhena cānūdya saṃśodhya ca nirṇītaḥ /</p>\n\n  </body>\n\n"
}