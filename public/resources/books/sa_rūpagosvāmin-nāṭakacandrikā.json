{
  "title": "sa_rūpagosvāmin-nāṭakacandrikā",
  "body": "<body xmlns='http://www.tei-c.org/ns/1.0'>\n<div>\n<p>Nāṭakacandrikā</p>\n\n<p>śrī-śrī-kṛṣṇa-caitanya-candrāya namaḥ |</p>\n\n<lg>\n<l>vīkṣya bharata-muni-śāstraṃ rasapūrvasudhākaraṃ ca ramaṇīyam |</l>\n<l>lakṣaṇam ati-saṃkṣepād vilikhyate nāṭakasyedam // RNc_1 //</l>\n</lg>\n\n<lg>\n<l>nātīva-saṅgatatvād bharata-muner mata-virodhāc ca |</l>\n<l>sāhitya-darpaṇīyā na gṛhītā prakriyā prāyaḥ // RNc_2 //</l>\n</lg>\n\n<lg>\n<l>divyena divyādivyena tathā'divyena vā yutam |</l>\n<l>dhīreṇāḍhyam udāttena kṛṣṇaś ca lalitena ca // RNc_3 //</l>\n</lg>\n\n<lg>\n<l>śṛṅgāra-vīrānyatara-mukhyaṃ ramye'nivṛttayuk |</l>\n<l>prastāvanānta-sambandhaṃ sandhi-sandhy-aṅga-saṅgatam // RNc_4 //</l>\n</lg>\n\n<lg>\n<l>sandhyantaraikaviṃśatyā ṣaṭ-triṃśad-bhūṣaṇair yutam |</l>\n<l>patākā-sthānakair yuktam athopekṣepakais tathā // RNc_5 //</l>\n</lg>\n\n<lg>\n<l>bhāṣāvidhāna-saṃyuktaṃ satkāvya-guṇa-garbhitam |</l>\n<l>nāṭakaṃ doṣa-rahitaṃ sarvāmanda-pradāyakam // RNc_6 //</l>\n</lg>\n\n<p>tatra nāyakaḥ --</p>\n\n<lg>\n<l>svayaṃ prakaṭitaiśvaryo divyaḥ kṛṣṇādir īritaḥ |</l>\n<l>divyo'pi nara-ceṣṭatvād divyādivyo raghūdvahaḥ // RNc_7 //</l>\n</lg>\n\n<lg>\n<l>adivyo dharma-putrādir eṣu kṛṣṇo guṇādhikaḥ |</l>\n<l>nāyakānāṃ guṇāḥ sarve yatra sarva-vidhāḥ smṛtāḥ // RNc_8 //</l>\n</lg>\n\n<lg>\n<l>lālityaudattyayor atra vyaktā śobhābharo'dhikaḥ |</l>\n<l>tenaiṣa nāyako yuktaḥ śṛṅgārottara-nāṭake // RNc_9 //</l>\n</lg>\n\n<lg>\n<l>yat-paroḍhopapatyos tu gauṇatvaṃ kathitaṃ budhaiḥ |</l>\n<l>tat tu kṛṣṇaṃ ca gopīś ca vineti pratipāditam // RNc_10 //</l>\n</lg>\n\n<p>tathā coktam rasa-vilāse (sudeva-kṛte) --</p>\n\n<lg>\n<l>neṣṭā yad aṅgini rase kavibhiḥ paroḍhā</l>\n<l>  tad gokulāmbuja-dṛśāṃ kulam antareṇa |</l>\n<l>āśaṃsayā rasa-vidher avatārikāṇāṃ</l>\n<l>  kaṃsāriṇā rasika-maṇḍala-śekhareṇa // RNc_11 //</l>\n</lg>\n\n<p>atha rasāḥ --</p>\n\n<lg>\n<l>rasāḥ śṛṅgāra-vīrādyā jñeyā rasa-sudhārṇave |</l>\n<l>anye hāsyādayaḥ kāryā asminn aṅgatayā budhaiḥ // RNc_12 //</l>\n</lg>\n\n<p>athetivṛttam --</p>\n\n<p>itivṛttaṃ bhavet khyātaṃ k ptaṃ miśram iti tridhā |\n<lg>\n<l>śāstra-prasiddhaṃ khyātaṃ syāt k ptaṃ kavi-vinirmitam |</l>\n<l>tayoḥ saṅkulatā miśraṃ k ptaṃ ramyaṃ tu nāṭake |</l>\n<l>nāṭakaṃ khyāta-vṛttaṃ syāt k pta-vṛttā tu nāṭikā |</l>\n<l>īhāmṛgo miśra-vṛtta iti nāṭyāṅga-bhāṣitam ||</l>\n</lg></p>\n\n<p>atha prastāvanā --</p>\n\n<lg>\n<l>athāsya pratipādyasya tīrthaṃ prastāvanocyate |</l>\n<l>prastāvanāyāṃ tu mukhe nāndī kāryā śubhāvahā ||</l>\n</lg>\n\n<lg>\n<l>āśīrnamaskriyā-vastunirdeśānyatamānvitā |</l>\n<l>aṣṭabhir daśabhir yuktā kiṃ vā dvādaśabhiḥ padaiḥ ||</l>\n</lg>\n\n<lg>\n<l>candranāmāṅkitā prāyo maṅgalārtha-padojjvalā |</l>\n<l>maṅgalaṃ cakra-kamala-cakrora-kumudādikam ||</l>\n</lg>\n\n<p>tatrāśīr-anvitā, yathā lalita-mādhave (1.1) --</p>\n\n<lg>\n<l>suraripu-sudṛśāṃm uroja-kokān</l>\n<l>  mukha-kamalāni ca khedayan nakhaṇḍaḥ |</l>\n<l>ciram akhila-suhṛt cakoranandī</l>\n<l>  diśatu mukunda-yaśaḥ-śaśī mudaṃ vaḥ ||</l>\n</lg>\n\n<p>namaskriyānvitā, yathā tatraiva (1.2)</p>\n\n<lg>\n<l>aṣṭau prokṣya dig-aṅganā ghana-rasaiḥ patrāṅkurāṇāṃ śriyā</l>\n<l>  kurvan-mañjulatā-bharasya ca sadā rāmāvalī-maṇḍanam |</l>\n<l>yaḥ pīne hṛdi bhānujām atulabhāṃ candrākṛtiṃ cojjvalāṃ</l>\n<l>  rundhānaḥ kramate tam atra mudiraṃ kṛṣṇaṃ namaskurmahe ||</l>\n</lg>\n\n<p>vastu-nirdeśānvitā cātraiva aṣṭau prokṣya digaṅganā ityādir eva |</p>\n\n<p>aṣṭapada-yuktā yathā vīra-carite prathamāṅke (prastāvanāyāḥ prathamaḥ\nślokaḥ)-</p>\n\n<lg>\n<l>antaḥ-svacchāya nityāya devāya hṛta-pāpmane |</l>\n<l>tyakta-krama-vibhāgāya caitanya-jyotiṣe namaḥ ||</l>\n</lg>\n\n<l>kaścid aṣṭa-padāṃ pādair aṣṭabhiḥ padyayor jagau // RNc_17 //</l>\n\n<p>daśapadānvitā yathā abhirāma-rāghave --</p>\n\n<lg>\n<l>kriyāsu kalyāṇaṃ bhujaga-śayanād utthitavataḥ |</l>\n<l>  kaṭākṣāḥ kāruṇya-prasara-rasa-veṇī-laharayaḥ |</l>\n<l>harer lakṣmī-līlā-kamala-dala-saubhāgya-suhṛdaḥ</l>\n<l>  sudhāsāra-smerāḥ sucarita-viśeṣaika-sulabhāḥ ||</l>\n</lg>\n\n<p>dvādaśa-padānvitā yathā sura-ripu-sudṛśām uroja-kokān ityādi (LalM 1.1) |</p>\n\n<lg>\n<l>atraiva candra-nāmāṅkitā maṅgalārthatā cāsti |</l>\n<l>bhāraty atrocitā vṛttir eṣā tu caturaṅgikā |</l>\n<l>prarocanā mukhe caiva vīthī-prahasane tathā // RNc_18 //</l>\n</lg>\n\n<p>tatra prarocanā --</p>\n\n<lg>\n<l>deśa-kāla-kathā-nātha-sabhyādīnāṃ praśaṃsayā |</l>\n<l>śrotṝṇām unmukhīkāraḥ kathiteyaṃ prarocanā // RNc_19 //</l>\n</lg>\n\n<p>yathā lalita-mādhave (1.7) --</p>\n\n<p>sūtradhāraḥ | kim ity evam ucyate | paśya paśya --</p>\n\n<lg>\n<l>cakāsti śarad-utsavaḥ sphurati vaiṣṇavānāṃ sabhā</l>\n<l>  cirasya girir utdgiraty amala-kīrtidhārāṃ hareḥ |</l>\n<l>kim anyad iha mādhavo madhura-mūrtir udbhāsate</l>\n<l>  tad eṣa paraodayas tava viśuddha-puṇya-śriyaḥ ||</l>\n</lg>\n\n<p>atha āmukham --</p>\n\n<lg>\n<l>sūtradhāro naṭīṃ brūte svakāryaṃ prati yuktitaḥ |</l>\n<l>prastutākṣepi citroktyā yat tad āmukham īritam // RNc_20 //</l>\n</lg>\n\n<lg>\n<l>yad āmukham iti proktaṃ saiva pratsāvanocyate |</l>\n<l>pañcāmukhāṅgāny ucyante kathodghātaḥ pravartakam // RNc_21 //</l>\n</lg>\n\n<lg>\n<l>prayogātiśayaś ceti tathā vīthy-aṅga-yugmakam |</l>\n<l>udghātyakāvalagita-saṅgakaṃ muninoditam // RNc_22 //</l>\n</lg>\n\n<p>tatra kathodghātaḥ --</p>\n\n<lg>\n<l>sūtrivākyaṃ tad-arthaṃ vā svetivṛttasamaṃ yadā |</l>\n<l>svīkṛtya praviśet pātraṃ kathodghātaḥ sa kīrtitaḥ // RNc_23 //</l>\n</lg>\n\n<p>yathā harivilāse --</p>\n\n<lg>\n<l>nirupama-mahima-dhurāṇāṃ jagatī-durbodha-bhāvānām |</l>\n<l>lokottara-caritānāṃ hṛdayaṃ ko jñātum īśati ||</l>\n</lg>\n\n<p>(nepathye) hanta bhoḥ satyam āttha lokottara-caritānāṃ hṛdayaṃ ko jñātum\nīśatīti ||</p>\n\n<p>atha pravartakam --</p>\n\n<l>ākṣiptaṃ kāla-sāmyena pravṛttiḥ syāt pravartakam // RNc_24 //</l>\n\n<p>yathā keśava-carite --</p>\n\n<lg>\n<l>ullāsayan sumanasāṃ paritaḥ kalāpaṃ</l>\n<l>  saṃvardhayan sapadi vaibhavam uddhavasya |</l>\n<l>dhīraṃ numer api mano madayan samantād</l>\n<l>  ānandano milati sundari mādhavo'yam ||</l>\n</lg>\n\n<p>iti niṣkrāntau tataḥ praviśati mādhavaḥ |</p>\n\n<p>yathā vā vidagdha-mādhave (1.10) --</p>\n\n<lg>\n<l>so'yaṃ vasanta-samayaḥ samiyāya yasmin</l>\n<l>  pūrṇaṃ tam īśvaram upoḍha-navānugāgam |</l>\n<l>gūḍha-grahā rucirayā saha rādhayāsau</l>\n<l>  raṅgāya saṅgamayitā niśi paurṇamāsī ||</l>\n</lg>\n\n<lg>\n<l>atha prayogātiśayaḥ --</l>\n<l>eṣo'yam ity upakṣepāt sūtradhāra-prayogataḥ |</l>\n<l>preveśa-sūcanaṃ yatra prayogātiśayo hi saḥ // RNc_25 //</l>\n</lg>\n\n<p>yathā lalita-mādhave (4.16) garbhāṅke --</p>\n\n<lg>\n<l>vṛddhayā śaśvad-ārabdha-nirodhām api rādhikām |</l>\n<l>nirābādhaṃ sadā sādhu ramayaty eṣa mādhavaḥ ||</l>\n</lg>\n\n<p>athodghātyakam --</p>\n\n<lg>\n<l>padāni tv agatārthāni tad-artha-gataye narāḥ |</l>\n<l>yojayanti padair anyais tad udghātyakam ucyate // RNc_26 //</l>\n</lg>\n\n<p>yathā lalita-mādhave (1.11) --</p>\n\n<lg>\n<l>naṭatā kirāta-rājaṃ nihatya raṅga-sthale kalānidhinā |</l>\n<l>samaye tena vidheyaṃ guṇavati tārā-kara-grahaṇam ||</l>\n</lg>\n\n<lg>\n<l>(nepathye) hanta rādhā-mādhavayoḥ pāṇibandhaṃ kaṃsa-bhūpater bhayād</l>\n<l>abhivyaktam udāhartum asamartho naṭatā kirāta-rājam ity upadeśena bodhayan</l>\n<l>dhanyaḥ ko'yaṃ cintā-viklavāṃ mām āśvāsayatīti tatra paurṇamāsī-praveśaḥ ||</l>\n</lg>\n\n<p>athāvalagitam --</p>\n\n<lg>\n<l>yatraikasmin samāveśya kāryam anyat prasādhyate |</l>\n<l>purānurodhāt taj jñeyaṃ nāmnāvagalitaṃ budhaiḥ // RNc_27 //</l>\n</lg>\n\n<p>yathā kaṃsa-vadhe --</p>\n\n<p>naṭarāja-puruṣottama kathaṃ vilambase |</p>\n\n<p>(nepathye) bhoḥ kas tvam asi yad atra māṃ tvarayasi |</p>\n\n<p>sūtradhāraḥ -- katham ayaṃ gopāla-veśo bhagavān upasthita eva paśya paśya\nityādi ||</p>\n\n<lg>\n<l>śṛṅgāra-pracure nāṭye yuktam āmukham eva hi |</l>\n<l>vīthī prahasanaṃ ceti dvividhe nātra lakṣite // RNc_28 //</l>\n</lg>\n\n<lg>\n<l>ata evāmukhaṃ tatra bhavel lalita-mādhave |</l>\n<l>prastāvanā-sthāpane dve āmukhasyāpare bhide |</l>\n<l>ity ākhyāya sphuṭaṃ kecit tayoḥ kurvanti lakṣaṇam // RNc_29 //</l>\n</lg>\n\n<lg>\n<l>yathā -</l>\n<l>naṭī-vidūṣaka-naṭa-sūtra-saṃlāpa-saṅgatam |</l>\n<l>stoka-vīthyādi-sahitaṃ bhavet prastāvanāmukham ||</l>\n</lg>\n\n<lg>\n<l>sarva-vīthyādi-sahitaṃ tad eva sthāpanocyate |</l>\n<l>vīrādbhutādi prāyeṣu bhavet prastāvanocitā ||</l>\n</lg>\n\n<lg>\n<l>hāsya-bībhatsa-raudrādau prāyeṇa sthāpanā mateti |</l>\n<l>vīthī-prahasane dve tu rūpakāṇāṃ bhide smṛte ||</l>\n</lg>\n\n<p>atha sandhiḥ --</p>\n\n<lg>\n<l>ekaikasyās tv avasthāyāḥ prakṛtyā caikayaikayā |</l>\n<l>yogaḥ sandhir iti jñeyo nāṭya-vidyā-viśāradaiḥ // RNc_30 //</l>\n</lg>\n\n<p>tatra prakṛtiḥ --</p>\n\n<lg>\n<l>pāñcavidhyāt kathāyās tu prakṛtiḥ pañcadhā smṛtā |</l>\n<l>bījaṃ binduḥ patākā ca prakarī kāryam eva ca // RNc_31 //</l>\n</lg>\n\n<p>tatra bījam --</p>\n\n<lg>\n<l>yat tu svalpam upakṣiptaṃ bahudhā vistṛtiṃ gatam |</l>\n<l>kāryasya kāraṇaṃ dhīrais tad bījam iti kathyate // RNc_32 //</l>\n</lg>\n\n<p>yathā lalita-mādhave prathama-dvitīyayor aṅkayoḥ kalpite mukha-sandhau nirūḍho\nrādhā-mādhavayor anurāgo bījam ucyate |</p>\n\n<p>atha binduḥ --</p>\n\n<lg>\n<l>phale pradhāne bījasya prasaṅgoktaiḥ phalāntaraiḥ |</l>\n<l>vicchinne yad aviccheda-kāraṇaṃ bindur ucyate // RNc_33 //</l>\n</lg>\n\n<p>yathā tatraive tṛtīya-caturthayoḥ kalpita pratimukha-sandhau\nkṛṣṇa-pura-gamanādinā mukhya-phale vicchinne tenaiva samāśāsanaṃ etās tūrṇaṃ\nnayata kiyatīḥ ity ādi sūrya-vākya-śravaṇa-janita-kṛṣṇa-pratyāśāṃ nīre\nmaṅkṣu-mimaṅkṣum (4.10) ityādyuktyā garbhāṅkaś ca binduḥ |</p>\n\n<p>atha patākā --</p>\n\n<lg>\n<l>yat pradhānopakaraṇaṃ prasaṅgāt svārtham ṛcchati |</l>\n<l>sā patākā budhaiḥ proktā yādavāmātya-vṛttavat // RNc_34 //</l>\n</lg>\n\n<p>yathā tatraiva pañcama-ṣaṣṭhyoḥ kalpite garbha-sandhau\npaurṇamāsy-uddhava-vṛttaṃ patākā |</p>\n\n<p>atha prakarī --</p>\n\n<lg>\n<l>yat kevalaṃ parārthasya sādhakaṃ ca pradeśa-bhāk |</l>\n<l>prakarī sā samuddiṣṭā nava-vṛndādi-vṛttavat // RNc_35 //</l>\n</lg>\n\n<p>yathā tatraiva saptamāṣṭayoḥ kalpite vimarṣa-sandhau yathā\nnava-vṛndādi-kulādi-vṛttaṃ prakarī ||</p>\n\n<p>atha kāryaṃ --</p>\n\n<lg>\n<l>vastunas tu samastasya sādhyaṃ kāryam iti smṛtam |</l>\n<l>rādhā-mādhavayoḥ saṅgo yathā lalita-mādhave // RNc_36 //</l>\n</lg>\n\n<p>yathātra navama-daśamayoḥ kalpite nirvahaḥaṇa-sandhau rādhā-mādhavayoḥ\npunaḥ saṅgama-puraḥsara-krīḍādi ||</p>\n\n<lg>\n<l>pradhānam aṅgam iti ca tat tu syād dvividhaṃ punaḥ |</l>\n<l>pradhānaṃ netṛ-caritaṃ vyāpi kṛṣṇasya ceṣṭitam // RNc_37 //</l>\n</lg>\n\n<lg>\n<l>nāyakārthaṃ kṛdaṅgaṃ syāt nāyaketara-ceṣṭitm |</l>\n<l>nityaṃ patākā prakarī cāṅgaṃ bījādayaḥ kvacit // RNc_38 //</l>\n</lg>\n\n<lg>\n<l>bījatvād bījam ādau syāt phalatvāt kāryam antataḥ |</l>\n<l>tayoḥ sandhāna-hetutvāt madhye binduṃ muhuḥ kṣipet // RNc_39 //</l>\n</lg>\n\n<l>yathāyogaṃ patākāyāḥ prakāryāś ca niveśanam // RNc_40 //</l>\n\n<p>ataeva bindur, yathā pañcame (LalM 5.23) --</p>\n\n<lg>\n<l>sphuran-maṇi-sarādhikaṃ navatamāla-nīlaṃ harer</l>\n<l>udūḍha-nava-kuṅkumaṃ jayati hāri bakṣaḥ-sthalam |</l>\n<l>uḍu-stavakitaṃ sadā taḍid-udīrṇa-lakṣmī-bharaṃ</l>\n<l>yad abhram iva līlayā sphuṇam adabhram udbhrājate ||</l>\n</lg>\n\n<p>evaṃ ṣaṣṭha-saptamādiṣv api bindur draṣṭavyaḥ ||</p>\n\n<p>athāvasthā --</p>\n\n<lg>\n<l>kāryasya pañcadhāvasthā nāyakādi-kriyā-vaśāt |</l>\n<l>ārambha-yatna-prāpty-āśā-niyatāpti-phalāgamāḥ // RNc_41 //</l>\n</lg>\n\n<p>tatrārambhaḥ --</p>\n\n<p>budhair mukhya-phalodyoga ārambha iti kathyate |</p>\n\n<p>yathā lalita-mādhave mukha-sandhau rādhā-mādhavayor anyonya-saṅgamāya\nvyavasāya ārambhaḥ |</p>\n\n<p>atha yatnaḥ --</p>\n\n<l>yatnas tu tat-phala-prāptāv autsukyena tu vartanam // RNc_42 //</l>\n\n<p>yathā tatraiva pratimukha-sandhau rādhayā kṛṣṇasyānveṣaṇe kṛṣṇena ca\ngandharva-kṛta-nṛtyādau rādhāvalokāyodyamo yatnaḥ |</p>\n\n<p>atha prāpty-āśā</p>\n\n<p>prāpty-āśā tu nijārthasya siddhi-sambhāvanā matā ||</p>\n\n<p>[*NOTE: siddha-sad-bhāvanā matā.]</p>\n\n<p>tathā ca munināpy (19.11) uktam --</p>\n\n<lg>\n<l>īṣat prāptir yadā kācit phalasya parikalpyate |</l>\n<l>bhāva-mātreṇa taṃ prāhur vidhijñāḥ prāpti-sambhavam ||</l>\n</lg>\n\n<p>yathā, tatraiva garbha-sandhau rādhāyāḥ satrājiti samarpaṇ kṛṣṇasya ca\nlalitā-śaṅkhacūḍa-ratnādi-lābhādinā sambhāvanāyogyatvāt prāptyāśā |</p>\n\n<p>atha niyatāptiḥ --</p>\n\n<p>niyatāptir avighnena kārya-saṃsiddhi-niścayaḥ |</p>\n\n<p>yathā, tatraiva vimarśa-sandhau rādhā-darśanād avighnena phala-saṃsiddhi-niśayān\nniyatāptiḥ |</p>\n\n<p>atha phalāgamaḥ --</p>\n\n<l>nijābhīṣṭa-phalāvāptir bhaved eva phalāgamaḥ // RNc_43 //</l>\n\n<p>yathā tatraiva nirvahaṇa-sandhau\nvraja-bandhu-samāgama-rādhā-lābha-ratnābhiṣekādiḥ phalāgamaḥ |</p>\n\n<lg>\n<l>patākāyās tv avasthānaṃ kvacid asti na vā kvacit |</l>\n<l>patākayā vihīne tu bīja-bindū niveśayet // RNc_44 //</l>\n</lg>\n\n<p>atha sandhy-aṅgāni --</p>\n\n<lg>\n<l>mukhya-prayojana-vaśāt kathāṅg.nāṃ samanvaye |</l>\n<l>avāntarārtha-sambandhaḥ sandhoḥ sandhāna-rūpakaḥ // RNc_45 //</l>\n</lg>\n\n<lg>\n<l>mukha-pratimukhe garbha-vimarśāv upasaṃhṛtiḥ |</l>\n<l>pañcaite sandhayas teṣu mukha-lakṣaṇam ucyate // RNc_46 //</l>\n</lg>\n\n<p>atha mukham --</p>\n\n<lg>\n<l>mukhaṃ bīja-samutpattir nānārtha-rasa-sambhavā |</l>\n<l>atra tu dvādaśāṅgāni bījārambhānurodhataḥ // RNc_47 //</l>\n</lg>\n\n<lg>\n<l>rādhā-mādhavayor atra prema-bīja-samudbhavaḥ |</l>\n<l>sūcitaḥ sauṣṭavāt tatra yathā lalita-mādhave // RNc_48 //</l>\n</lg>\n\n<lg>\n<l>upakṣepaḥ parikaraḥ parinyāso vilobhanam |</l>\n<l>yuktiḥ prāptiḥ samādhānaṃ vidhānaṃ paribhāvanā // RNc_49 //</l>\n</lg>\n\n<p>udbheda-bheda-karaṇāny eṣāṃ lakṣaṇam ucyate |</p>\n\n<p>tatropakṣepaḥ --\n<l>upakṣepas tu bījasya sūcanaṃ kathyate budhaiḥ // RNc_50 //</l></p>\n\n<p>yathā lalita-mādhave prathame'ṅke (1.14)</p>\n\n<p>paurṇamāsī -- (hanta rādhā-mādhavayor iti paṭhitvā) vatse gārgi śrūyatām |</p>\n\n<lg>\n<l>kṛṣṇāpāṅga-taraṅgita-dyumaṇijāsambheda-veṇīkṛte</l>\n<l>rādhāyāḥ smita-candrikā-suradhunī-pure nipīyāmṛtam |</l>\n<l>antas toṣa-tuṣāra-sampravalava-vyālīḍhatāpoccayāḥ</l>\n<l>krāntvā sapta jaganti samprati vayaṃ sarvordhvam adhyāsmahe ||</l>\n</lg>\n\n<p>atra rādhā-mādhavayor anurāga-bījasya sūcanam upakṣepaḥ |</p>\n\n<p>atha parikaraḥ --</p>\n\n<p>bījasya bahulīkāro jñeyaḥ parikaro budhaiḥ |</p>\n\n<p>yathā tatraiva (1.24) --</p>\n\n<p>gārgī (saṃskṛtena)</p>\n\n<lg>\n<l>hriyam avagṛhya gṛhebhyaḥ karṣati rādhāṃ vanāya yā nipuṇā |</l>\n<l>sā jayati nisṛṣṭārthī vara-vaṃśaja-kākalī dūtī ||</l>\n</lg>\n\n<p>atra vanākarṣaṇādinā anurāga-bījasya bahulīkaraṇāt parikaraḥ ||</p>\n\n<p>atha parinyāsaḥ --</p>\n\n<l>bīja-niṣpatti-kathanaṃ parinyāsa itīryate // RNc_52 //</l>\n\n<lg>\n<l>yathā tatraiva prathame'ṅke --</l>\n<l>rādhā (saromāñcam): lalide kā kkhu kahnatti sunīadi jeṇa kealaṃ kaṇṇassa jjea</l>\n<l>adidhīhonteṇa ummatīkijjahmi || [lalite, kaḥ khalu kṛṣṇa iti śrūyate? Yena kevalaṃ</l>\n</lg>\n<p>karṇasyaiva atithībhavatā unmattīkriye'ham |]</p>\n\n<p>atra unmattīkaraṇena bīja-niṣpattikathanāt parinyāsaḥ |</p>\n\n<p>atha vilobhanam --</p>\n\n<p>nāyakādi-guṇānāṃ yad varṇanaṃ tad vilobhanam |</p>\n\n<p>yathā tatraiva prathame'ṅke --</p>\n\n<p>tatra kṛṣṇaḥ (sannidhāya)</p>\n\n<lg>\n<l>samīkṣya tava rādhike vadana-bimbam udbhāsvaraṃ</l>\n<l>trapā-bhara-parīta-dhīḥ śrayitum asya tulya-śriyam |</l>\n<l>śaśī kila kṛsībhavan suradhunī-taraṅgokṣitāṃ</l>\n<l>tapasyati kapardinaḥ sphuṭa-jaṭāṭavīm āsthitaḥ ||</l>\n</lg>\n\n<p>tatra rādhā-saundarya-guṇa-varṇanād vilobhanam |</p>\n\n<p>atha yuktiḥ --</p>\n\n<l>samyak prayojanānāṃ hi nirṇayo yuktir iṣyate // RNc_54 //</l>\n\n<p>yathā tatraiva (para 1.111-2)--</p>\n\n<p>yaśodā -- bhaadi candāalī ṇomāliā rāhā māharia sabbāo maha āsāo\nguṇāsohara-pūreṇa purei | tatthabi baccho bia baccā laiī ṇetta-bhiṅgaṃ\nsondara-marandeṇa āṇandei || [bhagavati candrāvalī nava-mālikā rādhā mādhavī\nca sarvathā mama āśā guṇa-saurabha-pūreṇa pūrayati | tatrāpi vatsa iva vatsā\nlaghvī netra-bhṛṅgaṃ saundarya-makarandena ānandayati | ]</p>\n\n<p>bhagavatī: gokuleśvari | sarveṣāṃ gokula-vāsināṃ īdṛg eva samudācāra iti |</p>\n\n<p>atra rādhāyāṃ sarvato'dhikānāṃ guṇotkarṣāṇāṃ nirṇayo yuktiḥ |</p>\n\n<p>atha prāptiḥ --</p>\n\n<l>prājñaiḥ sukhasya samprāptiḥ prāptir ity abhidhīyate // RNc_55 //</l>\n\n<p>yathā tatraiva (1.51) --\ntatra kṛṣṇaḥ (punar utkarṇo bhavan sapulakam)</p>\n\n<lg>\n<l>madhurima-laharībhiḥ stambhayaty ambare yā</l>\n<l>  smara-mada-sarasānāṃ sārasānāṃ rutāni |</l>\n<l>iyam udayati rādhā-kiṅkinī-jhaṅkṛtir me</l>\n<l>  hṛdi pariṇamayantī vikriyāḍambarāṇi ||</l>\n</lg>\n\n<p>atra rādhā-jhaṅkṛti-śravaṇāt kṛṣṇasya sukha-samprāptiḥ prāptiḥ |</p>\n\n<p>atha samādhānaṃ --</p>\n\n<l>bījasya punar ādhānaṃ samādhānam ihocyate // RNc_56 //</l>\n\n<p>yathā tatraiva --</p>\n\n<p>rādhā (sāsraṃ): kundalaie, abi ṇāma imassa ekassa bi hadaṇttassa maggaṃ kkhaṇaṃ\nbi ārohissadi so maha dhaṇṇassa kaṇṇassa adidhī | [kundalate! api nāma\ntasyaikasyāpi hata-netrasya mārgaṃ kṣaṇam api ārohiṣyati sa me dhanyasya\nkarṇasyātithiḥ |]</p>\n\n<p>atra svayaṃ rādhayā punar anurāga-bījasyādhānāt samādhānam |</p>\n\n<p>atha vidhānaṃ --</p>\n\n<l>sukha-duḥkha-karaṃ yat tu tad-vidhānaṃ budhā viduḥ // RNc_57 //</l>\n\n<p>yathā tatraiva dvitīyāṅke --</p>\n\n<p>rādhikā - (dūrataḥ kṛṣṇam īṣad avalokya, janāntikaṃ saṃskṛtena)</p>\n\n<lg>\n<l>sahacari nirātaṅkaḥ ko'yaṃ yuvā mudira-dyutir</l>\n<l>vraja-bhuvi kutaḥ prāpto mādyan-mataṅgaja-vibhramaḥ |</l>\n<l>ahaha caṭulair utsarpadbhir dṛga-aṅcala-taskarair</l>\n<l>mama dhṛtir-dhanaṃ cetaḥ-koṣād viluṇṭhayatīha yaḥ || (2.11)</l>\n</lg>\n\n<p>(punar avekṣya) haddhī haddhī ppamādo, lalide pekkha pekkha eṇaṃ bamhaāriṇaṃ\ndaṭṭhūṇa vikkhuhidaṃ maha hadahiaam | tā imassa mahāpābassa aggippaveso jebba\nparāacittam | [ha dhik hā dhik pramādaḥ | lalite prekṣya prekṣya | etaṃ\nbrahmacāriṇaṃ dṛṣṭvā vikṣbdhaṃ me hata-hṛdayam | tad etasya mahā-pāpasya\nagni-praveśa eva prāyaścittam |]</p>\n\n<p>lalitā : halā, saccaṃ kadhesi | tā ṇūṇaṃ sabaṇṇataṇaṃ bhāmedi | [halā, satyaṃ\nkathayasi, tan nūnaṃ savarṇatvaṃ bhramayati |]</p>\n\n<p>rādhikā : (punar nibhālya, saṃskṛtena) -</p>\n\n<lg>\n<l>sahacari harir eṣa brahma-veśaṃ prapannaḥ</l>\n<l>kim ayam itarathā me vidravaty antarātmā |</l>\n<l>śaśadhara-maṇi-vedī sveda-dhārāṃ prasūte</l>\n<l>na kila kumuda-bandhoḥ kaumudīm antareṇa || (2.12)</l>\n</lg>\n\n<p>atra rādhāyāḥ kṛṣṇa-buddhyā viprabuddhyā ca sukha-duḥkha-kathanād vidhānam |\natha paribhāvanā -</p>\n\n<l>ślāghyaiś citta-camatkāro guṇaughaiḥ paribhāvanā // RNc_58 //</l>\n\n<p>yathā tatraiva prathame'ṅke --</p>\n\n<p>rādhā (sacamatkāraṃ saṃskṛtena) -</p>\n\n<p>kula-varatanu-dharma-grāva-vṛndāni bhindan\n<lg>\n<l>sumukhi niśita-dīrghāpāṅga-ṭaṅka-cchaṭābhiḥ</l>\n<l>yugapad ayam apūrvaḥ kaḥ puro viśva-karmā</l>\n<l>marakata-maṇi-lakṣair goṣṭha-kakṣāṃ cinoti || 52 ||</l>\n</lg></p>\n\n<p>lalitā: halā, so eso de parāṇa-nādho | [halā, sa eṣa te prāṇanāthaḥ |]</p>\n\n<p>rādhā: (sonmādaṃ punaḥ saṃskṛtena)</p>\n\n<lg>\n<l>sa eṣa kim u gopikā-kumudinī-sudhā-dīdhitiḥ</l>\n<l>sa eṣa kim u gokula-sphurita-yauvarājyotsavaḥ |</l>\n<l>sa eṣa kim u man-manaḥ-pika-vinoda-puṣpākaraḥ</l>\n<l>kṛśodari dṛśor dvaīm amṛta-vīcibhiḥ siñcati || (1.53)</l>\n</lg>\n\n<p>atra kṛṣṇasya vaidagdha-saundaryādi-guṇa-nidarśanena ca\nrādhā-camatkāra-kathanāt paribhāvanā |</p>\n\n<p>athodbhedaḥ -</p>\n\n<l>bījasya tu ya udghātaḥ sa udbheda iti smṛtaḥ // RNc_59 //</l>\n\n<p>yathā tatraiva dvitīyāṅke -</p>\n\n<p>rādhikā (apavārya, saṃskṛtena)</p>\n\n<lg>\n<l>calākṣi-guru-lokataḥ sphurati tāvad antarbhayaṃ</l>\n<l>kula-sthitir alaṃ tu me manasi tāvad unmīlati |</l>\n<l>calan-makara-kuṇḍala-sphurita-phulla-gaṇḍa-sthalaṃ</l>\n<l>na yāvad aparokṣatām idam apaiti vaktrāmbujam || (2.26)</l>\n</lg>\n\n<p>atrādau saṃvṛttasyānurāga-bījasya svamukhenaivodhghātanād udbhedaḥ |</p>\n\n<p>atha bhedaḥ</p>\n\n<l>bījasyottejanaṃ bhedo yad vā saṅghāta-bhedanam // RNc_60 //</l>\n\n<p>yathā tatraiva -</p>\n\n<p>kundalatā - rāhe, akkhalidaṃ tumha sadībbadaṃ, tā alaṃ saaṃ vikkhābideṇa | [rādhe,\njāne saskhalitaṃ tava satī-vrataṃ, tad alaṃ svayaṃ vikhyāpitena | ]</p>\n\n<p>viśākhā - (sa-praṇayābhyasūyam) kundalade! kā kkhu abarā tumaṃ bia vaṃsīe\ntiṇṇi-sañjhaṃ āaḍḍhīadi ? [rādhe, kā khalv aparā tvām iva vaṃśyā trisandhyam\nākṛṣyate |]\nkundalatā (sanarma-smitaṃ, saṃskṛtena) -</p>\n\n<lg>\n<l>dadāmi sadayaṃ sadā viśada-buddhi-rāśīḥ-śataṃ</l>\n<l>bhavādṛśi pativratā-vratam akhaṇḍitaṃ tiṣṭhatu |</l>\n<l>śrutair nikhila-mādhurī-pariṇate'pi veṇu-dhvanau</l>\n<l>manaḥ sakhi manāg api tyajati vo na dhairyaṃ yathā || (2.20)</l>\n</lg>\n\n<p>atra kundalatayā rādhādi-premasyottejanād bhedanāc cātmanas tābhyo bhedaḥ |</p>\n\n<p>atha karaṇam -</p>\n\n<l>prastutārtha-samārambhaṃ karaṇaṃ paricakṣate // RNc_61 //</l>\n\n<p>yathā, tatraiva -</p>\n\n<p>kundalatā -(saṃskṛtena)</p>\n\n<lg>\n<l>trapāṃ tyaja kuḍaṅgakaṃ praviśa santu te maṅgalā-</l>\n<l>ny anaṅga-samarāṅgaṇe parama-sāṃyugīnā bhava |</l>\n<l>vivasvad-udaye bhavad-vijaya-kīrti-gāthāvalī</l>\n<l>puraḥ skahi muradviṣaḥ sahacarībhir udgīyatām || 2.24 ||</l>\n</lg>\n\n<p>atra prastutasya krīḍārūpasyārthasya samārambha-kathanāt karaṇam |</p>\n\n<p>atha pratimukha-sandhiḥ -</p>\n\n<lg>\n<l>bhavet pratimukhaṃ dṛśyaṃ bīja-prakāśanam |</l>\n<l>bindu-prayatnopagamād aṅgāny asya trayodaśa // RNc_62 //</l>\n</lg>\n\n<lg>\n<l>viṣamātyanta-viśleṣād rādhāmādhavayor iha |</l>\n<l>dṛśyādṛśyaṃ prema-bījaṃ yathā lalita-mādhave // RNc_63 //</l>\n</lg>\n\n<lg>\n<l>vilāsaḥ parisarpaś ca vidhutaṃ śamanarmaṇī |</l>\n<l>narma-dyutiḥ pragamanaṃ virodhaḥ paryupāsanam |</l>\n<l>puṣpaṃ vajram upanyāso varṇa-saṃhāra ity api // RNc_64 //</l>\n</lg>\n\n<p>tatra vilāsaḥ -</p>\n\n<l>vilāsaḥ saṅgamārthas tu vyāpāraḥ parikīrtitaḥ // RNc_65 //</l>\n\n<p>yathā tatraiva caturthāṅke -</p>\n\n<p>mādhavaḥ - (adhare veṇuṃ vinyasya) -</p>\n\n<lg>\n<l>akṣṇor bandhuṃ hari-haya-harin-nāgari-prāg-ariktāṃ</l>\n<l>rogeṇāviṣkuru guru-rucaṃ bhānavīyāṃ navīnām |</l>\n<l>cakrābhikhyaḥ kim api virahād ākulaḥ kākū-lakṣaṃ</l>\n<l>kurvan mukhyas tvayi sa vayasām arthibhāvaṃ tanoti ||4.22||</l>\n</lg>\n\n<p>atra mādhavasya saṅgamārtha-vyāpāra-kathanād vilāsaḥ |</p>\n\n<p>atha parisarpaḥ -</p>\n\n<l>smṛtir naṣṭasya bījasya parisarpa iti smṛtaḥ // RNc_66 //</l>\n\n<p>yathā tatraiva -</p>\n\n<p>kṛṣṇaḥ - sakhe satyam āśayaiva kadarthyamāno'smi | yataḥ -</p>\n\n<lg>\n<l>nīre maṅkṣu-mimaṅkṣum ārta-mukharām uddiśya caṇḍa-dyuter</l>\n<l>dūrān maṇḍalataḥ kṛpāturatayā yat prādurāsīt tadā |</l>\n<l>hā dhig vāg-amṛtena tena janitas tasyāḥ punaḥ saṅgama-</l>\n<l>pratyāśāṅkura uccakair mama sakhe svāntaṃ haṭhād vidhyati ||10||</l>\n</lg>\n\n<p>atra rādhā-tirodhānān naṣṭasyānurāga-bījasya punaḥ sūrya-vacanenānusmaraṇāt\nparisarpaḥ |</p>\n\n<p>atha vidhutam -</p>\n\n<lg>\n<l>vidhutaṃ kathitaṃ duḥkham abhīṣṭārthān avāptitaḥ |</l>\n<l>athavānunayādīnāṃ vidhutaṃ syān nirākṛtiḥ // RNc_67 //</l>\n</lg>\n\n<p>yathā tatraiva tṛtīyāṅke -</p>\n\n<p>rādhā (sākrandam) -</p>\n\n<lg>\n<l>nipītā na svairaṃ śruti-puṭikayā narma-bhaṇitir</l>\n<l>na dṛṣṭā niḥśaṅkaṃ sumukhi mukha-paṅkeruha-rucaḥ |</l>\n<l>harer vakṣaḥ-pīṭhaṃ na kila ghanam āliṅgitam abhūd</l>\n<l>iti dhyāyaṃ dhyāyaṃ sphuṭati luṭhad antar mama manaḥ || (3.26)</l>\n</lg>\n\n<p>atra prakaṭam eva duḥkhaṃ vidhutam | yathā vā tatraiva -</p>\n\n<p>paurṇamāsī: samākarṇaya vara-varṇinī-varṇitam (nepathye) -</p>\n\n<lg>\n<l>nāśvāsanaṃ viracaya tvam idaṃ hatāśo</l>\n<l>śuṣyan-mukhī mama guṇaṃ parikīrtayantī |</l>\n<l>dūrād amārdava-bhṛto'pi muhuḥ kṣamāyāḥ</l>\n<l>kukṣiṃ vidārayati paśya rathāṅga-nemiḥ || (3.17)</l>\n</lg>\n\n<p>atra viśākhā-kṛtānunayasya rādhayā grahaṇād vidhutam |</p>\n\n<p>atha śamaḥ -</p>\n\n<l>arateḥ śamanaṃ dhīraiḥ śama ity abhidhīyate // RNc_68 //</l>\n\n<p>yathā tatraiva caturthe'ṅke -</p>\n\n<p>vṛndā - nāgarendra! muñca vaimanasyam | sāmprataṃ bhavad-abhīṣṭa-siddhaye\nśārikāmukhena lalitāṃ sandiśya viśākhayā bhavantaṃ nivedayiṣyāmi |</p>\n\n<p>atra jaṭilayā rādhāyāṃ nītāyāṃ vṛndayā mādhavasyārati-śamanāc chamaḥ |</p>\n\n<p>apaṭhitvā śamaṃ kaścit sa paṭhaty atra tāpanam |</p>\n\n<p>tathā hi (Sāhitya-darpaṇam 6.91),</p>\n\n<p>upāyādarśanaṃ yat tu tāpanaṃ nāma tad bhavet || iti |</p>\n\n<p>yathā tṛtīye'ṅke -</p>\n\n<p>vṛndā - hā dhik, hā hā dhik | paśya -</p>\n\n<lg>\n<l>na vaktuṃ nāvaktuṃ pura-gamana-vārtāṃ murabhidaḥ</l>\n<l>kṣamante rādhāyai katham api viśākhā-prabhṛtayaḥ |</l>\n<l>samantād ākrāntā niviḍa-jaḍima-śreṇibhir imāḥ</l>\n<l>paraṃ karṇākarṇi-vyavasitim adhīro vidadhati || (3.12)</l>\n</lg>\n\n<p>atropāya-darśanaṃ prakaṭam eva |</p>\n\n<p>atha narma -</p>\n\n<l>parihāsa-pradhānaṃ yad vacanaṃ narma tad viduḥ // RNc_69 //</l>\n\n<p>yathā tatraiva caturthe'ṅke -</p>\n\n<p>jaṭilā (nāsikāgre tarjanīṃ vinyasya sthitā dhunvantī sāścaryam) are\nbāliā-bhujaṅga! kaṃ ḍaṃsiduṃ ettha bhammasi | [are bālikā-bhujaṅga! kāṃ\nḍaṃśitum atra bhrāmyasi |]</p>\n\n<p>mādhavaḥ - lamboṣṭhi! bhavatīm eva goṣṭha-piśācīm |</p>\n\n<p>atra prakaṭam eva narma |</p>\n\n<p>atha narma-dyutiḥ -</p>\n\n<l>narma-jātā ruciḥ prājñaiḥ narma-dyutir udāhṛtā // RNc_70 //</l>\n\n<p>yathā tatraiva -</p>\n\n<p>lalitā (smitvā) api sarale, tujjha hiae katthūriāpattabhaṃgaṃ lihantīe mae\npaccakkhīkidā siviṇa-saṃgiṇāara-kuṃjara bibbhamāsi | tā phuḍaṃ kadhehi,\ntaiajaṇasaṃgajogge tasmiṃ osare dīhasuttā nīvī-sahaarī jhatti ṇikkantā ṇa vetti | [ayi\nsarale! tava hṛdaye kastūrikāpatra-bhaṅgaṃ likhantyā mayā pratyakṣīkṛtā\nsvapna-saṅgināgara-kuñjara-vibhramāsi | tat sphuṭaṃ kathaya | tṛtīya-jana-saṃyogye\ntasminn avasare dīrgha-sūtrā nīvī-sahacarī jhaṭiti niṣkrāntā na veti ]</p>\n\n<p>rādhikā (svagatam) kadhaṃ takkidaṃ akkhidhuttāe | (prakāśam,\nsa-bhrū-bhaṅgam) vāme, kitti aliaṃ āsaṃkasi? [kathaṃ tarkitam atidhūrtayā? vāme,\nkim ity alīkam āśaṅkase?] (Act 4, paras. 92-93)\natra lalitā-narma-jātayā rādhāyā rucyā dhṛtyā vā narma-dyutiḥ |</p>\n\n<p>atha pragamaṇam -</p>\n\n<l>uttarottara-vākyaṃ tu bhavet pragamanaṃ punaḥ // RNc_71 //</l>\n\n<p>yathā tatraiva -</p>\n\n<p>rādhā -\nbaa-ṇaravaī-ṇandaṇaṃ sabandhuṃ,\nraha-pabarobari pekkhia phphurantam |\n[vraja-nṛpati-nandanaṃ sabandhuṃ\n<lg>\n<l>ratha-pravaropari prekṣya sphurantam]</l>\n<l>skhalati mama vapuḥ kathaṃ dharitrī</l>\n<l>bhramati kutaḥ kim amī naṭanti nīpāḥ || (3.14)</l>\n</lg></p>\n\n<p>lalitā - sahi rāhe, mā visīda | pabbada-parikkamobakkamo eso | [sakhi rādhe, mā\nviṣīda, parvata-parikramopakrama eṣaḥ |]</p>\n\n<p>rādhikā -</p>\n\n<lg>\n<l>sahacari, parijñātaṃ sadya samastam idaṃ mayā</l>\n<l>paṭima-pañalais tvaṃ nihnotuṃ kiyat prabhaviṣyasi |</l>\n<l>virama kṛpaṇe bhāvī nāyaṃ harer viraha-klamo</l>\n<l>mama kim abhavan kaṇṭhe prāṇā muhur nirapatrapāḥ || (3.15)</l>\n</lg>\n\n<p>ity atra rādhā-lalitayor uttarottaraṃ pragamanam |\natha virodhaḥ -</p>\n\n<l>yatra vyasanam āyāti virodhaḥ sa nigadyate // RNc_72 //</l>\n\n<p>yathā tatraiva -</p>\n\n<p>rādhikā -</p>\n\n<lg>\n<l>cetaḥ khinna-jane hareḥ pariṇataṃ kāruṇya-vīcī-bharair</l>\n<l>ity ābhīra-nata-bhruvāṃ tvai bhavad āloka-sambhāvanā |</l>\n<l>marma-grantha-vikṛntana-vyasaninī taṃ tādṛśaṃ vairiṇī</l>\n<l>krūreyaṃ viraha-vyathā na sahate mad-bhāga-dheyotsavam || (3.27)</l>\n</lg>\n\n<p>atra spaṣṭa eva rādhāgamanena virodhaḥ |</p>\n\n<p>atha paryupāsanam</p>\n\n<l>ruṣṭasyānunayo dhīraiḥ paryupāsanam īritam // RNc_73 //</l>\n\n<p>yathā tatraiva caturthe -</p>\n\n<p>jaṭilā - ai ahisārasaggāvejjhāiṇi lalide, eṇhiṃ puttau me ahimaṇṇu bidūre gadotthi,\ntā suṇṇaṃ gharaṃ mukkia kīsa tue āṇīdā bahuḍī | [ayi abhisāra-mārgopādhyāyini\nlalite! idānīṃ putrako me'bhimanyur vidūre gato'sti | tat śūnyaṃ gṛhaṃ muktvā\nkasmāt tvayā nītātra vadhūṭī ?]</p>\n\n<p>lalitā (saśaṅkam ātma-gatam) haddhī, ḍāinīe aḍāhiṇa-paidīe ḍdahiṭhammi\nbuṭhṭhiāe | (prakāśam) ayye gaggīe bhaṇidaṃ ajja māhabīpupphehiṃ pūido sūro\nsurahikoḍppado hodutti māhabī-maṇḍabaṃ laṃhikhadā mae rāhiā, tā ppasīda\nppasīda | [hā dhik! ḍākinyā dakṣiṇa-pravṛttyā dagdhāsmi vṛddhayā | ārye, gārgyā\nbhaṇitam, adya mādhavī-puṣpaiḥ pūjitaḥ sūryaḥ surabhi-koṭi-prado bhavati | iti\nmādhavī-maṇḍapaṃ lambhitā mayā rādhikā | tat prasīda prasīda |</p>\n\n<p>atra ruṣṭāyā jaṭilāyā lalitayāpy anunayāt paryupāsanam |</p>\n\n<p>atha puṣpam -</p>\n\n<l>pariśeṣo vidhānaṃ yat puṣpaṃ tad iti saṃjñitam // RNc_74 //</l>\n\n<p>yathā tatraiva tṛtīye -</p>\n\n<p>vidūre kaṃsārir mukuṭita-śikhaṇḍāvalir asau\npure gaurāṅgībhiḥ kalita-parirambho vilasati |</p>\n\n<p>(iti sābhyasūyaṃ punar nirūpya, sakhedam)</p>\n\n<p>na kānto'yaṃ śaṅke surapatidhanur dhāma-madhuras\n<l>taḍil-lekhāhārī girim avalalambe jaladharaḥ || (3.40)</l></p>\n\n<p>atra punar jaladharatayā viśeṣa-jñānāt puṣpam |</p>\n\n<p>atha vajram --</p>\n\n<l>vajraṃ tad iti vijñeyaṃ sākṣān niṣṭhura-bhāṣaṇam // RNc_75 //</l>\n\n<p>yathā tatraiva caturthe -</p>\n\n<p>jaṭilā (pṛṣṭhataḥ parikramya putrasya hastam ākarṣantī sākṣepam) re\ngoula-kisorī-laṃpaḍao, are paraghara-laṇṭhanao | kahaṃ tumaṃ bi appaṇo puttaṃ\nmaṇṇissadi jaḍilā ? [re gokula-kiśorī-lampaṭa, are paragṛha-luṇṭhaka | kathaṃ\ntvām apy ātmanaḥ putraṃ maṃsyati jaṭilā |]</p>\n\n<p>atra jaṭilāyāḥ putraṃ prati niṣṭhura-bhāṣaṇaṃ vajram |</p>\n\n<p>athopanyāsaḥ -</p>\n\n<l>yuktibhiḥ sahito yo'rthaḥ upanyāsaḥ sa ucyate // RNc_76 //</l>\n\n<p>yathā tatraiva tṛtīye -\n(nepathye)</p>\n\n<lg>\n<l>adya prāṇa-parārdhato'pi dayite dūraṃ prayāte harau</l>\n<l>hā dhig duḥsaha-śoka-śaṅkubhir abhūd viddhāntarā rādhikā |</l>\n<l>tenāsyāḥ pratiṣedham artha-carite tvaṃ mā kṛthā mā kṛthāḥ</l>\n<l>kṣīṇeyaṃ kṣaṇam atra suṣṭhu viluṭhaty ārta-svaraṃ roditum || (3.29)</l>\n</lg>\n\n<l>atra yukti-sahitārthatā prakaṭaiva | kecit upanyāsaḥ prasādanam iti (SāhD 6.93)</l>\n<p>vadanti | tatrodāharaṇaṃ caturthe -</p>\n\n<p>jaṭilā - kulaputti, sireṇa me sābidāsi | [kulaputri, śirasā me śāpitāsi |]</p>\n\n<p>atra jaṭilāyāḥ rādhā-prasādanam |</p>\n\n<p>atha varṇa-saṃhāraḥ -</p>\n\n<l>savarṇopagamanaṃ varṇa-saṃhāra iṣyate // RNc_77 //</l>\n\n<p>yathā tatraiva, caturthe -</p>\n\n<lg>\n<l>daityācāryas tad-āsye vikṛtim aruṇatāṃ malla-varyāḥ sakhāyo</l>\n<l>gaṇḍaunnatyaṃ khaleśāḥ pralayam ṛṣi-gaṇā dhyāna-muñcāsram ambā |</l>\n<l>romāñcaṃ sāṃyugīnāḥ kam api nava-camatkāram antaḥ surendrāḥ</l>\n<l>lāsyaṃ dāsāḥ kaṭākṣaṃ yayur asita-dṛśāṃ prekṣya raṅge mukundam || (4.4)</l>\n</lg>\n\n<p>atra daityācārya-nāradādayaḥ brāhmaṇāḥ kṣitīśa-sāṃyugīnādayaḥ kṣatriyāḥ,\nmallā dāsādayo vaiśyāḥ śūdrādayaś ca iti varṇa-saṃhāraḥ |</p>\n\n<p>atha garbha-sandhiḥ -</p>\n\n<lg>\n<l>dṛṣṭādṛṣṭasya bījasya garbho hāsa-gaveṣaṇāt |</l>\n<l>dvādaśāṅgo bhaved eṣa patākāṃśānusārataḥ // RNc_78 //</l>\n</lg>\n\n<lg>\n<l>rājendratā prasaṅgena hāso vandi-janoktitaḥ |</l>\n<l>punar anveṣaṇaṃ jātaṃ prasenānveṣaṇāt // RNc_79 //</l>\n</lg>\n\n<lg>\n<l>hrāsodbhūḥ punar anveṣṭir lalitā-darśanād abhūt |</l>\n<l>hareḥ praṇaya-bījasya yathā lalita-mādhave // RNc_80 //</l>\n</lg>\n\n<lg>\n<l>abhūtāharaṇaṃ mārgo rūpodāharaṇe kramaḥ |</l>\n<l>saṅgrahaś cānumānaṃ ca toṭakādhibale tathā // RNc_81 //</l>\n</lg>\n\n<p>udvegaḥ sambhramāksepāveṣāṃ lakṣaṇam ucyate |</p>\n\n<p>tatrābhūtāharaṇam -</p>\n\n<l>abhūtāharaṇam tat syād vākyaṃ yat-kapaṭāśrayam // RNc_82 //</l>\n\n<p>yathā tatraiva pañcame'ṅke -</p>\n\n<lg>\n<l>viracayan janaīm ativismitāṃ</l>\n<l>bhuja-catusṭayavān ajaniṣṭa yaḥ |</l>\n<l>sa bhaginīṃ tava śūrasutātmajo</l>\n<l>yadu-varaḥ pariṇeṣyati rukmiṇīm || (5.9)</l>\n</lg>\n\n<p>atha kapaṭa-vākyam idam abhūtāharaṇam |</p>\n\n<p>atha mārgaḥ -</p>\n\n<p>mārgas tattvārtha-kathanam...</p>\n\n<p>yathā tatraiva -</p>\n\n<p>kṛṣṇaḥ (patrikāṃ vācayitvā)\n[*v.l. for kṛṣṇaḥ: nāradaḥ]</p>\n\n<lg>\n<l>nikhilā śikhini nayann api sukhāni jātyāsitāpāṅgī |</l>\n<l>ramayati kṛṣṇaḥ sughano vṛndāvana-gandhinīr eva || (5.10)</l>\n</lg>\n\n<p>atra hariṇā hṛdayatva-prakaṭanān mārgaḥ |</p>\n\n<p>atha rūpam -</p>\n\n<l>... rūpaṃ vākyaṃ vitarkavat // RNc_83 //</l>\n\n<p>yathā tatraiva -</p>\n\n<p>kṛṣṇaḥ (sānandam) - sakhe, katham anubhūta-pūrveva kāpi śiñjita-saraṇī prasahya\nmām ādrīkaroti |\n[*NOTE: kṛṣṇaḥsāśaṅkam]</p>\n\n<p>atra candrāvalī-nūpurādi-śiṅjita-śravaṇāt kṛṣṇasya vitarko rūpam |</p>\n\n<p>athodāharaṇam -</p>\n\n<l>sotkarṣaṃ vacanaṃ yat tu tad udāharaṇaṃ matam // RNc_84 //</l>\n\n<p>yathā tatraiva -</p>\n\n<p>suparṇāḥ (nirvarṇya savismayam) -</p>\n\n<lg>\n<l>saundaryāmbu-nidher vidhāya mathanaṃ dambhena dugdhāmbudher</l>\n<l>gīrvāṇair udahāri hāri parito yā sāra-sampan-mayī |</l>\n<l>sā lakṣmīr api cakṣuṣāṃ cira-camatkāra-kriyā-cāturīṃ</l>\n<l>dhatte hanta tathā na kāntibhir iyaṃ rājñaḥ kumārī yathā || (5.30)</l>\n</lg>\n\n<p>atra candrāvalī-rūpotkarṣa-kathanam udāharaṇam |</p>\n\n<p>atha kramaḥ -</p>\n\n<l>bhāva-jñānaṃ kramo yad vā cintyamānārtha-saṅgatiḥ // RNc_85 //</l>\n\n<p>yathā ṣaṣṭhe -</p>\n\n<p>navavṛndā (svagatam) -</p>\n\n<lg>\n<l>janita-kamala-lakṣmī-vibhrame netravīthīṃ</l>\n<l>gatavati cira-kālād aṃśuke kaṃsa-hantuḥ |</l>\n<l>alaghubhir api yatnair dustarāṃ saṃvarītuṃ</l>\n<l>vikṛtim atula-bādhāṃ hanta rādhā dadhāti || (6.25)</l>\n</lg>\n\n<p>atra nava-vṛndāyā rādhāyā bhāva-jñānāt citnyamāna-hari-cihnasya rādhayā\ndarśanād vā kramaḥ |</p>\n\n<p>atha saṅgrahaḥ -</p>\n\n<l>saṅgrahaḥ sāmadānārtha-saṃyogaḥ parikīrtitaḥ // RNc_86 //</l>\n\n<p>yathā tatraiva pañcame -</p>\n\n<p>bhīṣmaḥ (sānandam) -\n[*NOTE: bhīṣmakaḥ (sādaram)]</p>\n\n<lg>\n<l>aviditas tanayām anayān nayann</l>\n<l>upakṛtiṃ kṛtavān mama jāmbavān |</l>\n<l>muni-manaḥ-praṇidheya-padāmbujas</l>\n<l>tvam asi yena varo duhitur varaḥ || (5.37)</l>\n</lg>\n<p>atra sāmanimittakanyāsam arpaṇādinā saṅgrahaḥ |</p>\n\n<p>athānumānam -</p>\n\n<p>liṅgād ūho'numānatā...</p>\n\n<p>yathā tatraiva ṣaṣṭhe -</p>\n\n<p>candrāvalī (saṃskṛtena) -</p>\n\n<lg>\n<l>sādharmyaṃ madhuripu-viprayoga-bhājāṃ</l>\n<l>tanvaṅgī muhur iyam aṅgakais tanoti |</l>\n<l>ākṛtyā śriyam api mādhavīṃ kim enāṃ</l>\n<l>dainye'pi prathayitum ārtayaḥ kṣamante || (6.23)</l>\n</lg>\n\n<p>atra dainye'pi mādhurī-darśanena liṅgena\nkṛṣṇa-viprayoga-bhāktvasyābhyūho'numānam |</p>\n\n<p>atha toṭakam -</p>\n\n<l>... vacaḥ saṃrambhi toṭakam // RNc_87 //</l>\n\n<p>yathā tatraiva ṣaṣṭhe -</p>\n\n<p>nāradaḥ --</p>\n\n<lg>\n<l>maṇīndraṃ pārīndra-pravaram aharan nighna-tanayaṃ</l>\n<l>vinighnante taṃ ca prabalam atha bhallūka-nṛpatiḥ |</l>\n<l>parābhūya svairī tam api mura-vairī tava dhanaṃ</l>\n<l>tad-āhartā pāpa tvam asi patitas tāpa-jaladhau || (6.15)</l>\n</lg>\n\n<p>atra saṃrambhena toṭakaṃ prakaṭam eva |</p>\n\n<p>athādhibalam -</p>\n\n<l>budhair adhibalaṃ proktaṃ kapaṭenādhivañcanam // RNc_88 //</l>\n\n<p>yathā tatraiva pañcame -</p>\n\n<p>śrī-kṛṣṇaḥ -</p>\n\n<lg>\n<l>paryaśīli paśubāla-ghaṭāyāṃ</l>\n<l>keli-raṅga-ghaṭanāya mayā yaḥ |</l>\n<l>suṣṭhu so'yam akaort para-durge</l>\n<l>vaiśayan sacivatāṃ naṭa-veṣaḥ || (5.27)</l>\n</lg>\n\n<p>atra naṭa-veṣa-kapaṭena para-vañcanam adhibalam |</p>\n\n<p>athodvegaḥ -</p>\n\n<l>śatru-vairādi-sambhūtaṃ bhayam udvega ucyate // RNc_89 //</l>\n\n<p>yathā tatraiva ṣaṣṭhe -</p>\n\n<p>candrāvalī (janāntikam) sahi māhavi ! pekkha | eso ajja-uttassa sacca-saṃkappidā\nseibimaddaṇo saccabhāmāe sondera-pūro dhīraṃ bi maṃ āndoledi | [sakhi mādhavi,\npaśya | eṣa āryaputrasya satya-saṅkalpitā setu-vimardanaḥ satyabhāmāyāḥ\nsaundarya-pūro dhīrām api mām āndolayati |]</p>\n\n<p>atrāvirbhūta-sapatnī-darśanāc candrāvalyā udvegaḥ |</p>\n\n<p>atha sambhramaḥ -</p>\n\n<l>śatru-vyāghrādi-sambhūtā śaṅkā syād iha sambhramaḥ // RNc_90 //</l>\n\n<p>yathā tatraiva pañcame -</p>\n\n<p>(nepathye)</p>\n\n<lg>\n<l>saptiḥ saptī ratha iha rathaḥ kuñjaro me</l>\n<l>tūṇas tūṇo dhanur uta dhanur bhoḥ kṛpāṇī kṛpāṇī |</l>\n<l>kā bhĪḥ kā bhīr ayam ayam ahaṃ hā tvaradhvaṃ tvaradhvaṃ</l>\n<l>rājñaḥ putrī bata hṛta-hṛtā kāminā vallavena ||(5.30)</l>\n</lg>\n\n<p>atra spaṣṭa eva sambhramaḥ |</p>\n\n<p>athākṣepaḥ -</p>\n\n<l>garbha-bīja-samutkṣepam ākṣepaṃ paricakṣate // RNc_91 //</l>\n\n<p>yathā tatraiva ṣaṣṭhe -</p>\n\n<p>kṛṣṇaḥ (savaiklavyam) -</p>\n\n<lg>\n<l>nikhila-suhṛdām arthārambhe vilambita-cetasā</l>\n<l>masṛṇita-śikho yaḥ prāptodbhūd manāg iva mārdavam |</l>\n<l>sa khalu lalitāsāndrasrehaprasaṅga-ghanībhavan</l>\n<l>punar api balād indhe rādhā-viyoga-mayaḥ śikhī || (6.43)</l>\n</lg>\n\n<p>asya suhṛdartha-sampādane garbhitasya punaḥ lalitā-darśanenotkṣepād ākṣepaḥ |</p>\n\n<p>atha vimarśa-sandhiḥ -</p>\n\n<lg>\n<l>yatra pralobhana-krodhay-vyasanādyair vimṛśyate |</l>\n<l>bījavān garbha-nirbhinnaḥ sa vimarśa itīryate // RNc_92 //</l>\n</lg>\n\n<lg>\n<l>prakarī-niyatāptānuguṇyād atrāṅga-kalpanam |</l>\n<l>bakulā-nava-vṛndādi-pralobhana-vaśād yathā // RNc_93 //</l>\n</lg>\n\n<lg>\n<l>devī śaṅkāditaś cātra prema-bīja-vimarśanam |</l>\n<l>rādhā-mādhavayoḥ proktaṃ sphuṭaṃ lalita-mādhave // RNc_94 //</l>\n</lg>\n\n<lg>\n<l>avavādo'yaṃ sampheṭo vidrava-drava-śaktayaḥ |</l>\n<l>dyuti-prasaṅgaś chalanaṃ vyavasāyo virodhanam |</l>\n<l>prarocanā vivalanam ādānaṃ syus trayodaśa // RNc_95 //</l>\n</lg>\n\n<p>athāvavādaḥ -\ndoṣa-prakhyāvavādaḥ syāt...</p>\n\n<p>yathā tatraiva saptame -</p>\n\n<p>rādhikā - (savyatham)</p>\n\n<lg>\n<l>cirād adya svapne mama vividha-yatnād upagate</l>\n<l>prapede govindaḥ sakhi nayanayor akṣaṇabhuvam |</l>\n<l>gṛhītvā hā hanta tvaritam atha tasminn api rathaṃ</l>\n<l>kathaṃ pratyāsannaḥ sa khalu puruṣo rāja-puruṣaḥ || (7.22)</l>\n</lg>\n\n<p>atrāturasya kraurya-kīrtanād avavādaḥ |</p>\n\n<p>atha sampheṭaḥ -</p>\n\n<p>sampheṭo roṣa-bhāṣaṇam |</p>\n\n<p>yathā tatraiva -</p>\n\n<p>rādhikā (saṃskṛtena)</p>\n\n<lg>\n<l>śāstu dvāravatī-patiṃs trijagatīṃ saundarya-paryācitaḥ</l>\n<l>kiṃ nas tena viramyatāṃ katham asau śokāgnir ujjvālyate |</l>\n<l>yuṣmābhiḥ sphuṭayukti-koṭi-garima-vyāhāriṇībhir balād</l>\n<l>ākarṣṭuṃ vraja-rāja-nandana-padāmbhojān na śakyā vayam || 7.2 ||</l>\n</lg>\n\n<p>atra bakulāṃ prati gūḍha-doṣoktyā sampheṭaḥ |</p>\n\n<p>atha vidravaḥ -</p>\n\n<p>vidravo vadha-bandhādiḥ...</p>\n\n<p>yathā tatraivāṣṭame -</p>\n\n<p>kṛṣṇaḥ - priye, yuṣmākam adbhutam ākarṇyatāṃ sāmpratam ahaṃ\nsūra-saugandhikam āhariṣyan pāṇḍavena saha khāṇḍavāḍavīṃ prāviśam | tatra\nmṛgān āhaṇḍino gāṇḍīvinaḥ śyenābhyāṃ nigṛhītayoḥ pakṣiṇor ekaḥ prāhety ādi |</p>\n\n<p>atra pakṣi-nigrahādinā vidravaḥ |</p>\n\n<p>atha dravaḥ -</p>\n\n<l>...dravo guru-tiriskriyā // RNc_96 //</l>\n\n<p>yathā tatraiva -</p>\n\n<p>mādhavī - bhaṭṭo-dārie kāsāre pasāridaṇi abbadaṃ vagīṃ samaria hasāmi |\n[bhartṛ-dārike kāsāre prasārita-nija-vratāṃ bakīṃ smṛtvā hasāmi |]</p>\n\n<p>atra svāminyā rādhāyā upahāsena dravaḥ |</p>\n\n<p>atha śaktiḥ -</p>\n\n<p>virodha-śamanaṃ śaktiḥ...</p>\n\n<p>yathā tatraiva</p>\n\n<p>nava-vṛndā (latāntare sthitvā) hanta katham aṅgīkṛta-rādhā-prasādhanā devīyam\nupalabdhā | tad eṣa mādhavo yāvad enāṃ rādhikāṃ pratītya na pramādam\nādadhāti tāvad ahaṃ padyam ekaṃ hārītena hārayāmīti |</p>\n\n<p>atra rādhātvena candrāvalī-jñānād utpannasya virodhasya śamanāt śaktiḥ |</p>\n\n<p>atha dyutiḥ -</p>\n\n<l>...tarjanodvejane dyutiḥ // RNc_97 //</l>\n\n<p>yathā tatraiva -</p>\n\n<p>rādhā (sabhayam) hanta, caṃcala caṃcarīa ciṭṭha ciṭṭha | esā līlā-kamaleṇa\ntāḍemi tumaṃ dhiṭhṭhaṃ | [cañcala cañcarīka tiṣṭha tiṣṭha | eṣā līlā-kamalena\ntāḍayāmi tvāṃ dhṛṣṭam |]</p>\n\n<p>ity atra bhramarādy-udvegena bhramaraṃ prati tarjanena ca dyutiḥ |</p>\n\n<p>atha prasaṅgaḥ -</p>\n\n<lg>\n<l>prastutārthasya śamanaṃ prasaṅgaḥ parikīrtitaḥ |</l>\n<l>prasaṅgaṃ kathayanty anye gurūṇāṃ parikīrtanam // RNc_98 //</l>\n</lg>\n\n<p>tatrādyaṃ, yathā tatraivāṣṭame -</p>\n\n<lg>\n<l>carcāṃ siñcati śoṣayaty api mitho vispardhate vāsakṛt</l>\n<l>netra-dvandvam uraś ca yad-virahato bāṣpāyamāṇaṃ mama |</l>\n<l>hanta svapna-śate'pi durlabhatara-prekṣyotsavā preyasī</l>\n<l>prāpyotsaṅgam atarkitaṃ mama kathaṃ sā rādhikā vartate || 8.3 ||</l>\n</lg>\n\n<p>atra prastutasya viraha-duḥkhasya śamāt prasaṅgaḥ |</p>\n\n<p>dvitīyaṃ yathā saptame -</p>\n\n<p>rādhā (saṃskṛtena) -</p>\n\n<lg>\n<l>khelan-mañjula-veṇu-maṇḍita-mukhī sāci-bhramaṃl locanā</l>\n<l>mugdhe mūrdhni śikhaṇḍinī dhṛta-vapur bhaṅgī-trayāṅgī-kṛtiḥ |</l>\n<l>kaiśore kṛta-saṅgatiḥ suramuner ārādhyate śāsanād</l>\n<l>asmābhiḥ pitur ālaye jaladhara-śyāma-cchavir devatā || 7.24 ||</l>\n</lg>\n\n<p>atreṣṭa-deva-nāradayoḥ pituś ca kīrtanād guru-kīrtanam |</p>\n\n<p>atha chalanam -</p>\n\n<l>apamānādi-karaṇaṃ chalanaṃ parikīrtitam // RNc_99 //</l>\n\n<p>yathāṣṭame -</p>\n\n<p>kṛṣṇaḥ - hanta kali-kaṇḍūla-tuṇḍa-mātra-sarvasve tamomayi mādhavike!\nviramyatām | dvayoḥ paraṃ jetum aśakyeyaṃ candrāvalī |</p>\n\n<p>atra mādhavī-bhartsanāpamānāc chalanam |</p>\n\n<p>atha vyavasāyaḥ -</p>\n\n<l>vyavasāyas tu sāmarthyasyākhyāpanam udīryate // RNc_100 //</l>\n\n<p>yathā saptame -</p>\n\n<p>rādhikā (sannivṛtya salajjaṃ saṃskṛtena) -</p>\n\n<lg>\n<l>kaṃsārer avaloka-maṅgala-vinābhāvād adhanyedhunā</l>\n<l>bibhrāṇā hata-jīvite praṇayitāṃ nāhaṃ sakhi prāṇimi |</l>\n<l>krūreyaṃ na virodhinī yadi bhaved āśāmayī śṛṅkhalā</l>\n<l>prāṇānāṃ dhruvam arbudāny api tasya tyaktuṃ sukhenotsahe || 7.13 ||</l>\n</lg>\n\n<p>atra prāṇārbuda-tyāgārtha-sāmānya-kathanād vyavasāyaḥ |</p>\n\n<l>kaścit tu, vyavasāyas tu vijñeyaḥ pratijñā-hetu-sambhavaḥ || ity āha (SāhD 6.103) |</l>\n\n<p>yathā tatraiva saptame -</p>\n\n<lg>\n<l>yasyottaṃsaḥ sphurati cikure keki-patra-praṇīto</l>\n<l>hāraḥ kaṇṭhe viluṭhati kṛtaḥ sthūla-guñjāvalībhiḥ |</l>\n<l>veṇur vaktre racayati ruciṃ hanta cetas tato me</l>\n<l>rūpaṃ viśvottaram api harer nānyad aṅgīkaroti || (7.6)</l>\n</lg>\n\n<p>atha virodhanam -</p>\n\n<l>virodhanaṃ virodhoktiḥ saṃrabdhānāṃ parasparam // RNc_101 //</l>\n\n<p>yathāṣṭame -</p>\n\n<p>candrāvalī (solluṇṭha-smitam) ai loluhe āli, kīsa maṃ anāpekkhia taṃ\nṇiamahābbadaṃ tue suṭṭhu paḍiṭṭhidam | [ayi lolupe āli, kasmān mām anāpṛcchya\ntan nija-mahā-vrataṃ tvayā suṣṭhu pratiṣṭhitam |]\nrādhikā - dei, saraṇṇassa jaṇassa saṃrakkhaṇe akkhamāsi tahabi parihasesi | ṇūṇaṃ\nīsarīṇāṃ kkhu juttaṃ edaṃ | [devi, śaraṇyasya janasya saṃrakṣaṇe akṣamāsi tathāpi\nparihasasi | nūnaṃ īśvarīṇāṃ khalu yuktam etat |]</p>\n\n<p>atra nigūḍha-saṃrambhayoś candrāvalīrādhayoḥ virodhoktyā virodhanam |</p>\n\n<p>atha prarocanā -\n<l>siddhavad bhāvino'rthasya sūcanāt syāt prarocanā // RNc_102 //</l></p>\n\n<p>yathā tatraiva saptame -</p>\n\n<p>nava-vṛndā -\n<lg>\n<l>alaṃ vilāpaiḥ samaya-kramasya</l>\n<l>durūha-rūpā gatayo bhavanit |</l>\n<l>śaran-mukhe paśya saras-taṭīṣu</l>\n<l>khelanty akasmāt khalu khañjarīṭāḥ || 7.5 ||</l>\n</lg></p>\n\n<p>ity atra kañjarīṭa-dṛṣṭāntena bhāvi-kṛṣṇa-saṅgamasya sūcanāt prarocanā |</p>\n\n<p>yad vā tatraiva -</p>\n\n<p>rādhā (saṃskṛtena) -</p>\n\n<lg>\n<l>ajani saphalaḥ saukhyaṃ bhūyān kalevara-dhāraṇe</l>\n<l>sahacari parikleśo yo'bhūn mayā kila sevitaḥ |</l>\n<l>ahaha yad imāḥ śyāma-śyāmā puro mama vallavī-</l>\n<l>kula-kumudinī-bandhos tās tāḥ sphuranti marīcayaḥ || 7.27 ||</l>\n</lg>\n\n<p>atra pratimā-sandarśanānandena bhāvi-kṛṣṇa-saṅgamanasya siddhavat sūcanāt\nprarocanā |</p>\n\n<p>atha vivalanam -</p>\n\n<p>ātma-ślāghā vivalanam |</p>\n\n<p>yathā tatraivāṣṭame -</p>\n\n<p>kṛṣṇaḥ (savismayam) ko'yaṃ mādhuryeṇa mamāpi mano haran maṇi-kuḍyam\navaṣṭambya puro virājate | (punar nibhālya) hanta katham atrāham eva\npratibimbito'smi | (iti sautsukyam)</p>\n\n<p>aparikalita-pūrvaḥ kaś camatkāra-kārī\nsphurati mama garīyān eṣa mādhurya-pūraḥ |\nayam aham api hanta prekṣya yaṃ lubdha-cetāḥ\n<l>sarabhasam upabhoktuṃ kāmaye rādhikeva ||8.34|</l></p>\n\n<p>atra vismayena nija-rūpa-ślāghanaṃ vivalanam |</p>\n\n<p>athādānaṃ -</p>\n\n<l>ādānaṃ kārya-saṅgrahaḥ // RNc_103 //</l>\n\n<p>yathā tatraivāṣṭame -</p>\n\n<p>navavṛndā (rādhām avekṣya) hanta hanta!</p>\n\n<lg>\n<l>āloke kamaleṣaṇasya sajalāsāre dṛśau na kṣame</l>\n<l>nāśleṣe kila śaktibhāg atipṛthu-stambhā bhujā-vallarī |</l>\n<l>vāṇī gadgada-kuṇṭhitottara-vidhau nālaṃ ciropasthite</l>\n<l>vṛttiḥ kāpi babhūva saṅgamanaye vighnaḥ kuraṅgī-dṛśaḥ || 8.11 ||</l>\n</lg>\n\n<p>atra kṛṣṇa-darśanādi-rūpa-kārya-saṅgrahād ādānam |</p>\n\n<p>kaścit tu vidrava-vivalana-chalanādy atra na paṭhitvā kheda-pratiṣedha-chādanāni\npaṭhanti lakṣayanti ca |</p>\n\n<p>tatra khedaḥ -</p>\n\n<l>manaś-ceṣṭā-samutpannaḥ śramaḥ kheda itīryate // RNc_104 //</l>\n\n<p>yathā tatraiva saptame -</p>\n\n<p>rādhikā (saṃskṛtena) -</p>\n\n<lg>\n<l>mamāyāsīd dūre dig api hari-saṅga-praṇayinī</l>\n<l>prapede khedena truṭir api mahā-kalpa-padavīm |</l>\n<l>dahaty āśā-sarpir viracita-pada-prāṇa-dahano</l>\n<l>balān māṃ durlīlaḥ kam iva karavai hanta śaraṇam || 7.1 ||</l>\n</lg>\n\n<p>atha pratiṣedhaḥ -</p>\n\n<l>īpsitārtha-pratīghātaḥ pratiṣedha itīryate // RNc_105 //</l>\n\n<p>yathā tatraiva -</p>\n\n<p>rādhā (samīkṣya sakhedam ātmagatam) - kahaṃ iṃdīareṇa rahaṃgīe\nsaṃgamiṭṭhaṃ ahiṇaṃdide maccharā kalahaṃsī milidā | [kathaṃ indīvareṇa\nrahaṅgyā saṅgamituṃ abhinandite matsarā kalahaṃsī militā |</p>\n\n<p>atra devyāgamanāt kṛṣṇa-saṅga-pratīghātaḥ |</p>\n\n<p>atha chādanam -</p>\n\n<p>kāryārtham apamānādeḥ sahanaṃ chādanaṃ matam |</p>\n\n<p>yathā saptame nava-vṛndā (praviśya) sakhi, mā viṣādaṃ kṛthāḥ paśya -</p>\n\n<lg>\n<l>pāde nipatya badarīm avalambamānā</l>\n<l>kāntaṃ rasālam anuvindati mādhavīyam |</l>\n<l>prāṇeśa-saṅgama-vidhau viniviṣṭa-cittā</l>\n<l>no pāravaśyakadanaṃ manute hi sādhvī || (7.3)</l>\n</lg>\n\n<p>spaṣṭam eva chādanam |</p>\n\n<p>atha nirvahaṇa-sandhiḥ -</p>\n\n<lg>\n<l>mukha-sandhyādayo yatra vikīrṇā bīja-saṃyutāḥ |</l>\n<l>mahat-prayojanaṃ yānti tan-nirvahaṇam ucyate // RNc_107 //</l>\n</lg>\n\n<lg>\n<l>atrāṅga-kalpanākārya-phalāgama-samāgamāt |</l>\n<l>rādhādīnāṃ tu sarvāsāṃ kumārīṇām avāptitaḥ // RNc_108 //</l>\n</lg>\n\n<lg>\n<l>udvāhādy-utsavaḥ prokto yathā lalita-mādhave |</l>\n<l>sandhir virodho grahtanaṃ nirṇayaḥ paribhāṣaṇam // RNc_109 //</l>\n</lg>\n\n<lg>\n<l>prasādānanda-samayāḥ kṛtir bhāṣopagūhane |</l>\n<l>pūrva-bhāvopasaṃhārau praśastiś ca manīṣibhiḥ // RNc_110 //</l>\n</lg>\n\n<p>iti nirvahaṇasyāṅgāny uktāny asya caturdaśa |\ntatra sandhiḥ -</p>\n\n<p>bījopagamanaṃ sandhiḥ...</p>\n\n<p>yathā tatraiva navame'ṅke -</p>\n\n<lg>\n<l>nihnūtāmṛta-mādhurī-parimalaḥ kalyāṇi bimbādharau</l>\n<l>vaktraṃ paṅkaja-saurabhaṃ kuharita-ślāghābhidas te giraḥ |</l>\n<l>aṅkaś candana-śītalas tanur iyaṃ saundarya-sarvasva-bhāk</l>\n<l>tvām āsādya mamedam indriya-kulaṃ rādhe muhur modate || (9.9)</l>\n</lg>\n\n<p>atrānurāga-bījopagamanāt sandhiḥ |</p>\n\n<p>atha virodhaḥ -</p>\n\n<l>... virodhaḥ kārya-mārgaṇam // RNc_111 //</l>\n\n<p>yathā tatraiva navamāṅke nava-vṛndā --</p>\n\n<lg>\n<l>mādhavī-virahitāṃ madhuvīraḥ</l>\n<l>kuṇḍineśvara-sutāṃ niśamayya |</l>\n<l>nandayan sphurad-amanda-vilāsair</l>\n<l>hāsakandala-lasan-mukham āha || (9.7)</l>\n</lg>\n\n<lg>\n<l>satyākhyasya vilokāya lokasyātma-bhuvārthitaḥ |</l>\n<l>pratiṣṭhāsurahaṃ devi tatrānujñā vidhīyatām || (9.8)</l>\n</lg>\n\n<p>atra rādhā-saṅgama-kāryasya māraṇād virodhaḥ |</p>\n\n<p>atha grathanam -</p>\n\n<p>grathanaṃ sad-upekṣepaḥ...</p>\n\n<lg>\n<l>yathā tatraiva rādhikā (kṛṣṇaṃ paśyantī)</l>\n<l>aṃjalim ettaṃ salilaṃ sabharīe ahilasaṃtīe |</l>\n<l>obari saaṃ ṇaajaladā dhārāvarisī samullasaī || 9.19</l>\n</lg>\n\n<lg>\n<l>[añjali-mātraṃ salilaṃ śapharyā ahilaṣantyā |</l>\n<l>upari svayaṃ navajalado dhārāvarṣī samullasati ||]</l>\n</lg>\n\n<p>atra punaḥ sahasā kṛṣṇa-darśana-rūpasya sad-arthasyopakṣepād grathanam |</p>\n\n<p>atha nirṇayaḥ -</p>\n\n<l>nirṇayas tv anubhūtoktiḥ // RNc_112 //</l>\n\n<p>yathā tatraiva kṛṣṇaḥ -</p>\n\n<lg>\n<l>nava-madana-vinodaiḥ keli-kuñjeṣu rādhe</l>\n<l>nimiṣavad uparāmaṃ kāma āseduṣīṇām |</l>\n<l>upacita-paritoṣa-proṣitāpatrapāṇāṃ</l>\n<l>smarasi kim iva tāsāṃ śāradīnāṃ kṣapāṇām || (9.47)</l>\n</lg>\n<p>atra spaṣṭa eva nirṇayaḥ |</p>\n\n<p>atha paribhāṣaṇam -</p>\n\n<l>paribhāṣā mitho jalpaḥ parivādo'thavā bhavet // RNc_113 //</l>\n\n<p>tatrādyaṃ yathā tatraiva -</p>\n\n<p>madhumaṅgalaḥ -bhodi kiṃ ti āadāsi? [bhavati kim ity āgatāsi?]</p>\n\n<p>sukaṇṭhī - imassa paṇhottarassa sadikkhaṃ aṇṇaṃ bi mahuraṃ suṇidum | [asya\npraśnottarasya sadṛkṣam anyad api madhuraṃ śrotum |]</p>\n\n<p>madhumaṅgalaḥ -bhodi paṇṇottaraṃ bi tue suṇidam? [bhavati praśnottaram api\ntvayā śrutam]</p>\n\n<p>sukaṇṭhī - ṇa keaṇaṃ idaṃ jjeba | [na kevalam idam eva |]</p>\n\n<p>madhumaṅgalaḥ -abaraṃ kiṃ? [aparaṃ kim ?]</p>\n\n<p>sukaṇṭhī - jā kiṃ pi diṭhṭhaṃ taṃ gadua deie ṇivedissaṃ | [yat kim api dṛṣṭaṃ tad\ngatvā devyai nivedayiṣyāmi |]</p>\n\n<p>atra vidūṣaka-sukaṇṭhyor mitho jalpaḥ | dvitīyo yathā tatraiva -</p>\n\n<p>madhumaṅgalaḥ -(saṃskṛtena)</p>\n\n<lg>\n<l>asi viṣakaṇṭhī-kaṭhine kim iti sukaṇṭhīti bhaṇyate ceṭi |</l>\n<l>athavā kā mama śastā bhadrety abhidhīyate viṣṭiḥ || 9.21</l>\n</lg>\n\n<p>atra sukaṇṭhyāḥ doṣa-darśanāt parīvādaḥ |</p>\n\n<p>atha prasādaḥ -</p>\n\n<l>śuśrūṣādy-upasampannā yat prasādaḥ prasannatā // RNc_114 //</l>\n\n<p>yathā navame -</p>\n\n<p>kṛṣṇaḥ (saharṣam) sukaṇṭhike! bāḍham asminn arthe duṣkaras te mayā\nniṣkrayaḥ |</p>\n\n<p>atra śrī-kṛṣṇasya prasādaḥ spaṣṭa eva |</p>\n\n<p>athānandaḥ -</p>\n\n<p>ānando'bhīṣṭa-samprāptiḥ...</p>\n\n<p>yathā tatraiva daśame -</p>\n\n<lg>\n<l>nayanayoḥ stanayor api yugmataḥ</l>\n<l>paripatadbhir asau payasāñjhiraiḥ |</l>\n<l>ahaha vallava-rāja-gṛheśvarī</l>\n<l>svatanayaṃ praṇayād abhiṣiñcati ||(10.14)||</l>\n</lg>\n\n<p>atra yaśodāyā ānandaḥ |</p>\n\n<p>yathā vā tatraiva -</p>\n\n<p>kṛṣṇaḥ (sānandam) cireṇādya gokula-vāsinām ivātmānam abhimanyamānaḥ\npramoda-mugdho'smi |</p>\n\n<p>atra kṛṣṇasyānandaḥ |</p>\n\n<p>atha samayaḥ -</p>\n\n<l>samayo duḥkha-saṅkṣayaḥ // RNc_115 //</l>\n\n<p>yathā tatraiva daśame -</p>\n\n<p>rādhikā (mukhād añcalam apāsya, savikrośam) hā hā kadhaṃ piasahī me lalidā |\nhā kadhaṃ baccalā bhaavadī | hā kadhaṃ ajjiā muharā | [hā hā kathaṃ priyasakhī\nme lalitā | hā kathaṃ vatsahā bhagavatī | hā kathaṃ āryā mukharā |] (ity ānandena\nghūrṇantī bhūmau skhalati |)</p>\n\n<p> atra suhṛd-darśanād rādhāyā duḥkha-saṅkṣayaḥ |</p>\n\n<p>atha kṛtiḥ\nlabdhārthasya kṛtiḥ sthairyam ...</p>\n\n<p>yathā tatraiva candrāvalī (janāntikam) -</p>\n\n<p>bhaavadi bahiṇīe karaṃ geṇhiduṃ maha baaṇeṇa abbhatthīadu... ajja-utto |\n[bhagavati bhaginyāḥ karaṃ grahītuṃ mama vacanena abhyarthyatām āryaputraḥ |]</p>\n\n<p>atra yaśodādi-samāgamāl labdhyasya rādhikā-rūpārthasya candrāvalī-prārthanena\nsthairya-kṛtiḥ |</p>\n\n<p>atha bhāṣaṇam -</p>\n\n<l>mānādyāptiś ca bhāṣaṇam // RNc_116 //</l>\n\n<p>yathā tatraiva -</p>\n\n<p>(bhaginyau paurṇamāsīm antarākṛtya gopendraṃ praṇamataḥ)</p>\n\n<p>nandaḥ - vatse, parasparasya prāṇādhikyaṃ bhajantyau saubhāgyavatyau bhūyāsam |</p>\n\n<p>atra nanda-kṛtāśīrvādādimāna-prāptyā bhāṣaṇam |</p>\n\n<p>athopagūhanam -</p>\n\n<l>adbhutārtha-pariprāptir upagūhanam ucyate // RNc_117 //</l>\n\n<p>yatha tatraiva -\nrādhā (sarvāsāṃ pādān abhivādya sotkaṇṭham) -- kusaliṇī kiṃ me bahiṇī\ncandāalī | [kuśalinī kiṃ me bhaginī candrāvalī |]</p>\n\n<p>candrāvalī (gāḍhaṃ pariṣvajya) - bahiṇī esāmhi dujjaṇī-hata-candāaliā | [bhaginī,\neṣāsmi durjanī hata-candrāvalikā |] (iti roditi)</p>\n\n<p>rādhikā (sānandaṃ sasambhramaṃ pādayoḥ patantī) haddhi haddhi, biḍambidahmi\nhada-debbeṇa | [hā dhik! hā dhik!, viḍambitāsmi hata-daivena |]</p>\n\n<p>atrādṛṣṭa-pūrva-bhaginyoḥ parasparāliṅganādy-adbhutārtha-pariprāptir\nupagūhanam |</p>\n\n<p>atha pūrva-bhāvaḥ -</p>\n\n<l>mukhya-kāryasya saṃsargaḥ pūrva-bhāvaḥ prakīrtitaḥ // RNc_118 //</l>\n\n<p>yathā tatraiva -</p>\n\n<p>paurṇamāsī - yaśodā-mātaḥ, upasthito'yaṃ sarvo'bhiṣeka-sambhāraḥ | tad\nalaṅkriyatāṃ prathamaṃ rādhayā saha parva-vedī tataḥ krameṇa kumārībhiś ca |</p>\n\n<p>atra mukhya-kāryasya rādhā-mādhavayoḥ pariṇaya-mahotsavasya saṃsargāt\npūrva-bhāvaḥ | kecit pūrva-vākyaṃ kecit pūrva-bhāṣām iti paṭhanto lakṣayanti\n(SāhD 6.113) - pūrva-vākyaṃ tu vijñeyaṃ yathoktārthopadarśanam | yathā tatraiva\n(nepathye) -</p>\n\n<lg>\n<l>vinīte rādhāyāḥ pariṇaya-vidhānānumatibhiḥ</l>\n<l>svayaṃ devyā tasmin pitur iha nibandhe muditayā |</l>\n<l>kumārīṇāṃ tāsām ayam upanayan ṣoḍaśa kṛtī</l>\n<l>sahasrāṇi smeraḥ praviśati śatāḍhyāni garuḍaḥ || (10.31)</l>\n</lg>\n\n<p>atra pūrvaṃ kṛṣṇena tṛtīyāṅke yad uktaṃ etās tūrṇaṃ nayata kiyatīr ity ādinā\npunaḥ svayaṃ gamanaṃ tasyaivopadarśanam |</p>\n\n<p>athopasaṃhāraḥ -</p>\n\n<l>kṛtārthatopasaṃhāraḥ sarvābhīṣṭopalaksitaḥ // RNc_119 //</l>\n\n<p>yathā tatraiva daśame -</p>\n\n<p>kṛṣṇaḥ (sarvam abhinandya janāntikam) prāṇeśvari rādhe prārthayasva kim ataḥ\nparaṃ te priyaṃ karavāṇi | (ity ārabhya)</p>\n\n<p>rādhikā (sānandam saṃskṛtena) -</p>\n\n<lg>\n<l>sakhyas tā militā nisarga-madhura-premābhirāmīkṛtā</l>\n<l>yāmī me samagaṃs tu saṃstavavatī śvaśrūś ca goṣṭheśvarī |</l>\n<l>vṛndāraṇya-nikuñja-dhāmni bhavatā saṅgo'yaṃ raṅgavān</l>\n<l>saṃvṛttaḥ kim ataḥ paraṃ priyataraṃ kartavyam atrāsmi me || (10.36) ||</l>\n</lg>\n\n<p>atra prakaṭam evopasaṃhāraḥ |</p>\n\n<p>atha praśastiḥ -</p>\n\n<l>maṅgalāśaṃsanaṃ samyak praśastir abhidhīyate // RNc_120 //</l>\n\n<p>yathā tatraiva -</p>\n\n<p>tathāpīdam astu -</p>\n\n<lg>\n<l>cirād āśā-mātraṃ tvayi viracayantu sthira-dhiyo</l>\n<l>vidadhyur ye vāsaṃ madhurima-gabhīre madhupure |</l>\n<l>dadhānaḥ kaiśore vayasi sakhitāṃ gokula-pateḥ</l>\n<l>prapadyethās teṣāṃ paricayam avaśyaṃ nayanayoḥ || 10.37 ||</l>\n</lg>\n\n<p>atra māthura-mañjula-nibaddha-vāsānāṃ netra-pathe\nkṛṣṇāvāpti-rūpa-maṅgalāśaṃsanāt praśastiḥ |</p>\n\n<lg>\n<l>pañcānām eva sandhīnāṃ catuṣaṣṭiḥ kramād iha |</l>\n<l>kīrtirāni mayāṅgāni samyag lalita-mādhave // RNc_121 //</l>\n</lg>\n\n<lg>\n<l>rasa-bhāvānubodhena prayojanam avekṣa ca |</l>\n<l>sāphalyaṃ kāryam aṅgānām ity ācāryāḥ pracakṣate // RNc_122 //</l>\n</lg>\n\n<lg>\n<l>keṣāṃcid eṣām aṅgānāṃ vaiphalyaṃ kecid ūcire |</l>\n<l>daśarūpaka-kārādyās tat sarveṣāṃ na sammatam // RNc_123 //</l>\n</lg>\n\n<lg>\n<l>mukhādi-sandhiṣv aṅgānāṃ kramo'yaṃ na vivakṣitaḥ |</l>\n<l>kramasyānādarādādyaiḥ lakṣyeṣu vyutkramād api // RNc_124 //</l>\n</lg>\n\n<lg>\n<l>aṅgān niṣpādayed etān nāyakā pratināyakā |</l>\n<l>tad-abhāve patākādyās tad-abhāve tathetaraḥ // RNc_125 //</l>\n</lg>\n\n<p>atha sandhy-antarāṇi -</p>\n\n<lg>\n<l>sukhādi-sandhiṣv aṅgānām aśaithilyāya sarvadā |</l>\n<l>sandhy-antarāṇi yojyāni tac ca tatraikaviṃśatiḥ // RNc_126 //</l>\n</lg>\n\n<lg>\n<l>sāma-dāne bheda-daṇḍau pratyutpanna-matir vadhaḥ |</l>\n<l>gotra-skhalitam ojaś ca dhīḥ krodhaḥ sāhasaṃ bhayam // RNc_127 //</l>\n</lg>\n\n<lg>\n<l>māyā ca saṃvṛtir bhrāntir dūtyaṃ hetv-avadhāraṇam |</l>\n<l>svapna-lekhau madaś citram eṣāṃ lakṣaṇam ucyate // RNc_128 //</l>\n</lg>\n\n<p>tatra sāma -</p>\n\n<l>bhavet sāma priyaṃ vākyaṃ svānuvṛtti-prakāśanam // RNc_129 //</l>\n\n<p>yathā lalita-mādhave daśame'ṅke -</p>\n\n<p>kṛṣṇaḥ - priye maivaṃ bravīḥ -</p>\n\n<lg>\n<l>santu bhrāmyad-apāḍga-bhaṅgi-khuralī-khelābhuvaḥ subhruvaḥ</l>\n<l>svasti syān madirekṣaṇe kṣaṇam api tvām antarā me kutaḥ |</l>\n<l>tārāṇāṃ nikurumbakena vṛtayā śliṣṭe'pi somābhayā</l>\n<l>nākāśe vṛṣabhānujāṃ śriyam ṛte niṣpadyate svaś-chaṭā || (10.10)</l>\n</lg>\n\n<p>atha dānaṃ -</p>\n\n<l>dānaṃ tu kathitaṃ dhīraiḥ priayavastu-samarpaṇam // RNc_130 //</l>\n\n<p>yathā tatraiva aṣṭame -\nmādhavī - bhaṭṭi-dārie sahattheṇa tue gaṃṭhidā esā sūrasoaṃdhia-mālā |\n<l>[bhartṛ-dārike, svahastena tvayā grathitaiṣā sūra-saugandhika-mālā |] 21</l></p>\n\n<p>candrāvalī (mālām ādāya) ajja-utta, esā kautthuhassa sahabāsiṇī hodu |\n[ārya-putra, eṣā kaustubhasya saha-vāsinī bhavatu |] (iti vakṣasi vinyasyati |) 22</p>\n\n<p>atha bhedaḥ -</p>\n\n<l>bhedas tu kapaṭālāpaiḥ suhṛdāṃ bheda-kalpanā // RNc_131 //</l>\n\n<p>yathā caturthe -</p>\n\n<p>jaṭilā - (apavārya, sālīka-sneham) ayi bacche, sadā maṃ palohia lalidā ahisāredi tti\nmaha puttassa purado bahūḍiā aliaṃ jebba tumaṃ sandūsedi | tā kitti lāhavaṃ sahesi |\n[ayi vatse, sadā māṃ pralobhya lalitā abhisārayati iti mama putrasya purato\nvadhūṭikālīkam eva tvāṃ dūṣayati | tat kim iti lāghavaṃ sahase? |] 105</p>\n\n<p>atra jaṭilayā kapaṭena lalitāyā bhedaḥ kṛtaḥ |</p>\n\n<p>atha daṇḍaḥ -</p>\n\n<l>daṇḍas tv avinayādīnāṃ dṛṣṭyā śrutyā ca tarjanam // RNc_132 //</l>\n\n<p>yathā dvitīye -</p>\n\n<p>kṛṣṇaḥ (sāṭopam) re re duṣṭa!</p>\n\n<lg>\n<l>rādhāparādhini muhus tvayi yan na śastaṃ</l>\n<l>śakṣyāmi kartum akhilāṃ gurur eṣa khedaḥ |</l>\n<l>sarvāṅgileyam abhidhāvati lupta-dharmā</l>\n<l>tvāṃ mukti-kāla-rajanī bata kiṃ kariṣye || 2.28 ||</l>\n</lg>\n\n<p>atra śaṅkha-cūḍa-tarjanaṃ daṇḍaḥ |</p>\n\n<p>atha pratyutpanna-matiḥ -</p>\n\n<l>tāt-kālikī ca pratibhā pratyutpanna-matir matā // RNc_133 //</l>\n\n<p>yathā tatraiva dvitīye -</p>\n\n<p>lalitā - kundalade, assudapubbā esā kīrisī ricā bahueṇa paḍijjai | [kundalate,\naśruta-pūrvaiṣā kīdṛśī ṛg baḍukena paṭhyate |]</p>\n\n<p>madhumaṅgalaḥ (sāṭṭahāsam) buṭṭie, āhīrīmuddhiā tumaṃ rī rī gīdaṃ ccea\njāṇāsi | amhaa vedassa tumaṃ kāsi | tā suṇāhi kosum esvaīe sāhāe taia vaggassa\nlalaṇāsuhaarī ricā esā | [vṛddhe, ābhīrī-mugdhikā tvam, rī rī gītam eva jānāsi |\nasmad-vedasya tvaṃ kāsi | tat śṛṇu kausumeṣavyāḥ śākhāyās tṛtīya-vargasya\nlalanāśubhakarī ṛg eṣā |]</p>\n\n<p>atra madhumaṅgalasya pratibhā |</p>\n\n<p>atha vadhaḥ -</p>\n\n<l>vadhas tu jīvita-droha-kriyā syād ātatāyinaḥ // RNc_134 //</l>\n\n<p>yathā dvitīye - (nepathye)</p>\n\n<lg>\n<l>muṣṭinā jhaṭiti puṇajano'yaṃ</l>\n<l>hanta pāpa-viniveśita-cetāḥ |</l>\n<l>puṇḍarīka-nayanena sakhelaṃ</l>\n<l>daṇḍitaḥ sakala-jīvita-vittam || (2.30)</l>\n</lg>\n\n<p>atha gotra-skhalitam -</p>\n\n<l>tad-gotra-skhalitaṃ yat tu nāma-vyatyaya-bhāṣaṇam // RNc_135 //</l>\n\n<p>yathā saptame -</p>\n\n<p>candrāvalī - kaṇha (ity ardhokte salajjam) ajjautta!</p>\n\n<p>kṛṣṇaḥ (sānanda-smitam) priye! diṣṭyā sudhādhārāṃ pāyito'smi | tad alam\nāryaputreti kūpāmbunā |</p>\n\n<p>atra candrāvalyāḥ samayollaṅghanād gotra-skhalitam |</p>\n\n<p>athaujaḥ -</p>\n\n<l>ojas tu vāg-upanyāso nija-śakti-prakāśakaḥ // RNc_136 //</l>\n\n<p>yathā pañcame -</p>\n\n<p>suparṇaḥ - deva bāḍham ātapatra-phaṇāpaṭalīla-dhīyasaḥ kiṅkarasyāsya\ngarutmataḥ sakṛt-pakṣa-vikṣepa-kelaye'pi na paryāptim eṣyati, dūre viśrāmyatu\nsakhā me sudarśanaḥ kalpānta-kuśalaḥ |</p>\n\n<p>atra garuḍena sva-śakti-prakāśanād ojaḥ |</p>\n\n<p>atha dhīḥ -</p>\n\n<l>iṣṭārtha-siddhi-paryantā cintā dhīr iti kathyate // RNc_137 //</l>\n\n<p>yathā dvitīye --</p>\n\n<p>rādhikā - kundalade! ppasīda anukampehi | ajja sā kkhu sāmalā komudī jeṇa\npīdā | tā jebba puṇṇavantaṃ appaṇo vāmaloaṇaṃcalaṃ ettha khiṇṇe manda-bhāiṇi\njaṇe khaṇaṃ appehi | [kundalate! prasīda anukampaya | adya sā khalu śyāmalā\nkaumudī yena pītā | tam eva puṇyavantam ātmano vāmalocanāñcalam etasmin\n<l>khinne manda-bhāgini jane kṣaṇam arpaya |] 38</l></p>\n\n<p>kundalatā - (sāsūyam ivālokya) alaṃ para-purise giñcantīhiṃ tumhehiṃ\nsaṃbhāsaṇeṇa (iti dhāvantī jaṭilām upetya) ajje! kahaṃ paḍhamaṃ brahmaṇaṃ ṇa\nmaggesi, jo kkhu suraṃ puābaissadi | [alaṃ para-puruṣe gṛdhyantībhir yuṣmābhiḥ\nsambhāṣaṇena | ārye kathaṃ prathamaṃ brāhmaṇaṃ na mṛgayase, yaḥ khalu sūryaṃ\n<l>pūjāpayiṣyati |] 39</l></p>\n\n<p>jaṭilā - bacche, saccaṃ kahesi | tā pasīda | āṇehi ekkaṃ biakkhaṇaṃ bamhaṇam |\n[vatse, satyaṃ kathayasi | tasmāt prasīda | ānayaikaṃ vicakṣaṇaṃ brāhmaṇam |] 40</p>\n\n<p>atra rādhikotkaṇṭhātiśaya-darśanena jaṭilā-samaksam eva vipraveśena\nkṛṣṇa-praveśa-cintanaṃ kundalatāyāḥ dhīḥ |</p>\n\n<p>atha krodhaḥ -</p>\n\n<l>krodhas tu manaso dīptir aparādhādi-darśanāt // RNc_138 //</l>\n\n<p>yathā dvitīye (nepathye) -\n<lg>\n<l>phullaty ārān nava-vicakile keli-kuñjeṣu phullā</l>\n<l>śephālīnāṃ skhalati kusume hanta caskhāla bālā |</l>\n<l>mīlaty uccaiḥ kuvalaya-vane mīlitākṣī kilāsīt</l>\n<l>vācyaṃ kiṃ vā param upahasīr mā praṇāma-cchalena || (2.7)</l>\n</lg></p>\n\n<p>atra padmā-sakhīnāṃ haraye roṣaḥ |</p>\n\n<p>atha sāhasam -</p>\n\n<l>svajīvita-nirākāṅkṣo vyāpāraḥ sāhasaṃ bhavet // RNc_139 //</l>\n\n<p>yathā daśame -</p>\n\n<p>rādhikā (sakhedam ātmagatam) sāhu re kīra sāhu | bāṭṭhaṃ aṇuggahidamhi, tā\ndāṇiṃ dullahā-hiṭṭhadāṇadacchiṇaṃ titthavaraṃ kāliadehaṃ ppavisiya appāṇaṃ\nsappāṇaṃ turiaṃ ubahirassam | [sādhu re kīra sādhu | bāḍhaṃ anugṛhītāsmi, tad\nidānīṃ durlabhābhīṣṭha-dāna-dakṣiṇaṃ tīrtha-varaṃ kāliya-hradaṃ praviśya\n<l>ātmānaṃ sarpebhyas tvaritam upahariṣyāmi |] 98</l></p>\n\n<p>atra rādhāyāḥ kāliya-hrada-praveśaḥ sāhasam |</p>\n\n<p>atha bhayam -</p>\n\n<p>bhayaṃ tv ākasmika-trāsaḥ...</p>\n\n<p>yathā navame citra-darśane -</p>\n\n<p>madhumaṅgalaḥ - eso saṃkhaūḍo | [eṣa śaṅkhacūḍaḥ |]</p>\n\n<p>rādhā (sabhayam) - parittāhi parittāhi (iti kṛṣṇam āliṅgati) |</p>\n\n<p>atra śaṅkhacūḍa-prasaṅgena rādhā-trāso bhayam |</p>\n\n<p>atha māyā -</p>\n\n<l>... māyā kaitava-kalpanā // RNc_140 //</l>\n\n<p>yathā caturthe -</p>\n\n<p>vṛndā (sānandam) kiṃ nāma rādhā-sakhīnāṃ dhiyām akṣuṇṇaṃ paśya paśya |</p>\n\n<lg>\n<l>mandā sāndhya-payoda-sodara-ruciḥ saivābhimanyos tanur</l>\n<l>vaktraṃ hanta tad eva kharvaṭa-ghaṭī-ghoṇaṃ vigāḍhekṣaṇam |</l>\n<l>vyastā saiva gatiḥ karīra-kusuma-cchāyaṃ tad evāmbaraṃ</l>\n<l>mudrā kāpi tathāpy asau piśunayaty asya svarūpa-cchaṭām || (4.33)</l>\n</lg>\n\n<p>atra saṃvṛttiḥ -</p>\n\n<l>saṃvṛttiḥ svayam uktasya svayam ācchādanā bhavet // RNc_141 //</l>\n\n<p>yathā navame -</p>\n\n<p>kṛṣṇaḥ (vṛndām avalokya) satyabhāmā, mayi katham (ity ardhokteḥ | navavṛndā\ndṛśaṃ kūṇayati |)</p>\n\n<p>candrāvalī (sakhedaṃ nīcaiḥ) viṇṇādaṃ pemma-goravam | [vijñātaṃ\nprema-gauravam |]</p>\n\n<p>kṛṣṇaḥ (vibhāvya, svagatam) hanta, katham asau devī | bhavatu saṃvarītuṃ\nprayatiṣye | (prakāśam)</p>\n\n<lg>\n<l>satī katham asau bhāmā devī nādya prasīdati |</l>\n<l>nidānam avidaṃ sadyaḥ khidyate hṛdayaṃ mama || (9.59)</l>\n</lg>\n\n<p>atra svayam uktasya satyabhāmety asya śabdasya satī katham abhāmā ity\narthāntareṇa saṃvaraṇāt saṃvṛttiḥ |</p>\n\n<p>atha bhrāntiḥ -</p>\n\n<l>bhrāntir viparyaya-jñānaṃ prasaṅgasyāpi niścayāt // RNc_142 //</l>\n\n<p>yathā navame kṛṣṇaḥ -</p>\n\n<lg>\n<l>atra bhāvi nirātaṅka-māro me ramaṇaṃ mama |</l>\n<l>duratyante kuśasthalyā yadi darbhāṅgabhūr iyam || (9.58)</l>\n</lg>\n\n<p>candrāvalī - māhavi, ṇūṇaṃ diṭṭhahmi jaṃ vidabbhaṃgabhutti bāharīadi |\n[mādhavi nūnaṃ dṛṣṭāsmi, yad vidarbhaāṅga-bhūr iti vyāhriyate |]</p>\n\n<p>atra vidarbhāṅgabhūr ity asya vigata-darbha-bhūmitvājñānaṃ devyāḥ bhrāntiḥ |</p>\n\n<p>bhrāntis tu kecid icchanti bhṛṅga-bādhā-viceṣṭitam |</p>\n\n<p>atha dūtyam -</p>\n\n<l>dūtyaṃ tu sahakāritvaṃ durghaṭe kārya-vastuni // RNc_143 //</l>\n\n<p>yathā prathame, kundalatā -</p>\n\n<lg>\n<l>tihṇāulā caūrī pañjariā-sañjadā ciraṃ jalai |</l>\n<l>pāaṃ baṃjula-kuñje tārāhī sappadhārehi || (1.58)</l>\n</lg>\n<lg>\n<l>[tṛṣṇākulā cakorī pañjarikā-saṃyatā ciraṃ jvalati |</l>\n<l>pādaṃ bañjula-kuñje tārādhīśa prasāraya ||]</l>\n</lg>\n\n<p>atra jaṭilā-prātikūlyena kundalatāyā durghaṭe rādhā-saṅgama-kārye sahakāritvaṃ\ndūtyam |</p>\n\n<p>atha hetv-avadhāraṇam -</p>\n\n<l>niścayo hetunārthasya mataṃ hetv-avadhāraṇam // RNc_144 //</l>\n\n<p>yathā dvitīye -</p>\n\n<p>vṛndā - sthāne khalv iyaṃ tava cintā | tathyam eṣā duṣṭenākrāntā trilokīm eva\nsantāpayet | yataḥ -</p>\n\n<lg>\n<l>vidyotante guṇa-parimalair yāḥ samastopariṣṭāt</l>\n<l>tāḥ kasyārtaṃ dadhati na khal-sparśa-dagdhās taruṇyaḥ |</l>\n<l>bhūyo bhūyaḥ svayam anupamāṃ klāntim āsādayantī</l>\n<l>mandākrāntā bhavati jagataḥ kleśa-dātrī hi cintā || (2.9)</l>\n</lg>\n\n<p>atra citra-nidarśanopabṛṃhitena sarva-guṇottama-strī-duḥkha-rūpeṇa hetunā\nsarva-jana-duḥkhasya niścayād dhetv-avadhāraṇam |</p>\n\n<p>atha svapnaḥ -</p>\n\n<l>svapno nidrāntare kiñcij jalpitaṃ paricakṣate // RNc_145 //</l>\n\n<p>yathā saptame -</p>\n\n<p>nava-vṛndā -</p>\n\n<lg>\n<l>śvāphalkeḥ saphalībabhūva lalite hṛl-lālasā-vallarī</l>\n<l>hā dhik paśya murāntako'yam urarīcakre rathārohaṇam |</l>\n<l>itthaṃ te karuṇa-svara-stavakitaṃ svapnāyitaṃ śṛṇvatī</l>\n<l>manye tanvi patat tuṣāra-kapaṭāc cakranda yāminy api || (7.10)</l>\n</lg>\n<p>atra rādhāyāḥ svapnāyitam |</p>\n\n<p>atha lekhaḥ -</p>\n\n<l>vivakṣitārtha-kalitā patrikā lekha īritaḥ // RNc_146 //</l>\n\n<p>yathā pañcame -</p>\n\n<p>paurṇamāsī -</p>\n\n<lg>\n<l>aciraṃ nirasya rasitaiḥ pratipakṣaṃ rājahaṃsa-nikurambam |</l>\n<l>kṛṣṇa-ghanas tvām amṛtais tṛṣitāṃ candrakavatīṃ siñca || (5.7)</l>\n</lg>\n\n<p>ity asau candrāvalī-patrikā-lekhaḥ |</p>\n\n<p>atha madaḥ -</p>\n\n<p>madas tu madyajaḥ...</p>\n\n<p>yathā pañcame -</p>\n\n<p>bhīṣmaḥ (punar avadhāya, sasmitam)</p>\n\n<lg>\n<l>bile kva nu vililyire nṛpa-pipīlikāḥ pīḍitāḥ</l>\n<l>pinasmi jagadaṇḍakaṃ nanu hariḥ krudhaṃ dhāsyati |</l>\n<l>śacī-gṛha-kuraṅga re hasasi kiṃ tvam ity unnadann</l>\n<l>udeti mad-aḍambara-skhalita-cūḍam agre halī ||(5.41)||</l>\n</lg>\n\n<p>atra baladevasya madaḥ |</p>\n\n<p>atha citram -</p>\n\n<l>citraṃ tv ākārāṇāṃ vilokanam // RNc_147 //</l>\n\n<p>yathā navame -</p>\n\n<p>nava-vṛndā (praviśya) samīkṣyatāṃ vicitram idaṃ citram |</p>\n\n<p>atra māthura-caritraṃ citra-likhitam |</p>\n\n<lg>\n<l>sandhyantarāṇāṃ vijñeyaḥ prayogas tv avibhāgataḥ |</l>\n<l>tathaiva darśanād eṣām anaiyatyena sandhiṣu // RNc_148 //</l>\n</lg>\n\n<p>atha vibhūṣaṇāni -</p>\n\n<lg>\n<l>evam aṅgair upāṅgaiś ca suśliṣṭaṃ rūpaka-śriyaḥ |</l>\n<l>śarīraṃ vas tv alaṅkuryāt ṣaḍ-triṃśad bhūṣaṇaiḥ sphuṭam // RNc_149 //</l>\n</lg>\n\n<lg>\n<l>bhūṣaṇākṣara-saṅghātau hetuḥ prāptir udāhṛtiḥ |</l>\n<l>śobhā-saṃśaya-dṛṣṭāntāv abhiprāyo nidarśanam // RNc_150 //</l>\n</lg>\n\n<lg>\n<l>siddhi-prasiddhir dākṣiṇyam arthāpattir vibhūṣaṇam |</l>\n<l>padoccayas tulyatarko vicāras tad-viparyayaḥ // RNc_151 //</l>\n</lg>\n\n<lg>\n<l>guṇātipāto'tiśayo niruktaṃ guṇa-kīrtanam |</l>\n<l>garhaṇānunayau bhraṃśo leśaḥ kṣobho manorathaḥ // RNc_152 //</l>\n</lg>\n\n<lg>\n<l>anukti-siddhiḥ sārūpyaṃ mālā madhura-bhāṣaṇam |</l>\n<l>pṛcchopadiṣṭa-dṛṣṭāni ṣaḍ-triṃśad-bhūṣaṇāni hi // RNc_153 //</l>\n</lg>\n\n<p>tatra bhūṣaṇam -</p>\n\n<l>guṇālaṅkāra-bahulaṃ bhāṣaṇaṃ bhūṣaṇaṃ smṛtam // RNc_154 //</l>\n\n<p>yathā navame -</p>\n\n<p>kṛṣṇaḥ (samantād avalokya)</p>\n\n<lg>\n<l>lakṣmīḥ kairava-kānaneṣu paritaḥ śuddheṣu vidyotate</l>\n<l>san-mārga-druhi sarva-śārvara-kule pronmīlati kṣīṇatā |</l>\n<l>nakṣatreṣu kilodbhavaty apacitiḥ kṣudrātmasu prāyikī</l>\n<l>śaṅke śaṅkara-maulir abhyudayate rājā purastād diśi ||9.10||</l>\n</lg>\n\n<p>atra prasāda-mādhuryādi-guṇānām anuprāsa-śleṣānumānādy-alaṅkārāṇāṃ ca\nsattayā bhūṣaṇam |</p>\n\n<p>athākṣara-saṅghātaḥ -</p>\n\n<l>vākyam akṣara-saṅghāto bhinnārthaṃ śliṣṭa-śabdakam // RNc_155 //</l>\n\n<p>yathā pañcame -</p>\n\n<p>suparṇaḥ - deva! paśya paśya -</p>\n\n<lg>\n<l>vaktrāṇi bhānti parito hariṇekṣaṇānām</l>\n<l>āruḍha-harmya-śirasāṃ bhavad-īkṣaṇāya |</l>\n<l>yair nirmitāni tarasā sarasīruhākṣa</l>\n<l>candrāvalī-paricitāni nabhas-talāni || (5.32)</l>\n</lg>\n\n<p>atra candrāṇām āvalyā paricitānīty atra candrāvalī nāma pratibhānād\nakṣara-saṅghātaḥ |</p>\n\n<p>atha hetuḥ -</p>\n\n<l>sa hetur iti nirdiṣṭo yat sādhyārtha-prasādhakam // RNc_156 //</l>\n\n<p>yathā saptame -</p>\n\n<p>madhumaṅgalaḥ (nirīkṣya) piabaassa! pekkha kāe bi aṇurāiṇīe sevā kidatthi |\n[priya-vayasya, paśya kayāpy anurāgiṇyā sevā kṛtāsti |]</p>\n\n<p>kṛṣṇaḥ - sakhe! sādhu lakṣitam |</p>\n\n<lg>\n<l>asau vyastanyāsā viśadayati mālā vivaśatāṃ</l>\n<l>vibhakteyaṃ carcā nayana-jala-vṛṣṭiṃ kathayati |</l>\n<l>karotkampaṃ tasyā vadati tilakaṃ kuñcitam idaṃ</l>\n<l>kṛśāṅgyāḥ premāṇaṃ varivasitam eva prathayati || (7.32)</l>\n</lg>\n\n<p>atrānurāga-sādhanāya vivaśatvādi-hethetūnāṃ kathanād ayaṃ hetuḥ |</p>\n\n<p>atha prāptiḥ -</p>\n\n<l>eka-deśa-vilokena prāptiḥ śeṣābhiyojanam // RNc_157 //</l>\n\n<p>yathā navame -</p>\n\n<p>kṛṣṇaḥ (parikramya)</p>\n\n<lg>\n<l>labdhā kuraṅgi nava-jaṅgama-hema-vallī</l>\n<l>ramyā sphuṭaṃ vipinasīmani rādhikātra |</l>\n<l>asyās tvayā sakhi guror yad iyaṃ gṛhītā</l>\n<l>mādhurya-vallita-vilocana-keli-dīkṣā || 9.17 ||</l>\n</lg>\n\n<p>atra locanasaundarya-dīkṣā-lālasasya ekadeśasya tvayi vilokanena sālaṃ tvayā\nlabdheti viśeṣārthasya yojanāt prāptiḥ |</p>\n\n<p>athodāharaṇam -</p>\n\n<l>vākyaṃ yad-gūḍha-tulyārthaṃ tad udāharaṇaṃ matam // RNc_158 //</l>\n\n<p>yathā dvitīye -</p>\n\n<p>kundalatā (sasmitam) rāhi, dehi me pāritosiaṃ, yaṃ suṭṭhu dullahaṃ de\nabbhatthidaṃ mae ṇibbāhidam | [rādhe, dehi me pāritoṣikam | yat suṣṭhu durlabhaṃ\n<l>te'bhyarthitaṃ mayā nirvāhitam |] 80</l></p>\n\n<p>rādhikā (vakram avekṣya) kundaladie, kiṃ me abbhatthidaṃ? [kundalate, kiṃ\nme'bhyarthitam?] 81</p>\n\n<p>kundalatā - aī, kīsa bhuaṃ bhaṃguresi, jaa sūrārāhaṇaṃ bhaṇāmi | [ayi, kasmād\n<l>bhruvaṃ bhaṅgurayasi, yat sūryārādhanaṃ bhaṇāmi |] 82</l></p>\n\n<p>atra kundalatā bhaṇitasya sābhiprāya-gūḍhārthatayā udāharaṇam |</p>\n\n<lg>\n<l>yatra tulyārtha-yuktena vākyenābhipradarśanāt |</l>\n<l>sādhyate'bhimataś cārthas tad-udāharaṇaṃ matam || iti (SāhD 6.117)</l>\n</lg>\n\n<p>tad yathā, ṣaṣṭhe -</p>\n\n<p>nāradaḥ - tatas tenoktam -</p>\n\n<lg>\n<l>jvalito janaḥ kṛśānau śāmyati taptaḥ kṛśānunaivāyam |</l>\n<l>bhagavati kṛtāgaso me bhagavān evādhunā śaraṇam || (6.17)</l>\n</lg>\n\n<p>atha śobhā -</p>\n\n<p>śobhā svabhāva-prākaṭyaṃ yūnor anyonyam ucyate |</p>\n\n<p>yathā caturthe -</p>\n\n<p>rādhikā (mādhavam avalokya, sānandam ātmagatam) bho bhaavaṃ,\nāṇanda-pajjaṇṇa, ṇa kkhu rundhīai jalāsāreṇa ukkaṃṭhidā tavassiṇīhi me\ndiṭṭhīcaurī | kkhaṇaṃ pibedu esā dullahaṃ imassa muhacandassa joṇham | [bho\nbhagavan, ānanda-parjanya, na khalu rundhyatāṃ jalāsāreṇotkaṇṭhitā tapasvinī me\ndṛṣṭ-cakorī | kṣaṇaṃ pibatv eṣā durlabhām asya mukha-candrasya jyotsnam |] 99</p>\n\n<p>kṛṣṇaḥ (rādhām avekṣya, saharṣam) -</p>\n\n<lg>\n<l>dhāvaty ākramituṃ muhuḥ śravaṇayoḥ sīmānam akṣṇor dvayī</l>\n<l>pauṣkalyaṃ harataḥ kucau bali-guṇair ārabdhamānaṃ tataḥ |</l>\n<l>muṣṇītaś calatāṃ bhruvau caraṇayor udyad-dhanur bibhrame</l>\n<l>rādhāyāḥ tanu-pattane narapatau bālyābhidhe śīryati || (4.27) 101</l>\n</lg>\n\n<p>atra paraspara-bhāva-prākaṭyāc chobhā | kaiścit tu -</p>\n\n<p>siddhair arthaiḥ samaṃ yatrāprasiddho'rthaḥ prakāśate |\nśliṣṭa-lakṣaṇa-citrārthā sā śobhety abhidhīyate || ity āha | (SāhD 6.176)</p>\n\n<p>yathā navame -</p>\n\n<p>navavṛndā - (puro'valokya, saharṣam)</p>\n\n<lg>\n<l>nirmita-bhuvana-viśuddhir vidhur madhurāloka-sādhane nipuṇā |</l>\n<l>ullasita-paramahaṃsā bhaktir iveyaṃ śaran miliati || 9.1 ||</l>\n</lg>\n\n<p>atha saṃśayaḥ -</p>\n\n<l>aniścayāt tu yad vākyaṃ sandehasya nigadyate // RNc_159 //</l>\n\n<p>yathā dvitīye (nepathye) -</p>\n\n<lg>\n<l>sthūlas tāla-bhujonnatir giri-taṭī-vakṣāḥ kva yakṣādhamaḥ</l>\n<l>kvāyaṃ bāla-tamāla-kandala-mṛduḥ kandarpa-kāntaḥ śiśuḥ |</l>\n<l>nāsty anyaḥ sahakāritā-paṭur iha prāṇī na jānīmahe</l>\n<l>hā goṣṭheśvari kīdṛg adya tapasāṃ pākas tavonmīlati || (2.29)</l>\n</lg>\n\n<p>atra saṃśayenaiva vākya-samāpter ayaṃ saṃśayaḥ |</p>\n\n<p>atha dṛṣṭāntaḥ -</p>\n\n<l>sva-pakṣe darśanaṃ hetor dṛṣṭāntaḥ sādhya-siddhaye // RNc_160 //</l>\n\n<p>yathā navame -</p>\n\n<p>kṛṣṇaḥ (vimṛśya) athavā -</p>\n\n<lg>\n<l>dhīraḥ prakṛtyāpi janaḥ kadācid</l>\n<l>dhatte vikāraṃ samayānurodhāt |</l>\n<l>kṣāntiṃ hi muktvā balavac calantī</l>\n<l>sarvaṃsahā bhūr api bhūri dṛṣṭā || (9.20)</l>\n</lg>\n\n<p>atra dhīre'pi jane vikāra-sad-bhāve sādhye tat-sādhakasya calana-rūpa-vikārasya\nhetoḥ sarvaṃsahāyāṃ bhuvi darśitatvād dṛṣṭāntaḥ |</p>\n\n<p>athābhiprāyaḥ -</p>\n\n<lg>\n<l>abhiprāyas tv abhūtārtho hṛdyaḥ sāmyena kalpitaḥ |</l>\n<l>abhiprāyaṃ pare prāhur mamatāṃ hṛdy avastuni // RNc_161 //</l>\n</lg>\n\n<p>yathā caturthe -</p>\n\n<p>kṛṣṇaḥ (sotsukaṃ romāñcam unmīlya)</p>\n\n<lg>\n<l>udgīrṇādbhuta-mādhurī-parimalasyābhīra-līlasya me</l>\n<l>dvaitaṃ hanta samakṣayan muhur asau citrīyate cāraṇaḥ |</l>\n<l>cetaḥ keli-kutūhalottaralitāṃ sadyaḥ sakhe māmakaṃ</l>\n<l>yasya prekṣya surūpatāṃ vraja-vadhū-sārūpyam anviṣyati || (4.19)</l>\n</lg>\n<p>atrābhūtārtha-rūpasya bhagavad-dvitīyatvasya naṭe kalpanam abhiprāyaḥ | hṛdy\navastuni sva-saundarye bhogecchayā mamatā vā |</p>\n\n<p>atha nidarśanaṃ-</p>\n\n<lg>\n<l>yathārthānāṃ prasiddhānāṃ kriyate parikīrtanam |</l>\n<l>paropekṣāvyudāsārthaṃ tan nidarśanam ucyate // RNc_162 //</l>\n</lg>\n\n<p>yathā caturthe -</p>\n\n<p>gārgī (saṃskṛtena) -</p>\n\n<lg>\n<l>kāmaṃ sarvābhīṣṭa-kandaṃ mukundaṃ</l>\n<l>yā nirbandhāt prāhiṇod indhanāya |</l>\n<l>ācāryānī sā karoti sma paṇyaṃ</l>\n<l>piṇyākārthaṃ hanta cintāmaṇīndram || (4.6)</l>\n</lg>\n<p> atra bimbānubimba-vastu-bodhanāt nidarśanam |</p>\n\n<p>atha siddhiḥ -</p>\n\n<p>atarkitopapannaḥ syāt siddhir iṣṭārtha-saṅgamaḥ |</p>\n\n<p>yathā ṣaṣṭhe -</p>\n\n<p>kṛṣṇaḥ (yathā kṛtvā sagadgadam)</p>\n\n<lg>\n<l>upataru lalitāṃ tāṃ pratyabhikṣāya sadyaḥ</l>\n<l>prakṛti-madhura-rūpāṃ vīkṣya rādhākṛtiṃ ca |</l>\n<l>maṇim api paricinvan śaṅkha-cūḍāvataṃsaṃ</l>\n<l>muhur aham udghūrṇaṃ bhūriṇā sambhrameṇa || (6.40)</l>\n</lg>\n\n<p>atra iṣṭasya lalitā-darśanasyātarkitopapannatvāt siddhiḥ | kaścit tu bahūnāṃ\nkīrtanaṃ siddhir abhipretārtha-siddhaye ity (SāhD 6.186) āha | tad yathā daśame\n</p>\n</div>\n<div>\n\n<p>kṛṣṇaḥ - priye tvad-āsyaṃ paśyato me nopamāna-vastūni hṛdayam ārohanti naḥ |\nyataḥ -</p>\n\n<lg>\n<l>dhatte na sthiti-yogyatāṃ caraṇayor aṅke'pi paṅkeruhaṃ</l>\n<l>nāpy aṅguṣṭha-nakhasya ratna-mukuraḥ kakṣāsu dakṣāyate |</l>\n<l>caṇḍi tvan-mukha-maṇḍalasya parito nirmañchane'py añjasā</l>\n<l>naucityaṃ bhajane samujjvala-kalā sāndrāpi candrāvalī || (10.11)</l>\n</lg>\n\n<p>atra spaṣṭaṃ guṇa-kīrtanam |</p>\n\n<p>atha prasiddhiḥ -</p>\n\n<l>prasiddhir loka-vikhyātair arthaiḥ svārtha-prasādhanam // RNc_163 //</l>\n\n<p>yathā ṣaṣṭhe -</p>\n\n<p>nava-vṛndā (svagatam)\n<lg>\n<l>vasantī śuddhānte madhurima-parītā madhuripor</l>\n<l>iyaṃ tanvī sadyaḥ svayam iha bhavitrī karagatā |</l>\n<l>vṛtāṅgīm uttuṅgair avikalamadhūlī-parimalaiḥ</l>\n<l>praphullāṃ rolambe nava-kamalinīṃ kaḥ kathayati || (6.28)</l>\n</lg></p>\n\n<p>atra loka-vikhyātasya praphulla-kamalinī-rolamba-saṅgamasya kathanena svārthasya\nrādhā-mādhavayoḥ saṅgamasya sādhanaṃ prasiddhiḥ |</p>\n\n<p>atha dāksiṇyam -</p>\n\n<l>dākṣiṇyaṃ tu bhaved vācā paracittānuvartanam // RNc_164 //</l>\n\n<p>yathā dvitīye --</p>\n\n<p>lalitā (sālīkam) ajje, pekkha | eso kaṇho moṭṭimaṃ ahma viḍambaṇaṃ karedi |\n[ārye, paśya | eṣa kṛṣṇaḥ balād asmad-viḍambanaṃ karoti |] 117</p>\n\n<p>atra lalitayā mukharāyāḥ cittānuvṛttir dākṣiṇyam |</p>\n\n<p>athārthāpattiḥ -</p>\n\n<lg>\n<l>uktārthānupapattyā'nyo yasminn arthaḥ prakalpate |</l>\n<l>vākyān mādhurya-saṃyuktāt sārthāpattir udāhṛtā // RNc_165 //</l>\n</lg>\n\n<p>yathā navame -</p>\n\n<p>navavṛndā -</p>\n\n<lg>\n<l>kundadanti dṛśor dvandvaṃ candrakāntamayaṃ tava |</l>\n<l>udeti hari-vaktrendau syandate katham anyathā || 9.13</l>\n</lg>\n\n<p>atra syandanānyathānupapattyā netrasya candrakāntamayatvaa-kalpanād iyam\narthāpattiḥ | yathā vā daśame -</p>\n\n<p>candrāvalī - dea! tuhma vilāsa sokkhāṇaṃ bāhādeṇa kida mahāparāhamhi | tā\nkāruṇṇeṇa āṇabehi jadhā goṭhṭhabaiṇo goṭṭhaṃ gadua basaṃtī tumaṃ suhiṇaṃ\nkaremi | [deva! tava vilāsasaukhyānāṃ vyāghātena kṛta-mahāparādhāsmi | tat\nkāruṇyena ājñāpaya yathā goṣṭhapater goṣṭhaṃ gatvā vasantī tvāṃ sukhinaṃ\n<l>karomi | 102</l></p>\n\n<p>atra goṣṭha-gamanārthasyānupapattyā satyā-saṅgama-niṣedhaḥ prakalpyate |</p>\n\n<p>atha viśeṣaṇam -</p>\n\n<lg>\n<l>siddhān bahūn pradhānārthān uktvā yatra prayuñjate |</l>\n<l>viśeṣa-yuktaṃ vacanaṃ vijñeyaṃ tad viśeṣaṇam // RNc_166 //</l>\n</lg>\n\n<p>yathā caturthe, kṛṣṇaḥ -</p>\n\n<lg>\n<l>lakṣmīvān iha dakṣiṇānila-sakhaḥ sākṣān madhur modate</l>\n<l>mādyad bhṛṅga-vihaṅga-hāri-vihasaty atrāpi vṛndāvanam |</l>\n<l>rādhā yady abhisāram atra kurute so'yaṃ mahān eva me</l>\n<l>sāndrānanda-vilāsa-sindhu-laharī-hindola-kolāhalaḥ || (4.17)</l>\n</lg>\n\n<p>atra prasiddhārthān madhu-vṛndāvanādīn uktvā rādhābhisārasya\nvaiśiṣya-kathanād viśeṣaṇam | kaścit tu lekhiṣyamāṇaṃ\nnava-nava-sudhā-sambandho'pi (1.33)\n ity ādi-padyam atrodāharati |\n[*NOTE: Full verse given below, at 171 (atiśayaḥ).]</p>\n\n<p>atha padoccayaḥ -</p>\n\n<lg>\n<l>bahūnāṃ tu prayuktānāṃ padānāṃ bahubhiḥ padaiḥ |</l>\n<l>uccayaḥ sadṛśārtho yaḥ sa vijñeyaḥ padoccayaḥ // RNc_167 //</l>\n</lg>\n\n<p>yathā caturthe, kṛṣṇaḥ -</p>\n\n<lg>\n<l>matir aghūrṇata sārdham ali-vrajaiḥ</l>\n<l>dhṛtir abhūn madhubhiḥ saha vicyutā |</l>\n<l>vyakasad utkalikā kalikālibhiḥ</l>\n<l>samam iha priyayā viyutasya me || (4.21)</l>\n</lg>\n\n<p>atra matyādīnāṃ ghūrṇādi-kriyāsu alivrajādibhiḥ samāveśād ayaṃ padoccayaḥ |\nkaścit tu uccayo'rthānurūpo yaḥ padānāṃ sa padoccayaḥ ity (SāhD 6.180) āha |\nyathā daśame -\n[*NOTE: saṃcayo]</p>\n\n<lg>\n<l>sutanu kiñcid udañcaya locane</l>\n<l>cala-cakora-camatkṛti-cumbinī |</l>\n<l>smita-sudhāṃ ca sudhākara-mādhavī</l>\n<l>vidhurato vidhaye'tra dhurandharām ||10.8||</l>\n</lg>\n\n<p>atha tulyārthakaḥ -</p>\n\n<lg>\n<l>rūpakair upamābhir vā tulyārthābhiḥ prayojitaḥ |</l>\n<l>apratyakṣārtha-saṃsparśaḥ tulya-tarka itīritaḥ // RNc_168 //</l>\n</lg>\n\n<p>yathā tatraiva navame, kṛṣṇaḥ -</p>\n\n<lg>\n<l>kadarthanād apy urubālya-cāpalair</l>\n<l>utsarpato sneha-bhareṇa viklavām |</l>\n<l>vilokamānasya mamādya mātaraṃ</l>\n<l>havir vilāyaṃ hṛdayaṃ vilīyate || (9.26)</l>\n</lg>\n\n<p>atra havir vilāyam iti luptopamayā'pratyakṣasya citta-dravasya kathanaṃ\ntulya-tarkaḥ | kaścit tu tulyatarko yad arthena tarkaḥ prakṛta-gāminā ity (SāhD\n6.180) āha | yathā caturthe -</p>\n\n<p>jaṭilā - ṇūṇaṃ nūurasahena āhaḍiṭṭā ede haṃsā haṃsaṇaṃdi-ṇījalādo vaṇe\ndhāanti | tā bahūḍiā ṇādidūre habissadi | [nūnaṃ nūpura-śabdena ākarṣitā ete\nhaṃsā haṃsa-nandinī-jalāt vane dhāvanti | tad vadhūṭikā nātidūre bhaviṣyati |]</p>\n\n<p>atha vicāraḥ -</p>\n\n<p>vicāras tv eka-sādhyasya bahu-sādhana-varṇanam |</p>\n\n<p>yathā prathame, kṛṣṇaḥ --</p>\n\n<p>sakhe, madhumaṅgala, paśya -</p>\n\n<lg>\n<l>atanu-tṛṇa-kadambāsv&gt;ada-śaithilya-bhājām</l>\n<l>aviralatara-haṃbhārambhatāmyanmukhīyam |</l>\n<l>caṭulita-nayana-śrīr avalī naicikīnāṃ</l>\n<l>pathi suvalita-kaṇṭhī gokulotkaṇṭhitābhūt || (1.28)</l>\n</lg>\n\n<p>atrotkaṇṭhitasyaa sādhyasya sādhanāni tṛṇāsvāda-śaithilyādīni | yad vā agre\nlekhyaṃ śaraṇam iha yo bhrātuḥ (5.25) ity ādi padyam atrodāharaṇaṃ jñeyam |\nkaścit tu vicāro yukti-vākyair yad apratyakṣārtha-darśanam ity (SāhD 6.182) āha |\natroktam udāharaṇam api saṅgacchate |</p>\n\n<p>atha tad-viparyayaḥ -</p>\n\n<l>vicārasyānyathābhāvo vijñeyas tad-viparyayaḥ // RNc_169 //</l>\n\n<p>yathā ṣaṣṭhe -</p>\n\n<p>rādhā (savyatham ākāśe saṃskṛtam āśritya) -</p>\n\n<lg>\n<l>vicitrāyāṃ kṣauṇyām ajaniṣata kanyāḥ kati na vā</l>\n<l>kaṭhorāṅgī nānyā nivasati mayā kāpi sadṛśī |</l>\n<l>mukundaṃ yan muktvā samayam aham adyāpi gamaye</l>\n<l>dhig astu pratyāśām ahaha dhig asūn dhiṅ mama dhiyam || (6.21)</l>\n</lg>\n\n<p>atrodvegātiśayena pratyāśādhikaraṇād viparyayaḥ |</p>\n\n<p>atha guṇātipātaḥ -</p>\n\n<l>guṇātipāto vyatyasta-guṇākhyānam udāhṛtaḥ // RNc_170 //</l>\n\n<p>yathā caturthe -</p>\n\n<p>jaṭilā (solluṇṭhaṃ vihasya, saṃskṛtena)</p>\n\n<lg>\n<l>vrajeśvara-sutasya kaḥ paravadhūvinoda-kriyā-</l>\n<l>praśasti-bhara-bhūṣitaṃ guṇam avaiti nāsya kṣitau |</l>\n<l>yad eṣa rati-taskaraḥ pathi nirudhya sādhvīr balāt</l>\n<l>tadīya-kuca-kuṭmale karajam oṃ namo viṣṇave || (4.31)</l>\n</lg>\n\n<p>atra prakaṭaś ca guṇātipātaḥ | kaścit tu guṇātipātaḥ kārye yad viparītaṃ guṇān\nprati ity āha (SāhD 6.184), yathā pañcame candrāvalī (saṃskṛtena) -</p>\n\n<lg>\n<l>śaraṇam iha yo bhrātus tasya pratīpa-vidhāyinā</l>\n<l>hita-kṛd api tā devyās tasyāḥ samagram upekṣaṇam |</l>\n<l>gatir avikalo yo me tasya priyasya ca vismṛtir</l>\n<l>bata hatavidho vāme sarvaṃ prayāti viparyayam || (5.25)</l>\n</lg>\n\n<p>atha atiśayaḥ -</p>\n\n<lg>\n<l>bahūn guṇān kīrtayitvā sāmānyena ca saṃśritān |</l>\n<l>viśeṣaḥ kīrtyate yatra jñeyaḥ so'tiśayo budhaiḥ // RNc_171 //</l>\n</lg>\n\n<p>yathā prathame kṛṣṇaḥ -</p>\n\n<lg>\n<l>nava-nava-sudhā-sambandho'pi priyo'pi dṛśāṃ sadā</l>\n<l>sarasija-vanīṃ mlānāṃ kurvann api prabhayā svayā |</l>\n<l>vidhur api kalā-pūrṇo'py uccaiḥ kuraṅga-dharaḥ śaśī</l>\n<l>vraja-mṛga-dṛśāṃ vaktrair ebhiḥ suraṅga-dharair jitaḥ || 1.33</l>\n</lg>\n\n<p>atra candra-mukhayoḥ sudhā-sambandhatvādi-sāmānya-guṇa-kīrtanānantaraṃ\nmukheṣu suraṅgatva-kīrtanaṃ viśeṣaḥ |</p>\n\n<p>atha niruktam -</p>\n\n<l>niruktaṃ niravadyoktir nāmāny artha-prasiddhaye // RNc_172 //</l>\n\n<p>yathā prathame kṛṣṇaḥ (candrāvalīm āsādya sānandam) -</p>\n\n<lg>\n<l>nītas tanvi mukhena te paribhavaṃ bhrū-kṣepaivikrīḍayā</l>\n<l>bibhyad viṣṇu-padaṃ jagāma śaraṇaṃ tatrāpy adhairyaṃ gataḥ |</l>\n<l>āsādya dvija-rājitāṃ vijayinaḥ sevārtham asyojjvalac-</l>\n<l>candro'yaṃ dvija-rāja-tāpadam agāt tenāsi candrāvalī || (1.40)</l>\n</lg>\n\n<p>atra candrāvalī nāma niruktam |</p>\n\n<p>atha guṇa-kīrtanam -</p>\n\n<lg>\n<l>loke guṇātirikānāṃ bahūnāṃ yatra nāmabhiḥ |</l>\n<l>ekaḥ saṃśabdyate tat tu vijñeyaṃ guṇa-kīrtanam // RNc_173 //</l>\n</lg>\n\n<p>yathā dvitīye, kṛṣṇaḥ (puro rādhāṃ paśyann apavārya) -</p>\n\n<lg>\n<l>vihāra suradīrghikā mama manaḥ-karīndrasya yā</l>\n<l>vilocana-cakorayoḥ śarad-amanda-candra-prabhā |</l>\n<l>urombara-taṭasya cābharaṇa-cāru-tārāvalī</l>\n<l>mayonnata-manorathair iyam alambi sā rādhikā || 2.10 ||</l>\n</lg>\n\n<p>atra sura-dīrghikā-śabdaiḥ rādhā-saṃśabdanaṃ guṇa-kīrtanam |</p>\n\n<p>atha garhaṇam -</p>\n\n<lg>\n<l>yatra saṅkīrtayan doṣān guṇam arthena darśayet |</l>\n<l>guṇān vā kīrtayan doṣaṃ darśayed garhaṇaṃ hi tat // RNc_174 //</l>\n</lg>\n\n<p>trtrādyaṃ yathā saptame,</p>\n\n<p>mādhavī - dea, kaṭorappā esā bhaṭṭi-dāriā suṭṭhu tābaṃ soḍhuṃ pāredi jaṃ\ntumha paccakkhaṃ ccea caṃdabhāāmaṃdire jalaṃtaṃ jalana-kuṃḍaṃ jala-keli-kuṇḍaṃ\nbiṇṇādabadī | [deva, kaṭhorātmaiṣā bhartṛdārikā suṣṭhu tāpaṃ soḍhuṃ pārayati\ntat tava pratyakṣam eva candrabhāgā-mandire jvalantaṃ jvalanta-kuṇḍaṃ\n<l>jala-keli-kuṇḍaṃ vijñātavatī |] 149</l></p>\n\n<p>kṛṣṇaḥ (svagatam) - mādhavi, sādhu sādhu yad atra snehātirekaṃ sūcayantī samaye\n<l>sakhya-sevāṃ vitanoṣi | 150</l></p>\n\n<p>atra kaṭhorādi-rūpasya doṣasya kathanam api\nkṛṣṇa-viṣayānurāga-guṇa-kīrtanatayā paryavasitam | dvitīyaṃ yathā caturthe -</p>\n\n<p>kundalatā - bīrāhimaṇṇo, puṇṇabadī me sahī rāhā | jāe dakkhiṇā saccabādiṇī\nsiṇiddhā tumha mādā sussū laddhā | [vīrābhimanyo! puṇyavatī me sakhī rādhā,\n<l>yayā dakṣiṇā satyavādinī snigdhā tava mātā śvaśrūr labdhā |] 133</l></p>\n\n<p>atra guṇakīrtanam apy arthato doṣa iti garhaṇam |</p>\n\n<p>athānunayaḥ -</p>\n\n<p>abhyarthanā-paraṃ vākyaṃ vijñeyo'nunayo budhaiḥ |</p>\n\n<p>yathā pañcame, kṛṣṇaḥ sāsram -</p>\n\n<lg>\n<l>ayaṃ kaṇṭhe lagnaḥ śaśimukhi janas te praṇayavān</l>\n<l>yad-aprāptyā dhanyāṃ tanum atanu-rūpāṃ tṛṇayasi |</l>\n<l>prasīdādya prāṇeśvari virama māsminn anugate</l>\n<l>kṛthāḥ patyāvatyāhitam idam uro me vidalati || 5.35 ||</l>\n</lg>\n\n<p>atra kṛṣṇena candrāvalī-prārthanam anunayaḥ |</p>\n\n<p>atha bhraṃśaḥ -</p>\n\n<l>patanāt prakṛtād arthād anyasmin bhraṃśa īritaḥ // RNc_175 //</l>\n\n<p>yathā navame, mādhavī -</p>\n\n<p>dea, imāṇaṃ pemma-komalāṇaṃ akkharāṇaṃ mā kkhu ṇaṃ ahirūbaṃ jāṇāhi | jaṃ\nesā ṇa hodi | [deva, eṣā prema-komalānām akṣarāṇāṃ mā khalv etām abhirūpāṃ\njānīhi | yad eṣā satyā na bhavati |] 194</p>\n\n<p>kṛṣṇaḥ - sādhu mādhavike! sādhu | madīya-hṛdayāśaṅkā tvayā nirastā | tad\nindra-jālābhijñayā nava-vṛndayaiva nirmiteyaṃ māyikī devī rasālamūla-vartinī\nkhalu satyā |</p>\n\n<p>atra satyā-śabdasya prakṛtārthaṃ satyabhāmā-rūpaṃ parityajya tathārtha-lakṣaṇasya\nkathanād bhraṃśaḥ | kaścit tu kathayanti budhāḥ bhraṃśaṃ vācyād anyatarad-vacaḥ\nity āha | yathā prathame, kṛṣṇaḥ -\n[*NOTE: SāhD 6.187 has dṛptādīnāṃ bhavad bhraṃśo vācyād anyatarad vacaḥ |]</p>\n\n<lg>\n<l>sarojākṣi parokṣaṃ te kadāpi hṛdayaṃ mama |</l>\n<l>na spraṣṭum apy alaṃ bādhā rādhā tvākramya gāhate || 1.42</l>\n</lg>\n\n<p>atra vācyād rādhāyā asparśād anyad bādhākramaṇaṃ bhraṃśaḥ |</p>\n\n<p>atha leśaḥ -</p>\n\n<p>leśaḥ syād iṅgita-jñāna-kṛd viśeṣaṇavad vacaḥ ||</p>\n\n<p>yathā pañcame, bhīṣmakaḥ -</p>\n\n<lg>\n<l>ayam iha kila kanyā-bāndhavānāṃ nibandhaḥ</l>\n<l>samucita iti lakṣmī-kānta vijñāpayāmi |</l>\n<l>mama duhitur anujñollaṅghanād aṅganāyāḥ</l>\n<l>katham api na parasyāḥ pāṇisaṅgo vidheyaḥ || 5.38||</l>\n</lg>\n\n<p>(ity ādy uktau śrī-kṛṣṇaḥ pauramāsī-mukham īkṣate)</p>\n\n<p>paurṇamāsī - mukunda! gokula-kumārī-kulāni candrāvalī-mātrāvaśeṣāṇi\ndurvidagdhena vidhinā kṛtāni | tad atra kā kṣatiḥ?</p>\n\n<p>atra candrāvalī-mātrāvaśeṣāṇīti viśeṣaṇavad vacaḥ kṛṣṇeṅgita-jñāpakatayā\nsaṃvṛttam iti leśaḥ |</p>\n\n<p>atra kṣobhaḥ</p>\n\n<l>kṣobhas tv anya-gate hetāv anyasmin kārya-kalpanaṃ // RNc_176 //</l>\n\n<p>yathā saptame, kṛṣṇaḥ -</p>\n\n<lg>\n<l>tvad-aṅga-saṅgatair ebhis tapto'smi mihirātapaiḥ |</l>\n<l>vindantī vandana-cchāyāṃ māṃ devi śiśirīkuru || 7.37 ||</l>\n</lg>\n\n<p>atra sūryātapeṣu candrāvaly-aṅga-saṅgateṣu tat-kārya-bhūtasya tāpasya kṛṣṇena\nsvasmin kalpanāt kṣobhaḥ | kaścit tu kṣobha-sthāne saṅkṣepaṃ pañhan lakṣayanti -\n<l> saṅkṣepo yat tu saṅkṣepād ātmāny arthe prayujyate | (SāhD 6.192) yathāṣṭame -</l></p>\n\n<p>kṛṣṇaḥ - devi, triloka-kakṣāsu kiṃ tavābhīṣṭaṃ? tad abhivyajya\nnija-nideśa-bhājanam anyatayaiva paryāpta-samasta-niśreyase preyasi vidhehi\nprasāda-mādhurīm |</p>\n\n<p>atha manorathaḥ -</p>\n\n<l>manorathas tu vyājena vivakṣita-nivedanam // RNc_177 //</l>\n\n<p>yathā caturthe --</p>\n\n<p>rādhikā - (sautsukyaṃ puro dṛṣṭvā) halā lalide, pekkha pekha dhaṇṇā esā\ntaraṃga-lehā jā khu sevāla-ballī ṇibaddha-pāaṃ ṇaṃ haṃsiaṃ moābedi | tā phuḍaṃ\nbhisiṇīpattantarideṇa kalahaṃseṇa saṃghaḍaissadi | [halā lalite, paśya paśya dhanyā\neṣā taraṅga-lekhā yā khalu śaivāla-vallī-nibaddha-pādām enāṃ haṃsikāṃ\nmocayati | tat sphuṭaṃ bisinī-patrāntaritena kalahaṃsena saṃghaṭṭiṣyati |] 71</p>\n\n<p>atra haṃsī-vyājena rādhāyāḥ kṛṣṇa-saṅgamābhilāṣa-kathanaṃ manorathaḥ |</p>\n\n<lg>\n<l>athānukta-siddhiḥ -</l>\n<l>prastāvanaiva śeṣārtho yatrānukto'pi buddhyate |</l>\n<l>anukta-siddhir eṣā syād ity āha bharato muniḥ // RNc_178 //</l>\n</lg>\n\n<p>[*NOTE: First reference to Bharata, whom he has not been following very closely.\nNāṭ 16.169 = prastāvenaiva śeṣo'rthaḥ kṛtsno yan na pratīyate | vacanena\nvinānukta-siddhiḥ sā parikīrtitā ||]</p>\n\n<p>yathā caturthe - rādhā</p>\n\n<p>halā labaṃga-kuḍuṅge āharantī tumaṃ buṃdāaṇa-bāsiṇā matta-kalahindeṇa āadua\nhattheṇa gahīdahatthāsi saṃbuttā | tado saṃbhamena ghusmantīe tuha haḍheṇa\noṭṭha-pallaaṃ ḍaṃsanteṇa tinā bāme tthabaasmi phurantatikkhakāmaṅkusaṃ\nkara-pukkharaṃ | [halā lavaṅga-kuñje āharantī tvaṃ vṛndāvana-vāsinā\nmatta-kalabhendreṇa āgatya hastena gṛhīta-hastāsi saṃvṛttā | tataḥ sambhramena\nghūrṇantyas tava haṭheṇa oṣṭha-pallavaṃ daṃśatā tena vāme stavake\n<l>sphurat-tīkṣṇa-kāmāṅkuśaṃ kara-puṣkaram |] 91</l></p>\n\n<p>atrānuktasyāpi stane nakharārpaṇasya bodhād anukta-siddhiḥ |</p>\n\n<p>atha sārūpyaṃ -</p>\n\n<lg>\n<l>dṛṣṭa-śrutānubhūtārtha-kathanādi-samudbhavam |</l>\n<l>sādṛśyaṃ yatra saṅkṣobhāt tat sārūpyaṃ nirūpyate // RNc_179 //</l>\n</lg>\n\n<p>yathā caturthe -</p>\n\n<p>jaṭilā - are āhiṇḍiā kīsa mukhaṃ ḍhakesi? jaṃ de bijjā na bikkāidā | [are āhiṇḍika'\nkasmān mukham ācchādayasi? yat te vidyā na vikrītā |] (iti prasahya\nsammukhayati) 126</p>\n\n<p>abhimanyuḥ - (svagatam) haddhī haddhī bāuliaāe ammāe lajjāpajjāulo kidamhi |\ntā ido abakkamissam | [hā dhik, hā dhik! bātūlikayā ambayā lajjā-paryākulaḥ\nkṛto'smi | tad ito'pakramiṣyāmi |] 127</p>\n\n<p>atra sārikā-mukha-śruta-kṛṣṇa-praveśa-saṅkṣobhāj jaṭilāyāḥ sva-putre\nkṛṣṇa-buddhi-kathanāt sārūpyam |</p>\n\n<p>atha mālā -</p>\n\n<l>bahūni kāraṇāny eva sā mālety abhidhīyate // RNc_180 //</l>\n\n<p>yathā dvitīye -</p>\n\n<p>rādhā - lalide ppasīda ppasīda suṭhṭhu saṃkaulamhi | [lalite prasīda prasīda\nsuṣṭhu śaṅkākulāsmi |] (punaḥ saṃskṛtena)</p>\n\n<lg>\n<l>gata-prāyaṃ sāyaṃ carita-pariśaṅkī gurujanaḥ</l>\n<l>parīvādas tuṅgo jagati saralāhaṃ kulavatī |</l>\n<l>vayasyas te lolaḥ sakala-paśupālī-suhṛd asau</l>\n<l>tadā namraṃ yāce sakhi rahasi saṅcāraya na mām || 2.19</l>\n</lg>\n\n<p>atra sāyaṃ gamanādi-bahu-kāraṇānāṃ sveṣṭa-sañcāraṇābhāvāya kathitatvāt mālā |</p>\n\n<p>atha madhura-bhāṣaṇam -</p>\n\n<lg>\n<l>yat prasannena manasā pūjyaṃ pūjayitur vacaḥ |</l>\n<l>stuti-prakāśanaṃ tat tu jñeyaṃ madhura-bhāṣaṇam // RNc_181 //</l>\n</lg>\n\n<p>yathā pañcame -</p>\n\n<p>nṛpau (sapraśrayam) -</p>\n\n<lg>\n<l>ekasminn iha roma-kūpa-kuhare brahmāṇḍa-bhāṇḍāvalī</l>\n<l>yasya prekṣayate gavākṣa-padavī-ghūrṇat-parāṇūpamā |</l>\n<l>keyaṃ tasya samṛddhaye tava vibho rājendratā-grāmaṭī</l>\n<l>śauṭīryeṇa camatkṛtiṃ tad api naḥ kām apy asau puṣyati ||(5.17)</l>\n</lg>\n\n<p>atra prakaṭam eva madhu-bhāṣaṇam |</p>\n\n<p>atha pṛcchā -</p>\n\n<p>praśna evottare yatra sā pṛcchā parikīrtitā ||</p>\n\n<p>yathā navame -</p>\n\n<p>kṛṣṇaḥ (puro dāḍimīm upetya)</p>\n\n<lg>\n<l>kāntiṃ pītāṃśuka-sphītāṃ bibhratī vikṣitā vane |</l>\n<l>mayādya mṛgyamāṇā sā tvayā mṛga-vilocanā || (9.18)</l>\n</lg>\n\n<p>atra he śuka, pītāṃ kāntiṃ bibhratī mayā mṛgyamāṇā sā dṛṣṭeti praścne, he\npītāṃśuka, tvayā mṛgyamāṇā sā mayā dṛṣṭety uttareṇa pṛcchā |</p>\n\n<p>athopadiṣṭam -</p>\n\n<l>śāstrānusāri yad vākyam upadiṣṭaṃ tad ucyate // RNc_182 //</l>\n\n<p>yathā ṣaṣṭhe - nāradaḥ -</p>\n\n<lg>\n<l>preyasyaḥ paśupālikā viharato yās tatra vṛndāvane</l>\n<l>lakṣmī-durlabha-citra-keli-kalikā kāntasya kaṃsa-dviṣaḥ |</l>\n<l>rādhā tatra varīyasīti nagarīṃ tām āśritāyāṃ kṣitau</l>\n<l>sevāṃ devi samasta-maṅgala-karī yasyās tvam aṅgīkuru || (6.19)</l>\n</lg>\n\n<p>atra hari-priya-jana-sevā samasta-maṅgala-karīti śāstrānusāritvam |</p>\n\n<p>atha dṛṣṭam -</p>\n\n<l>jātyādi-varṇanaṃ dhīrair dṛṣṭam ity abhidhīyate // RNc_183 //</l>\n\n<p>yathā dvitīye -</p>\n\n<p>vṛndā (puro dṛṣṭiṃ kṣipantī) -</p>\n\n<lg>\n<l>karoti dadhi-manthanaṃ sphuṭa-visarpi-phena-cchaṭā</l>\n<l>vicitrita-gṛhāṅgaṇaṃ gahana-gargarī-garjitam |</l>\n<l>muhur guṇa-vikarṣaṇa-pravaṇatā-kramākuñcita-</l>\n<l>prasārita-kara-dvayī-kvaṇita-kaṅkaṇaṃ mālatī || (2.3)</l>\n</lg>\n\n<p>atra dadhi-mathana-kriyā-svabhāva-varṇanaṃ dṛṣṭam ||</p>\n\n<lg>\n<l>sandhy-antarāṇy anuktvaiva bhūṣaṇaṃ lakṣaṇākhyayā |</l>\n<l>procyate'nyat traystriṃśat saṅkhyā kaścid vibhūṣaṇam // RNc_184 //</l>\n</lg>\n\n<lg>\n<l>muner asammattatvena tat tu sarvam upekṣitam |</l>\n<l>keṣāñcid atra sandhy-aṅga-guṇālaṅkāra-lakṣmaṇām // RNc_185 //</l>\n</lg>\n\n<p>antarbhāve'pi yatnena kartavyatvāya kīrtitam |</p>\n\n<p>atha patākā-sthānāni -</p>\n\n<l>arthasya tu pradhānasya bhāvyavasthasya sūcakam // RNc_186 //</l>\n\n<lg>\n<l>yad-āgantuka-bhāvena patākā-sthānakaṃ hi tat |</l>\n<l>etad dvidhā tulya-saṃvidhānaṃ tulya-viśeṣaṇam // RNc_187 //</l>\n</lg>\n\n<lg>\n<l>tatrādyaṃ triprakāraṃ syād dvitīyaṃ tv ekam eva hi |</l>\n<l>evaṃ caturvidhaṃ jñeyaṃ patākā-sthānakaṃ budhaiḥ // RNc_188 //</l>\n</lg>\n\n<p>tatrādyam -</p>\n\n<lg>\n<l>sahasiavārtha-sampattir guṇavaty upacārataḥ |</l>\n<l>patākā-sthānakam idaṃ prathamaṃ parikīrtitam // RNc_189 //</l>\n</lg>\n\n<p>yathā lalita-mādhave saptame -</p>\n\n<p>rādhikā (parikramya pītottarīyāñcalaṃ gṛhṇantī sakampam) -</p>\n\n<lg>\n<l>dagdhaṃ hanta dadhānayā vapur idaṃ yasyāvalokāśayā</l>\n<l>soḍhā marma-vipāṭane paṭur iyaṃ pīḍātivṛṣṭir mayā |</l>\n<l>kālindīya-taṭī-kuṭīra-kuhara-krīḍābhisāra-vratī</l>\n<l>so'yaṃ jīvita-bandhur indu-vadane bhūyaḥ samāliṅgitaḥ || 7.18 ||</l>\n</lg>\n\n<p>atra pratibimbe so'yaṃ jīvita-bandhur ity upacāra-prayogeṇa bhāvinaḥ kṛṣṇasya\nsūcanāt sahasārtha-sampatti-rūpam idaṃ patākā-sthānakam |</p>\n\n<p>atha dvitīyam -</p>\n\n<lg>\n<l>vacaḥ-sātiśaya-śliṣṭaṃ kāvya-vastu-sāśrayam |</l>\n<l>patākā-sthānakam idaṃ dvitīyaṃ parikīrtitam // RNc_190 //</l>\n</lg>\n\n<p>yathā dvitīye'ṅke - kṛṣṇaḥ -</p>\n\n<lg>\n<l>smara-rodhanānubandhī krama-vistārita-kalā-vilāsa-bhavaḥ |</l>\n<l>kṣaṇadā-patir iva dṛṣṭaḥ kṣaṇa-dāyī rādhikā-saṅgaḥ || (2.17)</l>\n</lg>\n\n<l>(nepathye) durlabhaḥ puṇḍarīkākṣa vṛttas te viprakarṣataḥ | 90</l>\n\n<p>kṛṣṇaḥ - (savyatham uccaiḥ) bhoḥ ko'yaṃ durlabhaḥ? 91</p>\n\n<p>(punar nepathye)\n<l>  yatnād anviṣyamāṇo'pi vallavaiḥ paśu-maṇḍalaḥ || (2.18) 92</l></p>\n\n<p>atra bhaviṣyato rādhā-saṅgama-durlabhatvasya sūcanād idaṃ śliṣṭaṃ nāma\ndvitīyaṃ patākā-sthānakam |</p>\n\n<p>atha tṛtīyam -</p>\n\n<lg>\n<l>arthopakṣepaṇaṃ yat tu līnaṃ savinayaṃ bhavet |</l>\n<l>śliṣṭottara-yutaṃ nāma tṛtīyaṃ parikalpitam // RNc_191 //</l>\n</lg>\n\n<p>yathā saptame, kṛṣṇaḥ -</p>\n\n<p>(sarvataḥ prekṣya) priya-vayasya! kiyad dūre sā vṛndāṭavī ?</p>\n\n<p>madhumaṅgalaḥ (saṃskṛtena) -</p>\n\n<p>sphuṭac-caṭula-campaka-prakara-rocir ullāsinī\nmadottarala-kokilāvali-kala-svarālāpinī |\nmarāla-gati-śālinī kalaya kṛṣṇa-sārādhikā\n(ity ardhokte)</p>\n\n<p>kṛṣṇaḥ (sasambhramautsukyam) vatsa kvāsau ?</p>\n\n<p>madhumaṅgalaḥ (aṅgulyā darśayan)</p>\n\n<p>puraḥ sphurati vallabhā tava -</p>\n\n<p>kṛṣṇaḥ (savyagram) vayasya! nāhaṃ paśyāmi | tad āśu darśaya | kva sā me\nrādhikā ?</p>\n\n<l>madhumaṅgalaḥ -- ... mukunda vṛndāṭavī || (7.17)</l>\n\n<p>atra sajjalpitena madhu-maṅgala-vākyena bhāvino rādhā-darśanasya\nsūcanācchliṣṭottaraṃ nāma tṛtīyaṃ patākā-sthānam |</p>\n\n<p>atha darśanam -</p>\n\n<lg>\n<l>dvyartho vacana-vinyāsaḥ suśliṣṭaḥ kāvya-yojitaḥ |</l>\n<l>upanyāsena yuktas tu caturthaṃ parikīrtitam // RNc_192 //</l>\n</lg>\n\n<p>yathā pañcame suparṇaḥ -</p>\n\n<lg>\n<l>nabhasi rabhasavadbhiḥ ślāghamānā munīndrair</l>\n<l>mahita-kuvalayākṣī kīrti-śubhrāṃśu-vaktrā |</l>\n<l>nṛpakulam iha hitvā cedi-rāja-pradhānaṃ</l>\n<l>muradamana gamiṣyaty utsukāṃ tvāṃ jaya-śrīḥ || (5.28)</l>\n</lg>\n\n<p>atra suparṇasya dvyartha-vacanena candrāvalī-prāpti-sūcanāt tulya-viśeṣaṇam |</p>\n\n<p>athārthopakṣepakāḥ -</p>\n\n<lg>\n<l>vastu sarvaṃ dvidhā sūcyam asūcyam iti bhedataḥ |</l>\n<l>rasa-hīnaṃ bhaved atra vastu tat sūcyam ucyate // RNc_193 //</l>\n</lg>\n\n<lg>\n<l>adarśanīyam aṅke tad avaśyaṃ vācyam eva cet |</l>\n<l>arthopakṣepakair etat sūcayet suṣṭhu paṇḍitaḥ // RNc_194 //</l>\n</lg>\n\n<p>viṣkambha-cūlikāṅkāsyāṅkāvatāra-praveśakaiḥ |</p>\n\n<p>atha viṣkambhaḥ -</p>\n\n<l>bhaved viṣkambhako bhūta-bhāvi-vastv aṃśa-sūcakaḥ // RNc_195 //</l>\n\n<lg>\n<l>amukhya-pātraiḥ saṅkṣepād ādāv aṅkasya darśitaḥ |</l>\n<l>sa śuddho miśra ity u kto miśraḥ syān nīca-madhyamaiḥ // RNc_196 //</l>\n</lg>\n\n<lg>\n<l>vidagdha-mādhave yadvad dvitīyāṅka-mukhe kṛtaḥ |</l>\n<l>mukharāyuktayā nānīdmukhyāsau miśra-saṃjñakaḥ // RNc_197 //</l>\n</lg>\n\n<lg>\n<l>śuddhaḥ kevala-madhye'yam ekāneka-kṛto bhavet |</l>\n<l>vinirmito bahutrāyaṃ tasmin lalita-mādhave // RNc_198 //</l>\n</lg>\n\n<lg>\n<l>atha cūlikā -</l>\n<l>prājñair yavanikāntaḥsthair adṛśyair yā tu nirmitāḥ |</l>\n<l>ādāv aṅkasya madhye vā cūlikā nāma sā bhavet // RNc_199 //</l>\n</lg>\n\n<p>spaṣṭaṃ bahutrodāharaṇam |</p>\n\n<p>athāṅkāsyam -</p>\n\n<lg>\n<l>yatra syād aṅka ekasminn aṅkānāṃ sūcanākhilā |</l>\n<l>tad-aṅkāsyam iti prāhur bījārtha-khyāpakaṃ ca yat // RNc_200 //</l>\n</lg>\n\n<lg>\n<l>gārgī-saṃyuktayā paurṇamāsyā lalita-mādhave |</l>\n<l>prathamāṅke yathā suṣṭhu suhitaṃ nikhilaṃ sphuṭam // RNc_201 //</l>\n</lg>\n\n<lg>\n<l>kecit tu -</l>\n<l>pūrvāṅkānte sampraviṣṭaiḥ pātrair bhāvy-aṅka-vastunaḥ |</l>\n<l>sūcanaṃ tad avicchedyair yat tad aṅkāsyam īritam // RNc_202 //</l>\n</lg>\n\n<p>iti lakṣayanti |</p>\n\n<lg>\n<l>etad-aṅkāvatāreṇa gatārthatvāt tu kecana |</l>\n<l>prathamoktārtham evedaṃ vadanty aṅka-mukhaṃ budhāḥ // RNc_203 //</l>\n</lg>\n\n<lg>\n<l>athāṅkāvatāraḥ -</l>\n<l>aṅkāvatāraḥ pātrāṇāṃ pūrvāṅkārthānuvartinām |</l>\n<l>avibhāgena sarveṣāṃ bhāviny aṅke praveśanam // RNc_204 //</l>\n</lg>\n\n<p>spaṣṭam udāharaṇam |</p>\n\n<lg>\n<l>atha praveśakaḥ -</l>\n<l>yan nīcaiḥ kevalaṃ pātrair bhāvibhūtārtha-sūcanam |</l>\n<l>aṅkayor ubhayor madhye sa vijñeyaḥ praveśakaḥ // RNc_205 //</l>\n</lg>\n\n<lg>\n<l>yadā syān nīrasaṃ sūcyam āmukhānantaraṃ tadā |</l>\n<l>viṣkambho'ṅkāsyakaṃ vā syād āmukhākṣipta-pātrakam // RNc_206 //</l>\n</lg>\n\n<lg>\n<l>yadā tu sarasaṃ vastu mūlād eva pravartate |</l>\n<l>ādāv eva tadāṅkaḥ syād āmukhākṣepa-saṃśrayaḥ // RNc_207 //</l>\n</lg>\n\n<lg>\n<l>asūcyaṃ tu śobhodāra-rasa-bhāva-nirantaram |</l>\n<l>prārambhe yady asūcyaṃ syād aṅkam evātra kalpayet // RNc_208 //</l>\n</lg>\n\n<lg>\n<l>asūcyaṃ tu dvidhā dṛśyaṃ śravyaṃ cādyaṃ tu darśayet |</l>\n<l>dvedhā dvitīyaṃ svagataṃ prakāśaṃ ceti bhedataḥ // RNc_209 //</l>\n</lg>\n\n<lg>\n<l>svagataṃ svaika-vijñeyaṃ prakāśaṃ tad dvidhā bhavet |</l>\n<l>sarva-prakāśaṃ niyata-prakāśaṃ ceti bhedataḥ // RNc_210 //</l>\n</lg>\n\n<lg>\n<l>sarva-prakāśaṃ sarveṣāṃ sthitānāṃ śravaṇocitam |</l>\n<l>dvidhā vibhajyate tac ca janāntam apavāritam // RNc_211 //</l>\n</lg>\n\n<lg>\n<l>tripatāka-kareṇānyān apavāryāntarā kathām |</l>\n<l>yā mithaḥ kriyate dvābhyāṃ taj janāntikam ucyate // RNc_212 //</l>\n</lg>\n\n<p>rahasyaṃ kathyate'nyasya parāvṛtyāpavāritam |</p>\n\n<p>athāṅka-svarūpam -\n<l>pratyakṣanetṛ-caritaḥ kṣudra-cūrṇaka-saṃyutaḥ // RNc_213 //</l></p>\n\n<lg>\n<l>nātīvagūḍha-śabdārtho nātipracura-padyavān |</l>\n<l>ayuto bahubhiḥ kāryair bīja-saṃharaṇena ca // RNc_214 //</l>\n</lg>\n\n<lg>\n<l>aneka-dina-nirvartyakathayā ca vivarjitaḥ |</l>\n<l>dinārdha-dinayor yogya-vastunā parikalpitaḥ // RNc_215 //</l>\n</lg>\n\n<lg>\n<l>vadhena dūrāhvānena yuddha-rājyādi-viplavaiḥ |</l>\n<l>śāpotsarga-vihārābhyāṃ rata-bhojana-mṛtyubhiḥ // RNc_216 //</l>\n</lg>\n\n<lg>\n<l>snānānulepa-nidrādyaiś cumbanāliṅganādibhiḥ |</l>\n<l>vrīḍā-heturbhir anyaiś ca bībhataiś ca vinā kṛtaḥ // RNc_217 //</l>\n</lg>\n\n<p>anta-niṣkrānta-nikhila-pātro'ṅka iti kīrtitaḥ |</p>\n\n<p>atha garbhāṅkaḥ\n<l>aṅka-prasaṅgād garbhāṅka-lakṣaṇaṃ vakṣyate mayā // RNc_218 //</l></p>\n\n<lg>\n<l>aṅkasya madhye yo'ṅkaḥ syād asau garbhāṅka īritaḥ |</l>\n<l>vastu-sūcaka-nāndīko diṅ-mātra-mukha-saṅgataḥ // RNc_219 //</l>\n</lg>\n\n<lg>\n<l>arthopakṣepakair hīno yutaḥ pātrais tu pañcaṣaiḥ |</l>\n<l>anveṣya-vastu-viṣayaḥ svādhārāṅkānta-śobhitaḥ // RNc_220 //</l>\n</lg>\n\n<p>nātiprapañcetivṛttaḥ prastutārthānubandhakaḥ|\n<l>prathamāṅke na kartavyaḥ so'yaṃ kāvya-viśāradaiḥ // RNc_221 //</l></p>\n\n<p>caturthe'ṅke tu garbhāṅko yathā lalita-mādhave |</p>\n\n<p>atha sāmānya-nirṇayaḥ -\n<l>nāṭake'ṅkā na kartavyā pañca-nyūnā daśādhikāḥ // RNc_222 //</l></p>\n\n<lg>\n<l>viṣkambhakādyair api no vadho vācyo'dhikāriṇaḥ |</l>\n<l>anyonyena tirodhānaṃ na kuryād rasa-vastunoḥ // RNc_223 //</l>\n</lg>\n\n<lg>\n<l>yat syād anucitaṃ vastu nāyakasya rasasya vā |</l>\n<l>viruddhaṃ tat parityājyam anyathā vā prakalpayet // RNc_224 //</l>\n</lg>\n\n<lg>\n<l>aviruddhaṃ ca yad vṛttaṃ rasābhivyaktaye'dhikam |</l>\n<l>tad apy anyathayed dhīmān na vaded vā kadācana // RNc_225 //</l>\n</lg>\n\n<lg>\n<l>lāsyāṅgāni daśa tathā vīthy-aṅgāni trayodaśa |</l>\n<l>aṅkeṣv api nibadhyāni kecid evaṃ pracaksate // RNc_226 //</l>\n</lg>\n\n<lg>\n<l>prāyas tāny api santy eva tasmin lalita-mādhave |</l>\n<l>kvacid atra viniṣpādyaṃ dhīrair ākāśa-bhāṣitam // RNc_227 //</l>\n</lg>\n\n<lg>\n<l>anyenānuktam apy anyo vacaḥ śrutvaiva yad vadet |</l>\n<l>iti kiṃ bhaṇasīty etad bhaved ākāśa-bhāṣitam // RNc_228 //</l>\n</lg>\n\n<lg>\n<l>atha bhāṣā-vidhānam -</l>\n<l>nāṭake tatra pātrāṇāṃ bhāṣā-rūpaṃ nirūpyate |</l>\n<l>tatra bhāṣā dvidhā bhāṣā vibhāṣā ceti bhedataḥ // RNc_229 //</l>\n</lg>\n\n<lg>\n<l>caturdaśa vibhāṣāḥ syuḥ prācyādyā vākya-vṛttibhiḥ |</l>\n<l>āsāṃ saṃskāra-rāhityād viniyogo na gadyate // RNc_230 //</l>\n</lg>\n\n<p>bhāṣā dvidhā saṃskṛtā ca prākṛtī ceti bhedataḥ |</p>\n\n<p>tatra saṃskṛtā -\n<l>saṃskṛtā devatādīnāṃ munīnāṃ nāyakasya ca // RNc_231 //</l></p>\n\n<lg>\n<l>liṅgi-vipra-vaṇik-kṣatra-mantrikañcukinām api |</l>\n<l>araṇya-devī-gaṇikā-mantrijādhītiyoṣitām // RNc_232 //</l>\n</lg>\n\n<p>yoginy-apsarasoḥ śilpa-kāriṇyā api kīrtitā |</p>\n\n<p>tatra prākṛtī -\n<l>ṣoḍhāntimā prākṛtī syāc chaurasenī ca māgadhī // RNc_233 //</l></p>\n\n<lg>\n<l>paiśācī cūlikā-paiśācy-apabhraṃśa iti kramāt |</l>\n<l>atra tu prākṛtaṃ strīṇāṃ sarvāsāṃ niyataṃ bhavet // RNc_234 //</l>\n</lg>\n\n<lg>\n<l>aiśvaryeṇa pramattānāṃ dāridryopahatātmanām |</l>\n<l>ye nīcāḥ karmaṇā jātyā teṣāṃ ca prākṛtaṃ smṛtam // RNc_235 //</l>\n</lg>\n\n<lg>\n<l>tatrāpi nāyikādīnāṃ śaurasenī prakīrtitā |</l>\n<l>āsām eva tu gāthāsu mahārāṣṭrī smṛtā budhaiḥ // RNc_236 //</l>\n</lg>\n\n<lg>\n<l>atroktā māgadhī bhāṣā rājāntaḥpura-cāriṇām |</l>\n<l>tathā vidūṣakādīnāṃ ceṭānām api kīrtitā // RNc_237 //</l>\n</lg>\n\n<lg>\n<l>rakṣaḥ-piśāca-nīceṣu paiśācī-dvitayaṃ bhavet |</l>\n<l>apabhraṃśas tu caṇḍālayavanādiṣu yujyate // RNc_238 //</l>\n</lg>\n\n<lg>\n<l>sarveṣāṃ kāraṇa-vaśāt kāryo bhāṣā-vyatikramaḥ |</l>\n<l>māhātmyasya paribhraṃśān madasyātiśayāt tathā // RNc_239 //</l>\n</lg>\n\n<lg>\n<l>pracchādanaṃ ca vibhrāntir yathālikhita-vācanam |</l>\n<l>kadācid anuvādaṃ ca kāraṇāni pracakṣate // RNc_240 //</l>\n</lg>\n\n<lg>\n<l>nāyikānāṃ sakhī-veśyā-kitavāpsarasāṃ tathā |</l>\n<l>vaidagdhyārthaṃ prayoktavyaṃ saṃskṛtaṃ cāntarāntarā // RNc_241 //</l>\n</lg>\n\n<p>spaṣṭāny eṣām udāharaṇāni |</p>\n\n<lg>\n<l>atha vṛttayaḥ -</l>\n<l>athocyante svabhāvena vṛttayaḥ paramādbhutāḥ |</l>\n<l>jātā nārāyaṇād etā madhu-kaiṭabhayor vadhe // RNc_242 //</l>\n</lg>\n\n<lg>\n<l>netṛ-vyāpāra-rūpās tu rasāvasthāna-sūcikāḥ |</l>\n<l>catasro vṛttayo dhīraiḥ proktā nāṭyasya mātaraḥ // RNc_243 //</l>\n</lg>\n\n<lg>\n<l>bhāraty ārabhaṭī caiva sātvatī kaiśikī tathā |</l>\n<l>tatra bhāratī -</l>\n<l>eṣā vāṇī-pradhānatvād bhāratīti nigadyate // RNc_244 //</l>\n</lg>\n\n<lg>\n<l>prastāvanopayogitvāt tatraiva parikīrtitā |</l>\n<l>strī-hīnā puruṣa-śreṣṭha-prayojyā vāk-pradhānikā // RNc_245 //</l>\n</lg>\n\n<p>bhāratī saṃskṛtair yuktā vṛttiḥ syāc caturaṅgikā |</p>\n\n<p>athārabhaṭī -\n<l>māyendra-jāla-pracura-citra-yuddha-kriyā-mayā // RNc_246 //</l></p>\n\n<lg>\n<l>āṭopa-cchedya-bhedāḍhyā vṛttir ārabhaṭī matā |</l>\n<l>aṅgāny asyās tu catvāri saṅkṣiptir avapātanam // RNc_247 //</l>\n</lg>\n\n<p>vastūtthāpana-sampheṭāv ity āha bharato muniḥ |</p>\n\n<p>tatra saṅkṣiptiḥ -\n<l>saṅkṣiptir uktā saṅkṣipta-vastu-sṛṣṭir mahādbhutā // RNc_248 //</l></p>\n\n<lg>\n<l>yathā-</l>\n<l>vidhinā hate śiśu-kule tādṛśam aparaṃ haris tathā vyatanot |</l>\n<l>viramatu parasya vārtāṃ svayam eva visismaye sa yathā ||</l>\n</lg>\n\n<p>athāvapātanam -\nvibhrāntir avapātaḥ syāt praveśa-drava-vidravaiḥ |\nyathā -\n<lg>\n<l>nighnan vighnam ivāgrataḥ kuvalayāpīḍaṃ mṛdu-krīḍayā</l>\n<l>tuṅgāṃ raṅga-bhuvaṃ praviśya tarasā pratyarthināṃ trāsanaḥ |</l>\n<l>dṛpyan-malla-davāmbudaś cala-dṛśā kṣudrān api drāvayan</l>\n<l>paśyārād garuḍāyate saruḍayaṃ kaṃsorage keśavaḥ ||</l>\n</lg></p>\n\n<p>atha vastūtthāpanam -\n<l>tad-vastūtthāpanaṃ yat tu vastu māyopakalpitam // RNc_249 //</l></p>\n\n<p>yathā -\n<lg>\n<l>daurjanyāni hṛdi sphuṭāni kapaṭa-snehena saṃvṛṇvatī</l>\n<l>māyā-kalpita-sundarī madhurimā lebhe vrajaṃ pūtanā |</l>\n<l>tasyāḥ suṣṭhu tathā payodhara-rasaḥ prītaḥ śiśu-krīḍayā</l>\n<l>vaikuṇṭhena haṭhād yathā na sa punaḥ mātus tathā pāsyate ||</l>\n</lg></p>\n\n<p>atha sampheṭaḥ -\n<l>sampheṭaḥ syāt samāghātaḥ kruddha-saṅkruddhayojitaḥ // RNc_250 //</l></p>\n\n<p>yathā -\n<lg>\n<l>cāṇūra-mallena yathā murārer</l>\n<l>anyonyam āsīd guru-samprahāraḥ |</l>\n<l>kaṃsasya yenānakadundubheś ca</l>\n<l>santāpa-cintābhir uraḥ paphāla ||</l>\n</lg></p>\n\n<lg>\n<l>atha sātvatī -</l>\n<l>sāttvikena guṇenPai tyāga-śauryādinā yutā |</l>\n<l>harṣa-pradhānā niḥśokā sātvatī parikīrtiāt // RNc_251 //</l>\n</lg>\n\n<lg>\n<l>aṅgāny asyās tu catvāri saṃlāpottāpakāv api |</l>\n<l>saṅghātya-parivartau cety eṣāṃ lakṣaṇam ucyate // RNc_252 //</l>\n</lg>\n\n<lg>\n<l>atha saṃlāpaḥ -</l>\n<l>īrṣyā-krodhādibhir bhāvai rasair vīrādbhutādibhiḥ |</l>\n<l>parasparaṃ gabhīroktiḥ saṃlāpa iti kīrtyate // RNc_253 //</l>\n</lg>\n\n<p>yathā -\n<lg>\n<l>vayaṃ bālās tulyaiḥ saha racayituṃ yuddham ucitaṃ</l>\n<l>puro yūyaṃ mallāḥ prakaṭita-karālācala-rucaḥ |</l>\n<l>madenonmattānāṃ mṛdula-tanubhiḥ kaḥ kalabhakaiḥ</l>\n<l>karīndrāṇāṃ dhīraḥ pariṇamana-raṅgaṃ racayati ||</l>\n</lg></p>\n\n<lg>\n<l>avitatham asi bālaḥ kāla-rūpaṃ vibhindan</l>\n<l>dvirada-patim udagraṃ bāla-vikrīḍayaiva |</l>\n<l>iha kila bhuja-yuddha-prastuter uccaleyaṃ</l>\n<l>tava tanu-kṛta-sakhyā sākṣiṇī bāla-rājiḥ ||</l>\n</lg>\n\n<p>athotthāpakaḥ -\npreraṇaṃ yat parasyādau yuddhāyotthāpakas tu saḥ |</p>\n\n<p>yathā -\n<lg>\n<l>luñchann asmi puras triviṣṭapa-purī-saubhāgya-sāra-śryaṃ</l>\n<l>gīrvāṇśvara-pārijātam amarīkandarpa-sandarpadam |</l>\n<l>paulomī-kuca-kumbhakeli-makarī-vyāpāra-vaijñānikaḥ</l>\n<l>pāṇis tena hi dakṣiṇaḥ katham asua dambholim udyac-chate ||</l>\n</lg></p>\n\n<p>atha saṅghātyaḥ -\n<l>prabhāva-mantra-devādyaiḥ saṅghātyaḥ saṅgha-bhedanam // RNc_254 //</l></p>\n\n<p>tatra prabhāvena, yathā -</p>\n\n<lg>\n<l>dukūlaṃ dhunvānā jaya-jaya-jayety ucca-bhaṇitiḥ</l>\n<l>sthitā raṅgābhyarṇe praṇaya-garimoddāmita-mukhī |</l>\n<l>prabhāvaṃ paśyantī kam api kamanīyādbhuta-rasaṃ</l>\n<l>hareḥ kaṃsopekṣāṃ vadhita bata sākṣān madhupurī ||</l>\n</lg>\n\n<p>mantreṇa, yathā -</p>\n\n<lg>\n<l>niśamya yuktiṃ danujārdanasya</l>\n<l>govardhanārādhana-baddha-rāgām |</l>\n<l>ābhīra-goṣṭhī rabhasena sarvā</l>\n<l>gīrvāṇa-rājasya makhād vyaraṃsīt ||</l>\n</lg>\n\n<p>atha parivartakaḥ -\nprārabdha-kāryād anyasya karaṇaṃ parivartakaḥ |</p>\n\n<p>yathā -\n<lg>\n<l>vrajabhuvi guru-garvāt kurvatas tīvra-vṛṣṭiṃ</l>\n<l>hṛdi bhavad-anubhāvād adya-bhītir mamāsīt |</l>\n<l>tvam asi kila kṛpālur dogdhu-kāmo'pi kāmaṃ</l>\n<l>tad iha mayi śaraṇye gokulendra prasīda ||</l>\n</lg></p>\n\n<lg>\n<l>atha kauśikī -</l>\n<l>nṛtya-gīta-vilāsādi-mṛdu-śṛṅgāra-ceṣṭitaiḥ |</l>\n<l>samanvitā bhaved vṛttiḥ kaiśikī ślakṣṇa-bhūṣaṇā // RNc_255 //</l>\n</lg>\n\n<lg>\n<l>hareḥ keśābhisambandhāt kaiśikīti prathāṃ gatā |</l>\n<l>aṅgāny asyās tu catvāri narma-tat-pūrvakā ime // RNc_256 //</l>\n</lg>\n\n<p>sphañjaḥ sphoṭaś ca garbhaś cety eṣāṃ lakṣaṇam ucyate |</p>\n\n<p>tatra narma -\n<l>śṛṅgāra-rasa-bhūyiṣṭhaḥ priya-cittānurañjakaḥ // RNc_257 //</l></p>\n\n<lg>\n<l>agrāmyaḥ parihāsaḥ syān narma tat tu tridhā matam |</l>\n<l>śṛṅgāra-hāsyajaṃ śuddha-hāsyajaṃ bhaya-hāsyajam // RNc_258 //</l>\n</lg>\n\n<lg>\n<l>śṛṅgāra-hāsyajaṃ narma trividhaṃ parikīrtitam |</l>\n<l>sambhogecchā-prakaṭanād anurāga-niveśanāt // RNc_259 //</l>\n</lg>\n\n<lg>\n<l>tathā kṛtāparādhasya priyasya pratibhedanāt |</l>\n<l>sambhogecchā-prakaṭanaṃ tridhā vāg-veṣa-ceṣṭitaiḥ // RNc_260 //</l>\n</lg>\n\n<p>tatra vācā, yathā padyāvalyām (207)</p>\n\n<lg>\n<l>gacchāmy acyuta darśanena bhavataḥ kiṃ tṛptir utpadyate</l>\n<l>kiṃ tv evaṃ vijana-sthayor hata-janaḥ sambhāvayaty anyathā |</l>\n<l>ity āmantraṇa-bhaṅgi-sūcita-vṛthāvasthāna-khedāsalām</l>\n<l>āśliṣyan pulakotkarāñcita-tanur gopīṃ hariḥ pātu vaḥ ||</l>\n</lg>\n\n<p>veśena yathā rasārṇava-sudhākare (1.273) -\n<lg>\n<l>abhyudyate śaśini peśala-kānta-dūtī</l>\n<l>santāpa-saṃvalitamānasa-locanābhiḥ |</l>\n<l>agrā hi maṇḍana-vidhir viparīta-bhūṣā</l>\n<l>vinyāsa-hāsita-sakhījanam aṅganābhiḥ ||</l>\n</lg></p>\n\n<p>ceṣṭayā, yathā -</p>\n\n<lg>\n<l>śyāme yām anurodhasi priya-sakhī-vargāntara-sthāyinī</l>\n<l>savyāṃ smeramukhī dṛśaṃ madhubhidaḥ smere mukhāmbhoruhe |</l>\n<l>bhṛṅgodbhāsini dakṣiṇāṃ tu kiratī krīḍā-nikuñje muhuḥ</l>\n<l>sūrye rajyati sacchalaṃ vicinute tapāya puṣpāvalim ||</l>\n</lg>\n\n<p>anurāga-prakāśo'pi bhogecchānarmavat tridhā |</p>\n\n<p>tatra vācā, yathā -</p>\n\n<lg>\n<l>dehi kundam iti devi vakṣyatī</l>\n<l>yan mukundam avilambam abravīḥ |</l>\n<l>tāvakīna-kula-pālikā-vrataṃ</l>\n<l>tena sāmpratam abhūd vikara-svaram ||</l>\n</lg>\n\n<p>veśena, yathā -\n<lg>\n<l>yad upahasasi māṃ sadābhisārot-</l>\n<l>suka-hṛdayām abhitas tad atra yuktam |</l>\n<l>vapuṣi hari-kathā-prasaṅga-mātre</l>\n<l>tava ca kathaṃ pulakālir unmimīla ||</l>\n</lg></p>\n\n<lg>\n<l>cesṭayā, yathā -</l>\n<l>sakhi kurvatī vivikte vanamālā-gumphanābhyāsam |</l>\n<l>viditāsi tvam akhaṇḍita-pātivratye kṛtaṃ bhaṇitaiḥ ||</l>\n</lg>\n\n<p>tatra vācā, yathā -\n<lg>\n<l>vraja-rāja-kumāra mā kṛthāḥ</l>\n<l>stuti-mudrābhir analpa-cāturīm |</l>\n<l>animitta-viśaṅkitena te</l>\n<l>vacasāhaṃ guruṇāsmi bodhitā ||</l>\n</lg></p>\n\n<p>veśena, yathā lalita-mādhave -</p>\n\n<p>candrāvalī (sotprāsa-smitam) -</p>\n\n<lg>\n<l>kajjala-sāmala-majjhaṃ pallaa-sāṇujjalaṃ muuṃdassa |</l>\n<l>guṃjāphallaṃ bba aharaṃ sahi pekkhantī pamodāmi ||</l>\n</lg>\n\n<lg>\n<l>[kajjala-śyāmala-madhyaṃ pallava-śoṇojjvalaṃ mukundasya |</l>\n<l>guñjā-phalaṃ ivādharaṃ sakhi paśyantī pramode ||] 9.54</l>\n</lg>\n\n<p>ceṣṭayā, yathā rasa-sudhākare (1.273) -</p>\n\n<lg>\n<l>lola-bhrū-latayā vipakṣa-dig-upanyāse vidhūtaṃ śiras</l>\n<l>tad vṛndasya niśāmane'kṛta namaskāraṃ vilakṣa-smitam |</l>\n<l>roṣāt tāmarakapola-kāntini mukhe dṛṣṭyā nataṃ pādayor</l>\n<l>utsṛṣṭo guru-sannidhāv api vidhir dvābhyāṃ na kālocitaḥ ||</l>\n</lg>\n\n<p>atha śuddha-hāsyajam -\n<l>śuddha-hāsyajam apy uktaṃ tadvad eva tridhā budhaiḥ // RNc_262 //</l></p>\n\n<p>tatra vācā, yathā -\n<lg>\n<l>vṛddhe candra iti pratāraya na mām ajñāsiṣaṃ mad-bhayān</l>\n<l>nikṣiptaṃ navanīta-piṇḍam upari sthāne'dya rādhāmbayā |</l>\n<l>gūḍhaṃ pātayitāsmi dīrghatarayā yaṣṭyeti vācaṃ harer</l>\n<l>indu-nyasta-dṛśo niśamya mukharā kṣemaṃ hasantī kriyāt ||</l>\n</lg></p>\n\n<lg>\n<l>veśa-ceṣṭābhyāṃ, yathā -</l>\n<l>kambala-kṛta-vṛṣa-veṣaṃ bhṛṅgābhṛṅgī praṇīta-saṃrambham |</l>\n<l>prekṣya hariṃ vidhir ahasīn mudira-cchanno gabhīro'pi ||</l>\n</lg>\n\n<lg>\n<l>atha bhaya-hāsyajam -</l>\n<l>hāsyād bhayena janitaṃ kathitaṃ bhaya-hāsyajam |</l>\n<l>tad dvidhā mukham aṅgaṃ tu tad dvayaṃ pūrvavat tridhā // RNc_263 //</l>\n</lg>\n\n<p>mukhyaṃ vācā, yathā -</p>\n\n<lg>\n<l>śailendroddhṛti-līlayā kila paritrāte gavāṃ maṇḍale</l>\n<l>tatra stotra-vidhitsayābhyupagataṃ dṛṣṭvā sahasrekṣaṇam |</l>\n<l>pratyāsīdati paśya rākṣasa-patiḥ sākṣād ayaṃ pāhi māṃ</l>\n<l>ity utkrośati mugdha-vallava-śiśau smero hariḥ pātu vaḥ ||</l>\n</lg>\n\n<p>evaṃ veśa-ceṣṭābhyām apy udāhāryam |</p>\n\n<p>athānyāṅgam | tatra vācā, yathā -</p>\n\n<lg>\n<l>yady ullaṅghya giraṃ visarpati tataḥ svāṅge vraṇaṃ pāṇijaiḥ</l>\n<l>kurvann eva kṛtaṃ tvayeti jaratī-laksāya vakṣyāmy aham |</l>\n<l>ity ukte svaram ākulām iva bhayād ālokya rādhāṃ punaḥ</l>\n<l>stabdhībhūta-gatiṃ hariḥ smita-mukhaḥ śliṣyan mudaṃ vaḥ kriyāt ||</l>\n</lg>\n\n<p>veṣeṇa, yathā -</p>\n\n<lg>\n<l>rādhā-puraḥ sphurati saṃvihitābhimanyu-</l>\n<l>veṣe muradviṣi manāg upalabdha-bhītiḥ |</l>\n<l>naisargikīṃ praṇayataḥ sva-manaḥ-pravṛttiṃ</l>\n<l>tatrāvadhārya caturā smitam ātatāna ||</l>\n</lg>\n\n<p>ceṣṭayā, yathā rasa-sudhākare (1.275)</p>\n\n<lg>\n<l>prahlāda-vatsala vayaṃ bibhimo vihārād</l>\n<l>asmād iti dhvanita-narmasu gopikāsu |</l>\n<l>līlā-mṛdu stana-taṭeṣu nakhāṅkurāṇi</l>\n<l>vyāpārayann avatu vaḥ śikhi-piccha-mauliḥ ||</l>\n</lg>\n\n<p>narmedam aṣṭādaśadhā vispaṣñam abhidarśitam |</p>\n\n<p>atha narma-sphañjaḥ -\n<l>narma-sphañjaḥ sukhodyogo bhayārto nava-saṅgamaḥ // RNc_264 //</l></p>\n\n<p>yathā -\n<lg>\n<l>sāśaṅkaṃ kṣipator dṛśaṃ pratidiśaṃ vrīḍā-jaḍa-svāntayor</l>\n<l>yātā kvāsi niśīti tīvra-jaratī-vācādhika-trastayoḥ |</l>\n<l>goṣṭha-dvāri niveśitasya kuhare go-granthi-rāśes tadā</l>\n<l>rādhā-mādhavayor abhūt kvaṇikaras tasmin navaḥ saṅgamaḥ ||</l>\n</lg></p>\n\n<p>atha narma-sphoṭaḥ -\n<l>narma-sphoṭo bhāva-leśaiḥ sūcito'lpa-raso mataḥ // RNc_265 //</l></p>\n\n<p>yathā vidagdha-mādhave -</p>\n\n<p>madhumaṅgalaḥ (kṛṣṇaṃ paśyan svagatam) -</p>\n\n<lg>\n<l>phulla-prasā̆na-paṭalais tapanīya-varṇam</l>\n<l>ālokya campaka-latā kila kampate'sau |</l>\n<l>śaṅke niraṅka-nava-kuṅkuma-paṅka-gaurī</l>\n<l>rādhāsya citta-phalake tilakī-babhūva || (2.25)</l>\n</lg>\n\n<lg>\n<l>atha narma-garbhaḥ -</l>\n<l>netur vā nāyikāyā vā vyāpāraḥ svārtha-siddhaye |</l>\n<l>pracchādana-paro yas tu narma-garbhaḥ sa ucyate // RNc_266 //</l>\n</lg>\n\n<p>yathā, rasa-sudhākare (1.279) -</p>\n\n<lg>\n<l>śriyo māna-glāner anuśaya-vikalpaiḥ smita-mukhe</l>\n<l>sakhī-varge gūḍhaṃ kṛtavasatir utthāya sahasā |</l>\n<l>samaneṣye dhūrtaṃ tam aham iti jalpan nata-mukhīṃ</l>\n<l>priyāntām āliṅgan harir arati-khedaṃ haratu vaḥ ||</l>\n</lg>\n\n<lg>\n<l>tisro'rtha-vṛttayaḥ proktā śabda-vṛttis tu bhāratī |</l>\n<l>athaitāsāṃ catasṝṇāṃrasanaiyatyam ucyate // RNc_267 //</l>\n</lg>\n\n<lg>\n<l>śānta-vīrādbhuta-prīta-vatsaleṣu tu sātvatī |</l>\n<l>preyaḥ śṛṅgāra-hāsyeṣu proktā vṛttis tu kaiśikī // RNc_268 //</l>\n</lg>\n\n<lg>\n<l>bībhatse karuṇe cārabhaṭī vīre bhayānake |</l>\n<l>prāyo raseṣu sarvatra bhāratī karuṇādiṣu // RNc_269 //</l>\n</lg>\n\n<p>iti dhvani-prasthāpana-paramācārya-śrīmad-rūpa-gosvāmi-prabhupāda-praṇītā\nśrī-nāṭaka-candrikā samāptā ||</p>\n\n  </div>\n</body>\n\n"
}