{
  "title": "sa_rūpagosvāmin-haṃsadūta",
  "body": "<body xmlns='http://www.tei-c.org/ns/1.0'>\n\n<p>haṃsadūtaṃ</p>\n\n<lg>\n<l>dukūlaṃ bibhrāṇo dalitaharitāladyutibharaṃ</l>\n<l>javāpuṣpaśreṇīrucirucirapādāmbujatalaḥ |</l>\n<l>tamālaśyāmāṅgo davahasitalīlāñcitamukhaḥ</l>\n<l>parānandābhogaḥ sphuratu hṛdi me ko.api puruṣaḥ ||1</l>\n</lg>\n\n<lg>\n<l>yadā yāto gopīhṛdayamadano nandasadanān</l>\n<l>mukundo gāndinyāstanayamanuvindan madhupurīm |</l>\n<l>tadāmānkṣīccintāsariti ghanaghūrṇāparicayair</l>\n<l>agādhāyāṃ bādhāmayapayasi rādhā virahiṇī ||2</l>\n</lg>\n\n<lg>\n<l>kadācit khedāgniṃ vighaṭayitumantargatamasau</l>\n<l>sahālībhirlebhe taralitamanā yāmunataṭīm |</l>\n<l>cirādasyāścittaṃ paricitakuṭīrakalanād</l>\n<l>avasthā tastāra sphuṭamatha suṣupteḥ priyasakhī ||3</l>\n</lg>\n\n<lg>\n<l>tadā niṣpandāṅgī kalitanalinīpallavakulaiḥ</l>\n<l>parīṇāhāt premanāmakuśalaśatāśaṅkihṛdayaiḥ |</l>\n<l>dṛgambhogambhīrīkṛtamihiraputrīlaharībhiḥ</l>\n<l>vilīnā dhulīnāmupari parivavre parijanaiḥ ||4</l>\n</lg>\n\n<lg>\n<l>tatastāṃ nyastāṅgīmurasi lalitāyāḥ kamalinī</l>\n<l>palāśaiḥ kālindīsalilaśiśirairvījitatanum |</l>\n<l>parāvṛtaśvāsāṅkuracalitakaṇṭhiṃ kalayatāṃ</l>\n<l>sakhīsandohānāṃ pramadabharaśālī dhvanirabhūt ||5</l>\n</lg>\n\n<lg>\n<l>nidhāyāṅke paṅkeruhadalaviṭaṅkasya lalitā</l>\n<l>tato rādhāṃ nīrāharaṇasaraṇau nyastacaraṇā |</l>\n<l>milantaṃ kālindīpulinabhuvi khelāñcitagatiṃ</l>\n<l>dadarśāgre kaṃcin madhuravirutaṃ śvetagarutam ||6</l>\n</lg>\n\n<lg>\n<l>tadālokastokocchvasitahṛdayā sādaramasau</l>\n<l>praṇāmaṃ śaṃsantī laghu laghu samāsādya savidham |</l>\n<l>dhṛtotkaṇṭhā sadyo harisadasi sandeśaharaṇe</l>\n<l>varaṃ dūtaṃ mene tamatilalitaṃ hanta lalitā ||7</l>\n</lg>\n\n<lg>\n<l>amarṣāt premerṣyāṃ sapadi dadhatī kaṃsamathane</l>\n<l>pravṛttā haṃsāya svamabhilaṣitaṃ śaṃsitumasau |</l>\n<l>na tasyā doṣo.ayaṃ yadiha vihagaṃ prārthitavatī</l>\n<l>na kasmin viśrambhaṃ diśati haribhaktipraṇayitā ||8</l>\n</lg>\n\n<lg>\n<l>pavitreṣu prāyo viracayasi toyeṣu vasatiṃ</l>\n<l>pramodaṃ nālīke vahasi viśadātmā svayamasi |</l>\n<l>tato.ahaṃ duḥkhārtā śaraṇamabalā tvāṃ gatavatī</l>\n<l>na yācñā satpakṣe vrajati hi kadācidviphalatām ||9</l>\n</lg>\n\n<lg>\n<l>ciraṃ vismṛtyāsmān virahadahanajvālavikalāḥ</l>\n<l>kalāvān sānandaṃ vasati mukharāyāṃ madhuripuḥ |</l>\n<l>tadetaṃ sandeśaṃ svamanasi svamādhāya nikhilaṃ</l>\n<l>bhavān kṣipraṃ tasya śaraṇapadavīṃ saṅgamayatu ||10</l>\n</lg>\n\n<lg>\n<l>nirastapratyūhaṃ bhavatu bhavato vartmani śivaṃ</l>\n<l>samuttiṣṭha kṣipraṃ manasi mudamādhāya sadaraṃ |</l>\n<l>adhastāddhāvanto laghu laghu samuttānanayanair</l>\n<l>bhavantaṃ vīkṣantāṃ kutukataralā gopaśiśavaḥ ||11</l>\n</lg>\n\n<lg>\n<l>sa vaidagdhīsindhuḥ kaṭhinamatinā dānapatinā</l>\n<l>yayā ninye tūrṇaṃ paśupayuvatījīvanapatiḥ |</l>\n<l>tayā gantavyā te nikhilajagadekaprathitayā</l>\n<l>padavyā bhavyānāṃ tilaka kila dāśārhanagarī ||12</l>\n</lg>\n\n<lg>\n<l>galadbāṣpāsāraplutadhavalagaṇḍā mṛgadṛśo</l>\n<l>vidūyante yatra pramadamadanāveśavivaśāḥ |</l>\n<l>tvayā vijñātavyā haricaraṇasaṅgapraṇayino</l>\n<l>dhruvaṃ sā cakrāṅkīratisakha śatāṅgasya padavī ||13</l>\n</lg>\n\n<lg>\n<l>piban jambūśyāmaṃ mihiraduhiturvāri madhuraṃ</l>\n<l>mṛṇālīrbhuñjāno himakarakaṇākomalarucaḥ |</l>\n<l>kṣaṇaṃ hṛṣṭastiṣṭhan niviḍaviṭape śākhini sakhe</l>\n<l>sukhena prasthānaṃ racayatu bhavān vṛṣṇinagare ||14</l>\n</lg>\n\n<lg>\n<l>balādākrandantī ratapathikamakrūramilitaṃ</l>\n<l>vidūrādābhīrītatiranuyayau yena ramaṇam |</l>\n<l>tamādau panthānaṃ racaya caritārthā bhavatu te</l>\n<l>virājantī sarvopari paramahaṃsasthitiriyam ||15</l>\n</lg>\n\n<lg>\n<l>akasmādasmākaṃ harirapaharann aṃśukacayaṃ</l>\n<l>yamārūḍho gūḍhapraṇayalaharīṃ kandalayitum |</l>\n<l>tavāśrāntasyāntaḥsthagitaravibimbaḥ kisalayaiḥ</l>\n<l>kadambaḥ kādamba tvaritamavalambaḥ sa bhavitā ||16</l>\n</lg>\n\n<lg>\n<l>kirantī lāvaṇyaṃ diśi diśi śikhaṇḍastavakinī</l>\n<l>dadhānā sādhīyaḥ kanakavimalajyotivasanam |</l>\n<l>tamālaśyāmāṅgī saralamuralīcumbitamukhī</l>\n<l>jagau citraṃ yatra prakaṭaparamānandalaharī ||17</l>\n</lg>\n\n<lg>\n<l>tayā bhūyaḥ krīḍārabhasavikasadvallavavadhūr</l>\n<l>vapurvallī bhraśyanmṛgamadakaṇaśyāmalikayā |</l>\n<l>vidhātavyo hallīsakadalitamallalatikayā</l>\n<l>samantādullāsastava manasi rāsasthalikayā ||18</l>\n</lg>\n\n<lg>\n<l>tadante vāsantīviracitamanaṅgotsavakalā-</l>\n<l>catuḥśālaṃ śaureḥ sphurati na dṛśau tatra vikireḥ |</l>\n<l>tadālokodbhedipramadabhavavismāritagati-</l>\n<l>kriye jāte tāvat tvayi bata hatā gopavanitā ||19</l>\n</lg>\n\n<lg>\n<l>mama syādarthānāṃ kṣatiriha vilambādyadapi te</l>\n<l>vilokethāḥ sarvaṃ tadapi harikelisthalamidam |</l>\n<l>taveyaṃ vyarthā bhavatu śucitā kaḥ sa hi sakhe</l>\n<l>guṇo yaścāṇūradviṣi matiniveśāya na bhavet ||20</l>\n</lg>\n\n<lg>\n<l>sakṛdvaṃśīnādaśravaṇamilitābhīrvanitā</l>\n<l>rahaḥkrīḍāsākṣī pratipadalatāsadmasubhagaḥ |</l>\n<l>sa dhenūnāṃ bandhurmadhumathanakhaṭṭāyitaśilaḥ</l>\n<l>kariṣyaty ānandaṃ sapadi tava govardhanagiriḥ ||21</l>\n</lg>\n\n<lg>\n<l>tamevādriṃ cakrāṅkitakarapariṣvaṅgirasikaṃ</l>\n<l>mahīcakre śaṅkemahi śikhariṇāṃ śekharatayā |</l>\n<l>arātiṃ jñātīnāṃ nanu hariharaṃ yaḥ paribhavan</l>\n<l>yathārthaṃ svaṃ nāma vyadhita govardhana iti ||22</l>\n</lg>\n\n<lg>\n<l>tamālasyālokād giri-parisare santi capalāḥ</l>\n<l>pulindyo govinda-smaraṇa-rabhasottapta-vapuṣaḥ |</l>\n<l>śanais tāsāṃ tāpaṃ kṣaṇam apanayan yāsyati bhavān</l>\n<l>avaśyaṃ kālindī-salila-śiśiraiḥ pakṣa-pavanaiḥ ||23</l>\n</lg>\n\n<lg>\n<l>tadante śrīkāntasmaraṇasamaraghāṭīpulakitā</l>\n<l>kadambānāṃ vāṭī rasikaparipāṭī sphurayati |</l>\n<l>tvamāsīnastasyāṃ na yadi parito nandasi tato</l>\n<l>babhūva vyarthā te ghanarasanivāsavyasanitā ||24</l>\n</lg>\n\n<lg>\n<l>śaranmeghaśreṇīpratibhaṭamariṣṭāsuraśiraś</l>\n<l>ciraṃ śuṣkaṃ vṛndāvanaparisare drakṣyati bhavān |</l>\n<l>yadāroḍhuṃ dūrān milati kila kailāsaśikhari-</l>\n<l>bhramākrāntasvānto giriśasuhṛdaḥ kiṅkaragaṇaḥ ||25</l>\n</lg>\n\n<lg>\n<l>ruvan yāhi svairaṃ caramadaśayā cumbitaruco</l>\n<l>nitambinyo vṛndāvanabhuvi sakhe santi bahavaḥ |</l>\n<l>parāvartiṣyante tulitamurajinnūpuraravāt</l>\n<l>tavādhvānāt tāsāṃ bahirapi gatāḥ kṣipramasavaḥ ||26</l>\n</lg>\n\n<lg>\n<l>tvamāsīnaḥ śākhāntaramilitacaṇḍatviṣi sukhaṃ</l>\n<l>dadhīthā bhāṇḍīre kṣaṇamapi ghanaśyāmalarucau |</l>\n<l>tato haṃsaṃ bibhrannikhilanabhasaścitramiṣayā</l>\n<l>sa vardhiṣṇuṃ viṣṇuṃ kalitadaracakraṃ tulayitā ||27</l>\n</lg>\n\n<lg>\n<l>tvamaṣṭābhirnetrairvigaladamalapremasalilair</l>\n<l>muhuḥ siktastambāṃ catura caturāsyasthitibhuvam |</l>\n<l>jihīthāḥ vikhyātāṃ sphutamiha bhavadbāndhavarathaṃ</l>\n<l>praviṣṭaṃ maṃsyante vidhimaṭavidevyastvayi gate ||28</l>\n</lg>\n\n<lg>\n<l>udañcannetrāmbhaḥprasaralaharīpicchilapatha-</l>\n<l>skhalatpādanyāsapraṇihitavilambākuladhiyaḥ |</l>\n<l>harau yasmin magne tvaritayamunākulagamana-</l>\n<l>spṛhākṣiptā gopyo yayuranupadaṃ kāmapi daśām ||29</l>\n</lg>\n\n<lg>\n<l>muhurlasyakrīḍāpramadamiladāhopuruṣikā</l>\n<l>vikāśena bhraṣṭaiḥ phaṇimaṇikulairdhūmalarucau |</l>\n<l>purastasmin nīpadrumakusumakiñjalkasurabhau</l>\n<l>tvayā puṇye peyaṃ madhuramudakaṃ kāliyahrade ||30</l>\n</lg>\n\n<lg>\n<l>tṛṇāvartārātervirahadavasantāpitatanoḥ</l>\n<l>sadābhīrīvṛndapraṇayabahumānonnatividaḥ |</l>\n<l>vidhātavyo navyastavakabharasaṃvardhitaśucas</l>\n<l>tvayā vṛndādevyāḥ paramavinayādvandanavidhiḥ ||31</l>\n</lg>\n\n<lg>\n<l>iti krāntvā kekākṛtavirutamekādaśavanaṃ</l>\n<l>ghanībhūtaṃ cutairvraja madhuvanaṃ dvādaśamidam |</l>\n<l>purī yasminn āste yadukulabhuvāṃ nirmayayaśo-</l>\n<l>bharāṇāṃ dhārābhirvalitadharitrīparisarā ||32</l>\n</lg>\n\n<lg>\n<l>niketairākīrṇā giriśagiriḍimbhapratibhaṭair</l>\n<l>avaṣṭambhastambhāvalivilasitaiḥ puṣpitavanā |</l>\n<l>niviṣṭā kālindītaṭabhuvi tavādhāsāti sakhe</l>\n<l>samastādānandaṃ madhurajalavṛndā madhupurī ||33</l>\n</lg>\n\n<lg>\n<l>vṛṣaḥ śambhoryasyāṃ daśati navamekatra yavasaṃ</l>\n<l>viriñceranyasmin gilati kalahaṃso visalatām |</l>\n<l>kvacit kroñcārāteḥ kavalayati kekī viṣadharaṃ</l>\n<l>vilīḍhe śallakyā valaripukarī pallavamitaḥ ||34</l>\n</lg>\n\n<lg>\n<l>arodhiṣṭhāḥ kāyān na hi vicalitāṃ pracchadapaṭīṃ</l>\n<l>vimuktāmajñāsīḥ pathi pathi na muktāvalimapi |</l>\n<l>ayi śrīgovindasmaraṇamadirāmattahṛdaye</l>\n<l>satīti khyātiste hasati kulaṭānāṃ kulamidam ||35</l>\n</lg>\n<lg>\n<l>asavyaṃ bibhrāṇā padamadhūtalākṣārasamasau</l>\n<l>prayātāhaṃ mugdhe virama mama veśaiḥ kimadhunā |</l>\n<l>amandādāśaṅke sakhi purapurandhrikalakalād</l>\n<l>alindāgre vṛndāvanakusumadhanvā vijayate ||36</l>\n</lg>\n<lg>\n<l>ayaṃ līlāpāṅgasnapitapuravīthīparisaro</l>\n<l>navāśokottaṃsaścalati purataḥ kaṃsavijayī |</l>\n<l>kimasmān etasmin maṇibhavanapṛṣṭhādvinudatī</l>\n<l>tvamekā stabdhākṣī sthagayasi gavākṣāvalimapi ||37</l>\n</lg>\n\n<lg>\n<l>muhuḥ śūnyāṃ dṛṣṭiṃ vahasi dhyāyasi sadā</l>\n<l>śṛṇoṣi pratyakṣaṃ navaparijanavijñāpanaśataṃ |</l>\n<l>tataḥ śaṅke paṅkeruhamukhi yayau śyāmalaruciḥ</l>\n<l>sa yūno mūrtaṃ sambhava nayanavīthīpathikatām ||38</l>\n</lg>\n\n<lg>\n<l>vilajjaṃ mā rodīriha sakhi punaryāsyati hari-</l>\n<l>stavāpaṅgakrīḍāniviḍaparicaryāgrahilatām |</l>\n<l>iti svairaṃ yasyāṃ pathi pathi murārerabhinava-</l>\n<l>praveśe nārīṇāṃ ratirabhasajalpā vavṛdhire ||39</l>\n</lg>\n\n<lg>\n<l>sakhe sākṣāddāmodaravadanacandrāvakalana-</l>\n<l>sphuratpremānandaprakaralaharīcumbitadhiyaḥ |</l>\n<l>muhuratrābhīrīsamudayaśironyastavipada-</l>\n<l>stavākṣṇorānandaṃ vidadhīta purā pauravanitāḥ ||40</l>\n</lg>\n\n<lg>\n<l>atha bhrāmaṃ bhrāmaṃ kramaghaṭanayā saṅkaṭatarān</l>\n<l>nivāsān vṛṣṇīnāmanusara purīmadhavasitam |</l>\n<l>murārāteryatra sthagitagagaṇābhirvijayate</l>\n<l>patābhiḥ santāpitabhuvanamantaḥpuravaram ||41</l>\n</lg>\n\n<lg>\n<l>yadutsaṅge tuṅgasphaṭikaracitāḥ santi parito</l>\n<l>marālāmāṇikyaprakaraghaṭitatrauṭicaraṇāḥ |</l>\n<l>suhṛdbuddhyā haṃsāḥ kalitamadhurasyāmbujabhuvaḥ</l>\n<l>samaryādaṃ yeṣāṃ sapadi paricaryāṃ vidadhīta ||42</l>\n</lg>\n\n<lg>\n<l>cirān mṛgyantīnāṃ paśuparamaṇīnāmapi kulair</l>\n<l>alabdhaṃ kālindīpulinavipine {līnamaṇḍitaḥ} |</l>\n<l>sadā lokollāsismitaparicitāsyaṃ sahacari</l>\n<l>sphurantaṃ vīkṣiṣye punarapi kimagre murabhidam ||43</l>\n</lg>\n\n<lg>\n<l>viṣādaṃ mā kārṣīdrutimavitatthavyāhṛtirasau</l>\n<l>samāgantā rādhe dhṛtanavaśikhaṇḍastava sakhā |</l>\n<l>iti brūte yasyāṃ śukamithunamindrānujakṛte</l>\n<l>yadābhīrivṛndairupadhṛtamabhūduddhavakare ||44</l>\n</lg>\n\n<lg>\n<l>ghanaśyāmā bhrāmyaty upari hariharmasya śikhibhiḥ</l>\n<l>kṛtastotrā mugdhairagururacitā dhūmalatikā |</l>\n<l>tadālokāddhīra sphurati tava cen mānasarucir</l>\n<l>jitaṃ tarhi svairaṃ jalasahanivāsapriyatayā ||45</l>\n</lg>\n\n<lg>\n<l>tato madhye kakṣaṃ prati navagavākṣastavakinaṃ</l>\n<l>calanmuktālambasphuritamamalastambhanivaham |</l>\n<l>bhavān draṣṭā hemollikhitadaśamaskandhacarito-</l>\n<l>llasadbhittiprāntaṃ muravijayinaḥ kelinilayam ||46</l>\n</lg>\n\n<lg>\n<l>alinde yasyāste marakatamayī yaṣṭiramalā</l>\n<l>śayāluryāṃ rātrau madakalakalāpī kalayati |</l>\n<l>nirāṭaṅkastsyāḥ śikharamadhiruhya śramanudaṃ</l>\n<l>pratīkṣethā bhrātarvaramavasaraṃ yādavapateḥ ||47</l>\n</lg>\n\n<lg>\n<l>niviṣṭaḥ palāṅke mṛdulataratulīdhavalite</l>\n<l>trilokalakṣmīṇāṃ kakudi darasātīkṛtatanūḥ |</l>\n<l>amandaṃ pūrṇendupratimamupadhānaṃ pramudito</l>\n<l>nidhāyāgre tasminn upahitakaphonidvayabharam ||48</l>\n</lg>\n\n<lg>\n<l>udañcat kālindīsalilasubhagaṃ bhāvukaruciḥ</l>\n<l>kapolāntaḥ prekṣyanmaṇimakaramudrāmadhurimā |</l>\n<l>vasānaḥ kauśeyaṃ jitakanakalakṣmī parimalaṃ</l>\n<l>mukundaste sākṣāt pramadasudhayā sekṣyati dṛśoḥ ||49</l>\n</lg>\n\n<lg>\n<l>vikadruḥ paurāṇīrakhilakulavṛddho yadupater</l>\n<l>adūrādāsīno madhurabhanitīrgāsyati sadā |</l>\n<l>purastādābhīrīgaṇabhayadanāmā sa kaṭhino</l>\n<l>maṇistambhālambī kurukulakathāṃ saṅkalayitā ||50</l>\n</lg>\n\n<lg>\n<l>śinīnāmuttaṃsaḥ kalitakṛtavarmāpy ubhayataḥ</l>\n<l>praṇeṣyate bālavyajanayugalāndolanavidhim |</l>\n<l>sa jānubhyāmaṣṭāpadabhuvanamavaṣṭabhya bhavitā</l>\n<l>guroḥ śiṣyo nūnaṃ padakamalasaṃvāhanarataḥ ||51</l>\n</lg>\n\n<lg>\n<l>vihaṅgendro yugmīkṛtakarasarojo bhuvi puraḥ</l>\n<l>kṛtāsaṅgo bhāvī prajavini nirdeśe.arpitamanāḥ |</l>\n<l>chadadvandve yasya dhvanati mathurāvāsibaṭavo</l>\n<l>vyadasyante sāmasvarajanitamanyonyakalaham ||52</l>\n</lg>\n\n<lg>\n<l>na nirvaktuṃ dāmodarapadakaniṣṭhāṅgulinakha-</l>\n<l>dyutīnāṃ lāvaṇyaṃ bhavati caturāsyo.api caturaḥ |</l>\n<l>tathāpi strīprajñāsulabhataralatvādahamasau</l>\n<l>pravṛttā tanmūrtistavaratimahāsāhasavaśe ||53</l>\n</lg>\n\n<lg>\n<l>virājante yasyavrajaśiśukulasteyavikala-</l>\n<l>svayambhūcūḍāgrairlulitaśikharāḥ pādanakharāḥ |</l>\n<l>kṣaṇaṃ yān ālokya prakaṭaparamānandavivaśaḥ</l>\n<l>sa devarṣirmuktān api tanubhṛtaḥ śocati bhṛśam ||54</l>\n</lg>\n\n<lg>\n<l>sarojānāṃ vyūhaḥ śriyamabhilaṣan yasya padayo-</l>\n<l>ryayau rāgāḍhyānāṃ vidhuramudavāsavratavidhim |</l>\n<l>himaṃ vande nīcairanucitavidhānavyasanināṃ</l>\n<l>yadeṣāṃ prāṇāntaṃ damanamanuvarṣaṃ praṇayati ||55</l>\n</lg>\n\n<lg>\n<l>rucīnamullāsairmarakatamayasthūlakadalī-</l>\n<l>kadambāhaṃkāraṃ kavalayati yasyoruyugalam |</l>\n<l>yadālānastambhadyūutimavalalambe kalavatāṃ</l>\n<l>madāduddāmānāṃ paśuparamaṇīcittakariṇīm ||56</l>\n</lg>\n\n<lg>\n<l>sakhe yasyābhīrīnayanasapharījīvanavidhau</l>\n<l>nidānaṃ gāmbhīryaprasarakalitā nābhisarasī |</l>\n<l>yataḥ kalpasyādau sajalajanakotpattivaḍabhī-</l>\n<l>gabhīrāntaḥ kakṣādhṛtabhuvanamambhoruhamabhūt ||57</l>\n</lg>\n\n<lg>\n<l>dyutiṃ dhatte yasya trivalilatikāsaṅkaṭataraṃ</l>\n<l>sakhe dāmaśreṇīkṣapaṇaracanābhijñamudaram |</l>\n<l>yaśodā yasyāntaḥ suranarabhujaṅgaiḥ parivṛtaṃ</l>\n<l>mukhadvārā vāradvayamavaluloke tribhuvanam ||58</l>\n</lg>\n\n<lg>\n<l>urau yasya sphāraṃ sphurati vanamālāvalayitaṃ</l>\n<l>vitanvānaṃ tanvījanamanasi sadyo manasijam |</l>\n<l>marīcībhiryasmin ravinivahatulyo.api vahate</l>\n<l>sadā khadyotābhāṃ bhuvanamadhuraḥ kaustubhamaṇiḥ ||59</l>\n</lg>\n\n<lg>\n<l>samantādunmīladvalabhidupalastambhayugala-</l>\n<l>prabhājaitraṃ keśidvijadalitakeyūralalitam |</l>\n<l>madaklāmyadgopīpaṭalahaṭakaṇṭhagrahaparaṃ</l>\n<l>bhujadvandva,ṃ yasya sphuṭasurabhigandhaṃ vijayate ||60</l>\n</lg>\n\n<lg>\n<l>jihīte sāmrājyaṃ jagati navalāvaṇyalaharī</l>\n<l>parīpākasyāntarmuditamadanāveśamadhuram |</l>\n<l>naṭadbhrūvallīkaṃ smitanavasudhākelisadanaṃ</l>\n<l>sphuranmuktāpaṅktipratimaradanaṃ yasya vadanam ||61</l>\n</lg>\n\n<lg>\n<l>kimebhirvyāhāraiḥ kalaya kathayāmi sphuṭamahaṃ</l>\n<l>sakhe niḥsandehaṃ paricayapadaṃ kevalamidam |</l>\n<l>parānando yasmin nayanapadavībhrāji bhavitā</l>\n<l>tvayā vijñātavyā madhurarava so.ayaṃ madhuripuḥ ||62</l>\n</lg>\n\n<lg>\n<l>vilokethāḥ kṛṣṇaḥ madakalamarālīratikalā-</l>\n<l>vimugdha vyāmugdhaṃ yadi puravadhūvibhramabharaiḥ |</l>\n<l>tadā nāsmān grāmyāḥ pravaṇapadavīṃ tasya gamayeḥ</l>\n<l>sudhāpūrṇaṃ cetaḥ kathamapi na takraṃ mṛgayate ||63</l>\n</lg>\n\n<lg>\n<l>yadā vṛndāraṇyasmaraṇalaharīheturamaṇaṃ</l>\n<l>pikānāṃ veveṣṭi pratiharitamuccaiḥ kuhurutam |</l>\n<l>vahante vā vātāḥ sphurati girimallīparimalā-</l>\n<l>stadaivāsmākīnāṃ giramupaharethā murabhidi ||64</l>\n</lg>\n\n<lg>\n<l>purātiṣṭhan goṣṭhān nikhilaramaṇībhyaḥ priyatayā</l>\n<l>bhavān yasyāṃ gopīramaṇa vidadhe gauravabharam |</l>\n<l>sakhī tasyā vijñāpayati lalitā dhīralalita</l>\n<l>praṇamya śrīpādāmbujakanakapīṭhīparisare ||65</l>\n</lg>\n\n<lg>\n<l>prayatnādābālyaṃ navakamalinīpallavakulai-</l>\n<l>stvayā bhūyo yasyāḥ kṛtamahaha saṃvardhanamabhūt |</l>\n<l>cirādūdhobhāraṃ sphuraṇaparamākrāntajaghanā</l>\n<l>babhūva praṣṭhauhī muramathana seyaṃ kapalikā ||66</l>\n</lg>\n\n<lg>\n<l>samīpe nīpānāṃ tricaturadalā hanta gamitā</l>\n<l>tvayā yā mākandapriyasahacarībhāvaniyatim |</l>\n<l>iyaṃ sā vāsantī galadamalamādhvīkapaṭalī-</l>\n<l>miṣādagre gopīramaṇa rudatī rodayatī naḥ ||67</l>\n</lg>\n\n<lg>\n<l>prasūto devakyā madhumathana yaḥ ko.api puruṣaḥ</l>\n<l>sa yāto gopālābhyudayaparamānandavasatim |</l>\n<l>dhṛto yo gāndhinyā kaṭhinajaṭhare samprati tataḥ</l>\n<l>samantādevāstaṃ śiva śiva gatā gokulakathā ||68</l>\n</lg>\n\n<lg>\n<l>ariṣṭenoddhatāḥ paśupasudṛśo yāti vipadaṃ</l>\n<l>tṛṇāvartākrānto racayati bhayaṃ catvaracayaḥ |</l>\n<l>amī vyomībhūtā vrajavasatibhūmī parisarā</l>\n<l>vahante santāpaṃ murahara vidūraṃ tvayi gate ||69</l>\n</lg>\n\n<lg>\n<l>tvayā nāgantavyaṃ kathamapi hare goṣṭhamadhunā</l>\n<l>latā śreṇī vṛndāvanabhuvi yato.abhūdviṣamayī |</l>\n<l>prasūnānāṃ gandhaṃ madhumathana tadā vātanihitaṃ</l>\n<l>bhajan sadyo mūrcchāṃ vahati nivaho gopasudṛśām ||70</l>\n</lg>\n\n<lg>\n<l>kathaṃ saṅgo.asmābhiḥ saha samucitaḥ samprati hare-</l>\n<l>rayaṃ grāmyā nāryastvamasi nṛpakanyārcitapadaḥ |</l>\n<l>gataḥ kālo yasmin paśuparamaṇīsaṅgamakṛte</l>\n<l>bhavān vyagrastasthau tamasi gṛhavāṭiviṭapini ||71</l>\n</lg>\n\n<lg>\n<l>vayaṃ tyaktāḥ svāmin yadi tava kiṃ dūṣaṇamidaṃ</l>\n<l>nisargaḥ śyāmānāmayamatitarāṃ duṣpariharaḥ |</l>\n<l>kuhūkaṇṭhairaṇḍāvadhi saha nivāsāt paricitā</l>\n<l>visṛjyante sadyaḥ kalitanavapakṣairvalibhujaḥ ||72</l>\n</lg>\n\n<lg>\n<l>ayaṃ pūrvo raṅgaḥ kila paricito yasya tarasā</l>\n<l>rasādākhyātavyaṃ parikalaya tan nāṭakamidam |</l>\n<l>mayā praṣṭavyo.asi prathamamiti vṛndāvanapate</l>\n<l>kimāhā rādheti smarasi hatakaṃ varṇayugalam ||73</l>\n</lg>\n\n<lg>\n<l>aye kuñjadroṇīkuharagṛhamedhin kimadhunā</l>\n<l>parokṣaṃ vakṣyante paśuparamaṇīdurniyatayaḥ |</l>\n<l>pravīṇā gopīnāṃ tava caraṇapadme.api yadiyaṃ</l>\n<l>yayau rādhā sādhāraṇasamucitapraśnapadavīm ||74</l>\n</lg>\n\n<lg>\n<l>tvayā goṣṭhaṃ goṣṭhītilaka kila cedvismṛtamidaṃ</l>\n<l>na tūrṇaṃ dhūmorṇāpatirapi vidhatte yadi kṛpām |</l>\n<l>aharvṛndaṃ vṛndāvanakusumapālīparimalair</l>\n<l>darālokaṃ śokāspadamiva kathaṃ neṣyati sakhī ||75</l>\n</lg>\n\n<lg>\n<l>taraṅgaiḥ kurvāṇā śamanabhaginīlāghavamasau</l>\n<l>nadīṃ kāṃcidgoṣṭhe nayanajalapūrairajanayat |</l>\n<l>itīvāsyā dveṣādabhimatadaśāprārthanamayīṃ</l>\n<l>murāre vijñaptiṃ niśamayati mānī na śamanaḥ ||76</l>\n</lg>\n\n<lg>\n<l>kṛtākṛṣṭikrīḍaṃ kimapi tava rūpaṃ mama sakhī</l>\n<l>sakṛddṛṣṭvā dūrādahitahitabodhojjhitamatiḥ |</l>\n<l>hatā seyaṃ premānalamanu viśantī sarabhasaṃ</l>\n<l>pataṅgīvātmānaṃ murahara muhurdāhitavatī ||77</l>\n</lg>\n\n<lg>\n<l>mayā vācyaḥ kiṃ vā tvamiha nijadoṣāt paramasau</l>\n<l>yayau mandā vṛndāvanakusumabandho vidhuratām |</l>\n<l>yadarthaṃ duḥkhāgnirvikṛśati tamadyāpi hṛdayān</l>\n<l>na yasmāddurmedhā lavamapi bhavantaṃ davayati ||78</l>\n</lg>\n\n<lg>\n<l>trivakrāho dhanyā hṛdayamiva te svaṃ puramasau</l>\n<l>samāsādya svairaṃ yadiha vilasantī nivasati |</l>\n<l>dhruvaṃ puṇyabhraṃśādajani saraleyaṃ mama sakhī</l>\n<l>praveśastatrābhūt kṣaṇamapi yadasyā na sulabhaḥ ||79</l>\n</lg>\n\n<lg>\n<l>kimāviṣṭā bhūtaiḥ sapadi yadi vākrūraphaṇinā</l>\n<l>kṣatāpasmāreṇa cyutamatirakasmāt kimapatat |</l>\n<l>iti vyagrairasyāṃ gurubhirabhitaḥ kīcakarava-</l>\n<l>śravādaspandāyāṃ murahara vikalpā vidadhire ||80</l>\n</lg>\n\n<lg>\n<l>navīneyaṃ sampratyakuśalaparīpākalaharī-</l>\n<l>nirīṇarti svairaṃ mama sahacarīcittakuhare |</l>\n<l>jagannetraśreṇīmadhuramathurāyāṃ nivasata-</l>\n<l>ścirādārtā vārtāmapi tava yadeṣā na labhate ||81</l>\n</lg>\n\n<lg>\n<l>janān siddhādaśān namati bhajate māntrikagaṇān</l>\n<l>vidhatte śuśrūṣāmadhikavinayenauṣadhavidām |</l>\n<l>tvadīkṣādīkṣāyai paricarati bhaktyā girisutāṃ</l>\n<l>manīṣā hi vyagrā kimapi śubhahetuṃ na manute ||82</l>\n</lg>\n\n<lg>\n<l>paśūnāṃ pātāraṃ bhujagaripuputrapraṇayinaṃ</l>\n<l>smarodvardhikrīḍaṃ niviḍaghanasāradyutiharam |</l>\n<l>sadābhyarṇe nandīśvaragiribhuvo raṅgarasikaṃ</l>\n<l>bhavantaṃ kaṃsāre bhajati bhavadāptyai mama sakhī ||83</l>\n</lg>\n\n<lg>\n<l>bhavantaṃ santaptā vidalitatamālāṅkurarasai-</l>\n<l>rvilikhya bhrūbhaṅgīkṛtamadanakodaṇḍakadanam |</l>\n<l>nidhāsayantī kaṇṭhe tava nijabhujāvallarīmasau</l>\n<l>dharanyāmunmīlajjāḍimaniviḍāṅgī viluṭhati ||84</l>\n</lg>\n\n<lg>\n<l>kadācin mūḍheyaṃ niviḍabhavadīyasmṛtimadā-</l>\n<l>damandādātmānaṃ kalayati bhavantaṃ mama sakhī |</l>\n<l>tathāsyā rādhāyā virahadahanākalpitadhiyo</l>\n<l>murāre duḥsādhyā kṣaṇamapi na bādhā viramati ||85</l>\n</lg>\n\n<lg>\n<l>tvayā santāpānāmupari parimuktātirabhasā-</l>\n<l>didānīmāpede tadapi tava ceṣṭāṃ priyasakhī |</l>\n<l>yadeṣā kaṃsāre bhidurahṛdayaṃ tvāmavayati</l>\n<l>satīnāṃ mūrdhanyā bhidurahṛdayābhūdanudinam ||86</l>\n</lg>\n\n<lg>\n<l>samakṣaṃ sarveṣāṃ viharasi madādhipraṇayinām</l>\n<l>iti śrutvā nūnaṃ gurutarasamādhiṃ kalayati |</l>\n<l>sadā kaṃsārāte bhajasi yamināṃ netrapadavīm</l>\n<l>iti vyaktaṃ sajjībhavati yamamālocitumapi ||87</l>\n</lg>\n\n<lg>\n<l>murāre kālindīsaliladaladindīvararuce</l>\n<l>mukunda śrīvṛndāvanamadana vṛndārakamaṇe |</l>\n<l>vrajānandin nandīśvaradayita nandātmaja hare</l>\n<l>sadeti krandantī parijanaśucaṃ kandalayati ||88</l>\n</lg>\n\n<lg>\n<l>samantāduttaptastava virahadāvāgniśikharayā</l>\n<l>kṛtodvegaḥ pañcāśugamṛgayuvedha vyatikaraiḥ |</l>\n<l>tanūbhūtaṃ sadyastanuvanamidaṃ hāsyati hare</l>\n<l>haṭhādadya śvo vā mama sahacarīprāṇahariṇaḥ ||89</l>\n</lg>\n\n<lg>\n<l>payorāśisphītatviṣi himakarottaṃsamadhure</l>\n<l>dadhāne dṛgbhaṅgyā smaravijayirūpaṃ mama sakhī |</l>\n<l>hare dattasvāntā bhavati tadimāṃ kiṃ prabhavati</l>\n<l>smaro hantuṃ kintu vyathayati bhavān eva kutukī ||90</l>\n</lg>\n\n<lg>\n<l>vijānīme bhāvaṃ paśuparamaṇīnāṃ yadumaṇe</l>\n<l>na jānīmaḥ kasmāt tadapi tava māyā racayati |</l>\n<l>samantādadhyātmaṃ yadiha pavanavyādheralapa-</l>\n<l>dbalādasyāstena vyasanakulameva dviguṇitam ||91</l>\n</lg>\n\n<lg>\n<l>gurorantevāsī sa bhajati yadūnāṃ sacivatāṃ</l>\n<l>sakhīyaṃ kālindī kila bhavati kālasya bhaginī |</l>\n<l>bhavedanyaḥ ko vā narapatipure matparicito</l>\n<l>daśāmasyāḥ śaṃsan yadutilaka yastvāmanunayet ||92</l>\n</lg>\n\n<lg>\n<l>viśīrṇāṅgīmantarvraṇaviluṭhanādutkalikayā</l>\n<l>parītāṃ bhūyasyā satatamuparāgavyatikarām |</l>\n<l>paridhvastāmodāṃ viramitasamastālikutukāṃ</l>\n<l>vidho pādasparśādapi sukhaya rādhākumudinīm ||93</l>\n</lg>\n\n<lg>\n<l>vipattibhyaḥ prāṇān kathamapi bhavatsaṅgamasukha-</l>\n<l>spṛhādhīnā śaure mama sahacarī rakṣitavatī |</l>\n<l>atikrānte sampraty avadhidivase jīvanavidhau</l>\n<l>hatāśā niḥśaṅkaṃ vitarati dṛśau cutamukule ||94</l>\n</lg>\n\n<lg>\n<l>pratīkārārambhaślathamatibhirudyatpariṇate-</l>\n<l>rvimuktāyā vyaktasmarakadanabhājaḥ parijanaiḥ |</l>\n<l>amuñcantī saṅgaṃ kuvalayadṛśaḥ kevalamasau</l>\n<l>kalādadya prāṇān avati bhavāśāsahacarī ||95</l>\n</lg>\n\n<lg>\n<l>aye rāsakrīḍārasika mama sakhyāṃ navanavā</l>\n<l>purā baddhā yena praṇayalaharī hanta gahanā |</l>\n<l>sa cen muktāpekṣastvamapi dhig imāṃ tulaśakalaṃ</l>\n<l>yadetasyā nāsānihitamidamadyāpi calati ||96</l>\n</lg>\n\n<lg>\n<l>mukunda bhrāntākṣī kimapi yadasaṃkalpitaśataṃ</l>\n<l>vidhatte tadvaktuṃ jagati manujaḥ kaḥ prabhavati |</l>\n<l>kadācit kalyāṇī vilapati ya utkaṇṭhitamati-</l>\n<l>stadākhyāmi svāmin gamaya makarottaṃsapadavīm ||97</l>\n</lg>\n\n<lg>\n<l>abhūt ko.api premā mayi murariporyaḥ sakhi purā</l>\n<l>parāṃ karmāpekṣāmapi tadavalambān na gaṇayet |</l>\n<l>tathedānīṃ hā dhik samajani taṭasthaḥ sphuṭamahaṃ</l>\n<l>bhaje lajjāṃ yena kṣaṇamapi punarjīvitumapi ||98</l>\n</lg>\n\n<lg>\n<l>garīyān me premā tvayi paramiti snehalaghutā</l>\n<l>na jīviṣyāmīti praṇayagarimakhyāpanavidhiḥ |</l>\n<l>kathaṃ nāyāsīti smaraṇaparipāṭīprakaṭanaṃ</l>\n<l>harau sandeśāya priyasakhi na me vāgavasaraḥ ||99</l>\n</lg>\n\n<lg>\n<l>amī kuñjaḥ pūrvaṃ na mama dadhire kāmapi mudaṃ</l>\n<l>drumālīyaṃ cetaḥ sakhi na katiśo nanditavatī |</l>\n<l>idānīṃ paśyaite yugapadapatāpaṃ vidadhate</l>\n<l>prabho muktopekṣe bhajati na hi ko vā vimukhatām ||100</l>\n</lg>\n\n<lg>\n<l>kadā premonmīlanmadanamadirākṣī samudayāt</l>\n<l>balādākarṣantaṃ madhuramuralīkākalikayā |</l>\n<l>muhurbhrāmyaccillīculukitakulastrīvratamahaṃ</l>\n<l>vilokeyaṃ līlāmadamiladapāṅgī murabhidam ||101</l>\n</lg>\n\n<lg>\n<l>yayau kālaḥ kalyāṇy adhikalitakelī parimalāṃ</l>\n<l>vilāsārthī yasminn acalakuhare līnavapuṣam |</l>\n<l>sa māṃ dhṛtvā dhūrtaḥ kṛtakapaṭaroṣāṃ sakhi haṭhā-</l>\n<l>dakārṣīdākarṣann urasi śaśilekhāśatavṛtām ||102</l>\n</lg>\n\n<lg>\n<l>rāṇadbhṛṅgaśreṇīsuhṛdi śaradārambhamadhure</l>\n<l>vanānte cāndrībhiḥ kiraṇalaharībhirdhavalite |</l>\n<l>kadā premoddaṇḍasmarakalahavaitaṇḍikamahaṃ</l>\n<l>kariṣye govindaṃ niviḍabhujabandhapraṇayinam ||103</l>\n</lg>\n\n<lg>\n<l>mano me hā kaṣṭaṃ jvalati kimahaṃ hanta karavai</l>\n<l>na pāraṃ nāvāraṃ kimapi kalayāmy asya jaladheḥ |</l>\n<l>iyaṃ vande mūrdhnā sapadi tamupāyaṃ kathaya māṃ</l>\n<l>{patāmṛṣye} yasmāddhṛtikaṇikayāpe kṣaṇikayā ||104</l>\n</lg>\n\n<lg>\n<l>prayāto māṃ hitvā yadi kaṭhinacūḍāmaṇirasau</l>\n<l>paryātu svacchandaṃ mama samayadharmaḥ kila gatiḥ |</l>\n<l>idaṃ soḍhuṃ kā vā prabhavati yataḥ svapnakapaṭā-</l>\n<l>dihāyāto vṛndāvanabhuvi kalān māṃ ramayati ||105</l>\n</lg>\n\n<lg>\n<l>anaucityaṃ tasya vyathayati mano hanta mathurāṃ</l>\n<l>tvamāsādya svairaṃ capalahṛdayaṃ vāraya harim |</l>\n<l>sakhi svapnārambhe punarapi yathā vibhrama madā-</l>\n<l>dihāyāto dhūrtaḥ kṣapayati na me kiṅkiniguṇam ||106</l>\n</lg>\n\n<lg>\n<l>ayi svapno dūre viramatu samakṣaṃ śṛṇu haṭhā-</l>\n<l>daviśvastā mā bhūriha sakhi manovibhramadhiyā |</l>\n<l>vayasyaste govardhanavipinamāsādya kutukā-</l>\n<l>dakāṇḍe yadbhūyaḥ smarakalahapāṇḍityamatanot ||107</l>\n</lg>\n\n<lg>\n<l>amarṣāddhāvantīṃ gahanakuhare sūcitapathāṃ</l>\n<l>tulākoṭikvānaiścakitapadapātadviguṇitaiḥ |</l>\n<l>vidhīrṣan māṃ harṣottaralanayanāntaḥ sa kutukī</l>\n<l>na vaṃśīmajñāsīdbhuvi karasarojādvigalitām ||108</l>\n</lg>\n\n<lg>\n<l>aśaktāṃ gantavye kalitanavacelāñcalatayā</l>\n<l>latālībhiḥ puṣpasmitaśavalitābhirvirudatīm |</l>\n<l>parīhāsārambhī priyasakhi sa māṃ lambitamukhīṃ</l>\n<l>prapede cumbāya sphuradadharabimbastava sakhā ||109</l>\n</lg>\n\n<lg>\n<l>tato.ahaṃ dhammille sthagitamuralīkā sakhi śanai-</l>\n<l>ralīkāmarṣeṇa bhramadaviralabhrūrudacalam |</l>\n<l>kacākṛṣṭikrīḍākramaparicite cauryacarite</l>\n<l>harirlabdhopādhiḥ prasabhamanayan māṃ giridarīm ||110</l>\n</lg>\n\n<lg>\n<l>kadācidvāsantīkuharabhuvi dhṛṣṭaḥ sarabhasaṃ</l>\n<l>hasan pṛṣṭhālambī sthagayati karābhyāṃ mama dṛśau |</l>\n<l>didhīrṣau jāterṣyaṃ mayi sakhi tadīyāṅguliśikhāṃ</l>\n<l>na jāne kutrāyaṃ vrajati kitavānāṃ kila guruḥ ||111</l>\n</lg>\n\n<lg>\n<l>atīteyaṃ vārtā viramatu puraḥ paśya sarale</l>\n<l>vayasyaste so.ayaṃ smitamadhurimonmṛṣṭavadanaḥ |</l>\n<l>bhujastambhollāsādabhimataparīrambharabhasaḥ</l>\n<l>smarakrīḍāsindhuḥ kṣipati mayi bandhukakusumam ||112</l>\n</lg>\n\n<lg>\n<l>taduttiṣṭha vrīḍāvati niviḍamuktālatikayā</l>\n<l>vadhānemaṃ dhūrtaṃ sakhi madhupurīṃ yāti na yathā |</l>\n<l>iti premonmīladbhavadanubhavārūḍhajaḍimā</l>\n<l>sakhīnāmākrandaṃ na kila katiśaḥ kandalayati ||113</l>\n</lg>\n\n<lg>\n<l>aho kaṣṭ.aṃ bālyādahamiha sakhīṃ duṣṭahṛdayā</l>\n<l>muhurmānagranthiṃ sahajasaralāṃ grāhitavatī |</l>\n<l>tadārambhādgopīgaṇaratiguro nirbharamasau</l>\n<l>na lebhe lubdhāpi tvadamalabhujastambharabhasam ||114</l>\n</lg>\n\n<lg>\n<l>alinde kālindīkamalasurabhau kuñjavasate-</l>\n<l>rvasantīṃ vāsantīnavaparimalodgāricikurām |</l>\n<l>tvadutsaṅge nidrāsukhamukulitākṣīṃ punarimāṃ</l>\n<l>kadāhaṃ seviṣye kiśalayakalāpavyajaninī ||115</l>\n</lg>\n\n<lg>\n<l>dhṛtānandāṃvṛndāvanaparisare śāradaniśā-</l>\n<l>vilāsollāsena glapitakavarīphullakusumām |</l>\n<l>tava skandhopānte vinihitabhujāvallarimahaṃ</l>\n<l>kadā kuñje līnā rahasi vihasiṣyāmi sumukhīm ||116</l>\n</lg>\n\n<lg>\n<l>vidūrādāhartuṃ kusumamupayāmi tvamadhunā</l>\n<l>purastīre tīre kalaya tulasīpallavamidam |</l>\n<l>iti vyājādenāṃ viditabhavadīyasthitirahaṃ</l>\n<l>kadā kuñje gopīramaṇa gamayiṣyāmi samaye ||117</l>\n</lg>\n\n<lg>\n<l>iti śrīkaṃsāreḥ padakamalayorgokulakathāṃ</l>\n<l>nivedya pratyekaṃ bhaja parijaneṣu praṇayitām |</l>\n<l>nijāṅke kādambīsahacara vahan maṇḍanatayā</l>\n<l>na yān uccaiḥ premapravaṇamanujagrāha bhagavān ||118</l>\n</lg>\n\n<lg>\n<l>miladbhaṅgīṃ haṃsīramaṇa vanamālāṃ prathamato</l>\n<l>mudā kṣemaṃ pṛcchann idamupaharethā mama vacaḥ |</l>\n<l>ciraṃ kaṃsārāterurasi sahavāsapraṇayinīṃ</l>\n<l>kimenāmenākṣīṃ guṇavati visasmāra bhavatī ||119</l>\n</lg>\n\n<lg>\n<l>idaṃ kiṃ vā hanta smarasi rasike khaṇḍanaruṣā</l>\n<l>parītāṅgī govardhanagirinitambe mama sakhī |</l>\n<l>bhiyā sambhrāntākṣaṃ yadiha vicakarṣa tvayi balā-</l>\n<l>dgṛhītvā vibhraśyan navaśikhiśikhaṃ gokulapatim ||120</l>\n</lg>\n\n<lg>\n<l>tataḥ sambhāṣethāḥ śrutimakaramudrāmiti mudā</l>\n<l>bhavatyāṃ kartavyaḥ kimiti kuśalapraśnajaḍimā |</l>\n<l>rucismerā yā tvaṃ racayasi sadā cumbanakalām</l>\n<l>apāṅgena spṛṣṭā sakhi murariporgaṇḍamukure ||121</l>\n</lg>\n\n<lg>\n<l>nivāsaste devi śravaṇalatikāyāmiti dhiyā</l>\n<l>prayatnāt tvāmeva praṇayahṛdayā yāmi śaraṇam |</l>\n<l>parokṣaṃ vṛṣṇīnāṃ nibhṛtanibhṛtaṃ karṇakuhare</l>\n<l>hareḥ kākūnmiśrāṃ kathaya sakhi rādhāvidhuratām ||122</l>\n</lg>\n\n<lg>\n<l>parīrambhaṃ premṇā mama savinayaṃ kaustubhamaṇau</l>\n<l>bruvāṇaḥ kurvīthāḥ patagavara vijñāpanamidam |</l>\n<l>agādhā rādhāyāmapi tava sakhe vismṛtirabhūt</l>\n<l>kathaṃ vā kalyāṇaṃ vahati tarale hi praṇayitā ||123</l>\n</lg>\n\n<lg>\n<l>muhuḥ kūjatkāñcīmaṇivalayamañjīramuralī-</l>\n<l>ravālambo bhrāmyadyuvatīkulagītaiḥ suramaṇe |</l>\n<l>sa kiṃ sākṣādbhāvī punarapi harestāṇḍavarasai-</l>\n<l>ramandaḥ kālindīpulinabhuvi tauryātrikabharaḥ ||124</l>\n</lg>\n\n<lg>\n<l>navīnastvaṃ kambo paśuparamaṇībhiḥ paricayaṃ</l>\n<l>na dhatse rādhāyāḥ guṇagarimagandho.api na kṛtī |</l>\n<l>tathāpi tvāṃ yāce hṛdayanihitaṃ dohadamahaṃ</l>\n<l>vahante hi klānte praṇayamavadātaprakṛtayaḥ ||125</l>\n</lg>\n\n<lg>\n<l>gṛhītvā govindaṃ jaladhihṛdayānandana sakhe</l>\n<l>sukhena śrīvṛndāvanaparisare nandatu bhavān |</l>\n<l>kathaṃ vā te goṣṭhaṃ bhavatu dayitaṃ hanta balavān</l>\n<l>yadetasmin veṇorjayati cirasaubhāgyamahimā ||126</l>\n</lg>\n\n<lg>\n<l>iti premodgārapravaṇamanunīya kramavaśāṃ</l>\n<l>parīvārān bhrātarniśamayati cāṇūramathane |</l>\n<l>punaḥ kopodbhinnapraṇayacaṭulaṃ tasya nikaṭe</l>\n<l>kathāmācakṣīthāḥ daśabhiravatārairvilasitām ||127</l>\n</lg>\n\n<lg>\n<l>grahītuṃ tvāṃ premāmiṣaparivṛtaṃ cittavaḍiśaṃ</l>\n<l>mahāmīna kṣipraṃ nādhita rasapūre mama sakhī |</l>\n<l>vivekākhyaṃ chittvā guṇamatha tadagrāsi bhavatā</l>\n<l>hatāśeyaṃ kiṃ vā śiva śiva vidhātuṃ prabhavati ||128</l>\n</lg>\n\n<lg>\n<l>varākīyaṃ dṛṣṭvā subhagavapuṣo vibhramabharaṃ</l>\n<l>tavābhyarṇaṃ bheje paramakutukollāsitamatiḥ |</l>\n<l>tirodhāya svāṅgaṃ prakaṭayasi yat tvaṃ kaṭhinatāṃ</l>\n<l>tadetat kiṃ na syāt tava kamaṭhamūrteḥ samucitam ||129</l>\n</lg>\n\n<lg>\n<l>sadā kaṃsārate sphurati ciramadyāpi bhavataḥ</l>\n<l>sphuṭaṃ kroḍākāre vapuṣi niviḍapremalaharī |</l>\n<l>yataḥ sā sairandhrī malayaruhapaṅkapraṇayinī</l>\n<l>tvayā kroḍīcakre paramarabhasādātmadayitā ||130</l>\n</lg>\n\n<lg>\n<l>cirādantarbhūtā naraharimayī mūrtirabhita-</l>\n<l>stadīyo vyāpārastava tu na yayau vismṛtipatham |</l>\n<l>vinītaprahlādastvamiha paramakrūracarite</l>\n<l>prasakto yadbhūyaḥ parahṛdayabhedaṃ janayasi ||131</l>\n</lg>\n\n<lg>\n<l>yadātmānaṃ darpādagaṇitagururvāmana mudā</l>\n<l>manorājyenāḍhyaṃ tvayi valitayā kalpitavatī |</l>\n<l>prapede tasyedaṃ phalamucitameva priyasakhī</l>\n<l>vidūre yat kṣiptā praṇayamayapāśe nigaḍitā ||132</l>\n</lg>\n\n<lg>\n<l>iyaṃ nātha krūrā bhṛgupatanamakaṅkṣati tato</l>\n<l>yadasyāṃ kaṭhināṃ tava samucitaṃ tadbhṛgupate |</l>\n<l>asau te durbodhā kṛtiriha bhavadvismṛtipathaṃ</l>\n<l>yato jātaḥ sākṣādgururapi sa nandīśvarapatiḥ ||133</l>\n</lg>\n\n<lg>\n<l>nirānandā gāvaściramupasṛtā dūṣaṇakulaiḥ</l>\n<l>kharāyante sadyo raghutilaka govardhanataṭīḥ |</l>\n<l>virādhatvaṃ ghoṣo vrajati bhavadīyapravasanā-</l>\n<l>didānīṃ mārīcaḥ sphuṭamiha narīṇarti paritaḥ ||134</l>\n</lg>\n\n<lg>\n<l>prasannaḥ kālo.ayaṃ punarudayituṃ rāsabhajanai-</l>\n<l>rvilāsinn adyāpi sphuṭamanaparādhā vayamapi |</l>\n<l>vitanvānaḥ kāntiṃ vapuṣi śaradākāśavalitāṃ</l>\n<l>kṛto na tvaṃ sīradhvaja bhajasi vṛndāvanamidam ||135</l>\n</lg>\n\n<lg>\n<l>na rāgaṃ sarvajña kvacidapi vidhatte ratipatiṃ</l>\n<l>muhurdveṣṭi drohaṃ kalayati balādiṣṭavidhaye |</l>\n<l>ciraṃ dhyānāsaktā nivasati sadā saugatarati-</l>\n<l>stathāpyasyāṃ haṃho sadayahṛdaya tvaṃ na dayase ||136</l>\n</lg>\n\n<lg>\n<l>parikleśamlecchān samadamadhupālī madhurayā</l>\n<l>nikṛntatrontapraṇayakalikākhaḍgalatayā |</l>\n<l>tvamāsīnaḥ kalkinniha caturagopāhitaratiḥ</l>\n<l>sadeśaṃ kurvīthāḥ pratimuditavīrādhikamidam ||137</l>\n</lg>\n\n<lg>\n<l>iti premodghāṭasampuṭitavaco bhaṅgirakhilaṃ</l>\n<l>tvamāvedya klidyan mukhaparisaro locanajalaiḥ |</l>\n<l>tato govindasya prativacanamādhvīkapadapī-</l>\n<l>mupāsīno dṛgbhyāṃ kṣaṇamavadhīthāḥ khagapate ||138</l>\n</lg>\n<lg>\n<l>praṇetavyo dṛṣṭeranubhavapathaṃ nandatanayo</l>\n<l>vidheyo gopīnāṃ bhuvanamahitānāmupakṛtiḥ |</l>\n<l>iyaṃ yāmairgamyā catura mathurāpi tricaturai-</l>\n<l>riti dvaidhaṃ nāntaḥ kalaya kalahaṃsīkulapate ||139</l>\n</lg>\n\n<lg>\n<l>apūrvā yasyāntarvilasati mudā sāralaruci-</l>\n<l>rvivektuṃ śakyete sapadi milite yena payasī |</l>\n<l>kathaṃ kāraṃ yukto bhavatu bhavatastasya kṛtinā</l>\n<l>vilambaḥ kādambīramaṇa mathurāsaṅgamavidhau ||140</l>\n</lg>\n\n<lg>\n<l>prapannaḥ premāṇaṃ prabhavati sadā bhāgavatabhāk</l>\n<l>parācīno janmāvadhibhavarasādbhaktimadhuraḥ |</l>\n<l>ciraṃ ko.api śrīmān jayati viditaḥ śākaratayā</l>\n<l>dhurīṇo dhīrāṇāmadhidharaṇi vaiyāsakiriva ||141</l>\n</lg>\n\n<lg>\n<l>rasānāmādhārairaparicitadoṣaḥ sahṛdayai-</l>\n<l>rmurārāteḥ krīḍāniviḍaghaṭanārūpamahitaḥ |</l>\n<l>prabandho.ayaṃ bandhorakhilajagatāṃ tasya sarasāṃ</l>\n<l>prabhorantaḥ sāndrāṃ pramadalaharīṃ pallavayatu ||142</l>\n</lg>\n\n  </body>\n\n"
}