{
  "file_title": "maitreyanātha-bhavasaṃkrāntiṭīkā",
  "file_title_normal": "maitreyanatha-bhavasamkrantitika",
  "metadata": {
    "original_title": "Bhavasaṃkrāntiṭīkā",
    "author": "Maitreyanātha",
    "contributors": [
      {
        "role": "data entry",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "contribution to GRETIL",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Aiswami Shastri, Bhavasaṅkrānti Śāstra, Madras: Adyar Library, 1938, pp. 1-46."
  },
  "body": [
    {
      "tag": "p",
      "attributes": {},
      "text": "Maitreyanāthakṛtā Bhavasaṅkrāntiṭīkā"
    },
    {
      "tag": "p",
      "attributes": {},
      "text": "namaḥ sarvajñāya"
    },
    {
      "tag": "p",
      "attributes": {},
      "text": "bhāvābhāvānna janmāsti iti / bījādvīja utpadyamāne ghaṭādapi ghaṭotpattiryujyeta / ātmakriyāniṣedhāt [bījāt] bījotpattirna saṃbhavati / pañcavidhabhūtapariṇāmadharmatā, pratītyasamutpādadharmatā / evaṃ sati śubhāśubhamucchinnabhāraṃ kenacit dṛśyeta / tattu mūṣikādantodgīrṇaviṣameghagarjanaglāna [bīja]vannotpannam / pratītyasamutpādadharmatā / tena na bhāvādutpattidharmatā //"
    },
    {
      "tag": "p",
      "attributes": {},
      "text": "tasya bhāvasyacāsataḥ / janmādānaṃ saṃbhavati iti / evaṃ sati bhāvāsyāsata utpattau vandhyāsutaḥ gaganakusumaṃ śaśaśṛṅgañca saṃbhavet / evamasaṃbhavāt utpattirna saṃbhavati / nahyagnimadhye nikṣiptabījasya janma saṃbhavati / ucyate tu bhāvasya tasyāsato janmopādānaṃ bhavati [iti] / yathā prasannajalapūrṇasarasi śaivālaṃ padmañcotpadyate / uttarāraṇyadharāraṇibhyāmagnirutpadyate / utpattau satyāmapi ko doṣaḥ syāt / nityabhāvādutpannātmakamiṣyate / maivam / bhrānti /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "indriyairūpalabdhaṃ yattattattvena bhavedyadi /"
        },
        {
          "tag": "l",
          "attributes": {},
          "text": "bālāstattvavido jātāḥ na jñeyatattvakāraṇam //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "[uktaṃ] laṅkāvatārasūtre /"
        },
        {
          "tag": "l",
          "attributes": {},
          "text": "astitvaṃ sarvabhāvānāṃ yathā bālairvikalpyate /"
        },
        {
          "tag": "l",
          "attributes": {},
          "text": "yadi te bhavedyathādṛṣṭāḥ sarvesyustattvadarśinaḥ //"
        }
      ]
    },
    {
      "tag": "p",
      "attributes": {},
      "text": "anyatra uktam / na cakṣuḥ prekṣate rūpaṃ lokastu parimohataḥ / pravartate hyakṣamārge svabhāvastasya tādṛśaḥ //"
    },
    {
      "tag": "p",
      "attributes": {},
      "text": "yathā māyāmarīcisvapnapratiśrutkendradhanurudakacandrabimbanirmitamāyānagaravikalpaḥ /"
    },
    {
      "tag": "p",
      "attributes": {},
      "text": "śūrapādairapyuktam /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sadasacca mṛtaṃ jātaṃ tannirūddha yadasti na /"
        },
        {
          "tag": "l",
          "attributes": {},
          "text": "bhāvotpādakameveti lakṣaṇaṃ bhāvadarśinām //"
        }
      ]
    },
    {
      "tag": "p",
      "attributes": {},
      "text": "bhāvadṛṣṭyā khalu bhrāntaṃ yathā khapuṣpacintanam /\ndharmatā hi nabhastulyā / iti /"
    },
    {
      "tag": "p",
      "attributes": {},
      "text": "ākāśasamabhāvasya śūnyatvena utpattibhaṅgadoṣamalālepāt dharmatāmātraṃ rūpavedanādayaḥ / te gaganasamāḥ / jananāntare pratītyasamāgamenotpadyante / tacca sāṃvṛt loke / paramārthasya na virodhi / acintyā māyādharmalakṣaṇatā / śālistambasūtre /"
    },
    {
      "tag": "p",
      "attributes": {},
      "text": "[bāhyaḥ] pratītyasamutpādaḥ katamaiḥ pañcabhiḥ kāraṇairdraṣṭavyaḥ / [na] svayaṃ śāśvatato nocchedato na saṃkrāntito na svayaṃbhūhetutaḥ na phalavipākābhinirvṛttitastadvisadṛśānuprabandhata [śceti] / kathaṃ [na] svayaṃ śāśvatataḥ / yasmādvījāṅkurau visadṛśau / na caivaṃ yadvījaṃ sa evāṅkura [iti] / evaṃ hi bījaṃ niruddhyate / aṅkura utpadyate / kathaṃ nocchedataḥ / na pūrvaniruddhāddhījādaṅkuro niṣpadyate / niruddhamatrādvījāttu tatsamaye aṅkura utpadyate / tulādaṇḍanāmonnāmavat / kathaṃ na saṅkrāntitaḥ / bījavisadṛśo hyaṅkuraḥ / kathaṃ na svayaṃbhūhetutaḥ / ādyaphalasyāsvayaṃbhāvāt / kathaṃ na phalavipākābhinirvṛttitaḥ / phalasvarūpaṃ siddhyati / na hi phalena phalotpattirasti / kathaṃ visadṛśānuprabandhataḥ / evaṃ pratītya samutpannaistairutpāditaṃ phalam //"
    },
    {
      "tag": "p",
      "attributes": {},
      "text": "skandhotpādarītirapiu / avidyayā saṃskāro vijñānaṃ nāmarūpaṃ ṣaḍāyatanaṃ pañcaskandhāśca siddhyanti /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "śūnyaireva yotpattistadrūpāṇāṃ svarūpakam /"
        },
        {
          "tag": "l",
          "attributes": {},
          "text": "pratītyapratyayotpannamevaṃ siddhyā prasiddhyati //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "evaṃ sā śūnyatā svayaṃbhūtvā rūpaṃ samīkṣyate /"
        },
        {
          "tag": "l",
          "attributes": {},
          "text": "sarvabhāvaḥ śūnyatā hi śūnyataivaṃ pravartate //"
        }
      ]
    },
    {
      "tag": "p",
      "attributes": {},
      "text": "evaṃ bāhya ādhyātmikaḥ sarvo dharmaḥ śūnyaḥ / svabhāvato bhāvo yena hetusaṃbhūtaḥ ataḥ sarvadharma ākāśasamaḥ / evaṃ bhāvo 'bhāvaḥ saṃbhavati //"
    },
    {
      "tag": "p",
      "attributes": {},
      "text": "na kāraṇaṃ nāpi kāryam ityādinā eṣa lokaḥ paro 'pi ca iti paryantam / kāraṇena īśvareṇa kṛta iṣyate / karmasaṃbhūtaḥ cittamātraṃ vā iṣyate / evaṃ neṣyate cet kaḥ śubhāśubhaṃ vahati / tīrthikocchedaprasaṅgaḥ / tasyottara [mucyate] / vastutaḥ satyaṃ na bhavati [lokaḥ] / karmasaṃbhūto 'pi svapnasadṛśaḥ /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bhāva evamabhāvatvādajo 'san tasya vai ciram /"
        },
        {
          "tag": "l",
          "attributes": {},
          "text": "pratītyodgamakāle tu karmaṇaḥ phalavedanā //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "āryasamādhirājasūtre /"
        },
        {
          "tag": "l",
          "attributes": {},
          "text": "na ca asmi loki mṛti kaści [naro] paraloka saṃkramati gacchati vā /"
        },
        {
          "tag": "l",
          "attributes": {},
          "text": "na ca karma naśyati kadāci kṛtaṃ phalu deti [kṛṣṇaśubha] saṃsarato //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "laṅkāvatārasūtre /"
        },
        {
          "tag": "l",
          "attributes": {},
          "text": "deśemi śūnyatāṃ nityaṃ śāśvatocchedavarjitām /"
        },
        {
          "tag": "l",
          "attributes": {},
          "text": "saṃsāraṃ svapnamāyākhyaṃ na ca karma vinaśyati //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "āryākāśasamatāsamādhisūtre /"
        },
        {
          "tag": "l",
          "attributes": {},
          "text": "pūrvaṃ kṛtaṃ tanna kṛtaṃ na kṛtaṃ tacchubhāśubham /"
        },
        {
          "tag": "l",
          "attributes": {},
          "text": "sugatasya pūrvākaraṇāt kṛtaṃ tadapi no bhavet //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bodhisattvabodhicittaṃ kṛtaṃ tadapi no bhavet /"
        },
        {
          "tag": "l",
          "attributes": {},
          "text": "kṛto nirūḍhilābho 'pi kṛtaḥ so 'pi ca no bhavet //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "karmāṇi na praṇaśyanti kalpakoṭyantato 'pi ca /"
        },
        {
          "tag": "l",
          "attributes": {},
          "text": "pratītyāgamakāle tu dehināṃ phalavedanā //"
        }
      ]
    },
    {
      "tag": "p",
      "attributes": {},
      "text": "anutpannarūpameva / iti /"
    },
    {
      "tag": "p",
      "attributes": {},
      "text": "yadīśvareṇa kathamapi na nirmitam / kathaṃ hi loka utpannaḥ /"
    },
    {
      "tag": "p",
      "attributes": {},
      "text": "vandhyāstrītanayasyāpi kastatra janma janayati /"
    },
    {
      "tag": "p",
      "attributes": {},
      "text": "lokaḥ prathamato 'jātaḥ ityādi /"
    },
    {
      "tag": "p",
      "attributes": {},
      "text": "ādau svayamanutpannaḥ pratītyasamutpanno bhāvaḥ / tasya ca janma īśvarādinā kenāpi nāvatāritam / cetanasyādāvajātatvena īśvaraḥ svayamasiddhaḥ / pratītyasamutpannasya ca janma neśvareṇāvatāritam / laṅkāvatārasūtre /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "saṃbhavaṃ vibhavañcaiva mohātpaśyanti bāliśāḥ /"
        },
        {
          "tag": "l",
          "attributes": {},
          "text": "na saṃbhavaṃ na vibhavaṃ prajñāyukto vipaśyati //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "āryasamādhirājasūtre /"
        },
        {
          "tag": "l",
          "attributes": {},
          "text": "astīti nāstīti ubhe 'pi antā śuddhī aśuddhīti ime 'pi antā /"
        },
        {
          "tag": "l",
          "attributes": {},
          "text": "tasmādubhe anta vivarjayitvā madhye 'pi sthānaṃ na karoti paṇḍitaḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "madhyānte [?]"
        },
        {
          "tag": "l",
          "attributes": {},
          "text": "yena tarkaḥ kalpamātraṃ talliṅgaṃ niṣphalaṃ sthitam /"
        },
        {
          "tag": "l",
          "attributes": {},
          "text": "evaṃ tu viduṣā proktaṃ vikalpādvadhyate 'dhamaḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "parikṣamaṇo mucyeta jagattatkaraṇena ca /"
        },
        {
          "tag": "l",
          "attributes": {},
          "text": "yogī saṃprekṣate śūnyaṃ yathā tamisradarśanaḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bhaiṣajyayogādīkṣeta vyutsṛjettimiraṃ ca tat /"
        },
        {
          "tag": "l",
          "attributes": {},
          "text": "avidyātimirākrāntanetrāḥ saṃbhavaṃ vibhavaṃ dṛḍham //"
        }
      ]
    },
    {
      "tag": "p",
      "attributes": {},
      "text": "gṛhṇanto vāsanāvaśāt muktyanarhāḥ samīritāḥ //"
    },
    {
      "tag": "p",
      "attributes": {},
      "text": "anarthabhrāntaloko hi ityādyuktam /"
    },
    {
      "tag": "p",
      "attributes": {},
      "text": "kārakavedayitrādi na kiñcidasti / mokṣārthākārake paramārthabhrāntaḥ / athavā anarthaṃ bhraman bhavasindhurmāyānagarasadṛśaḥ /"
    },
    {
      "tag": "p",
      "attributes": {},
      "text": "uktamāryadevapādaiḥ /\nbhāvo 'bhāvo na dvitayaṃ sadasanmiśrito na saḥ /\nnāpi tattadabhāvādi vicāre 'pi ciraṃ kṛte /\ntatpadamatidurbhāṣam /"
    },
    {
      "tag": "p",
      "attributes": {},
      "text": "sadasadutpannavinaṣṭayat kiñcidbhāvavarjanadharmanairātmyadeśanā parivartaḥ prathamaḥ //"
    },
    {
      "tag": "p",
      "attributes": {},
      "text": "adhunā skandhanairātmyaṃ pratipādayan saṃvṛtisatyamāśrityāha lokotpattirītim /"
    },
    {
      "tag": "p",
      "attributes": {},
      "text": "vikalpāllokasaṃbhavaḥ iti /"
    },
    {
      "tag": "p",
      "attributes": {},
      "text": "śubhāśubhakalpanā vikalpaḥ / tatpratītyasamutpanno lokaḥ / śubhāśubhābhyāṃ ṣaṭsu jagadgatiṣu skandhanupādāya loko nāma, vikalpena janitaḥ / salilaphalādivikalpaśca pratītya gṛhyate / janmopādānena cittaṃ pravartane / citte ātmagrahaḥ pravartate / tato 'nyadapi pravartate /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tacca ratnāvalyāmuktam"
        },
        {
          "tag": "l",
          "attributes": {},
          "text": "skandhagrāho yāvadasti tāvadevāhamityapi /"
        },
        {
          "tag": "l",
          "attributes": {},
          "text": "ahaṅkāre sati punaḥ karma janma tataḥ punaḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "trivartmaitadanādyantamadhyaṃ saṃsāramaṇḍalam /"
        },
        {
          "tag": "l",
          "attributes": {},
          "text": "alātamaṇḍalaprakhyaṃ bhramatyanyonyahetukam //"
        }
      ]
    },
    {
      "tag": "p",
      "attributes": {},
      "text": "cittātkāyo 'pi jāyate / iti /\nātmani sati parasaṃjñā svaparavibhāgātparigrahadveṣau /\nanayoḥ saṃpratibaddhāḥ sarve doṣāḥ prajāyante /\nkāye kṛtaparīkṣamātre cittamātramataṃ parīkṣitapūrvavat vidyat /\nbāhyaḥ skandhaḥ parīkṣyate / rūpavedanāsaṃjñāśca iti /"
    },
    {
      "tag": "p",
      "attributes": {},
      "text": "rūpaṃ bhautikaṃ / rūpaṃ varṇādyātmakaṃ sadasadubhayānubhayaṃ hetujanitaṃ prajñaptimātram / asatyatayā tarkākṣamatvāt phenasadṛśaṃ śūnyatā / vedanā sukhaduḥkhātmikā / sā ca pratītyasamutpannā asatkāraṇā budbudopamā / saṃjñā hi na sadvastu / sā hi nāmamātram / marīcikāsadṛśī asatī / saṃskāro 'pi asadvastu, bhojanapānatṛṣṇāsukhajanitaḥ / tacca pṛthivyādibhūtapratyayena / sa ca nirvikalpo bhāvaḥ kadalīsamaḥ / tadvijñānaṃ cittamasvatantrotpannalakṣaṇam / cittaṃ vikalpamātraṃ māyopamaṃ, paramārthato nāsti / [prajñā] pāramitāyāmapyuktam / cittaṃ sadasadanyasvabhāvarahitaṃ śūnyam / citena citte dṛṣṭamātre na kiñciddṛśyate, śūnyam //"
    },
    {
      "tag": "p",
      "attributes": {},
      "text": "evaṃ sati tathāgataḥ jaḍaḥ syāt / maivam / citavijñānavikalpanivṛttikālamātre dharmakāyo labhyate / buddhapadalābha eva jñānakāyaḥ / sa ca nāsti sa īdṛśo bhāva iti / na ca evaṃ sa jñeya iti / na ca sthātā / nāpi sthitiḥ / śavabhūtānaṃ pramāṇakṛtāṃ bālānāṃ vikalpaḥ / tathāgato hyatītānāgatapratyutpannajñaḥ abhijñācakṣuṣā sarvaṃ paśyati //"
    },
    {
      "tag": "p",
      "attributes": {},
      "text": "caittaṃ cittavikalpaḥ / parīkṣā tu pūrvavat /",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "phenapiṇḍopamaṃ rūpaṃ vedanā budbudopamā /"
            },
            {
              "tag": "l",
              "attributes": {},
              "text": "marīcisadṛśī saṃjñā saṃskārāḥ kadalīsamāḥ /"
            },
            {
              "tag": "l",
              "attributes": {},
              "text": "māyopamaṃ tu vijñāna [muktamādityabandhunā] //"
            }
          ]
        }
      ]
    },
    {
      "tag": "p",
      "attributes": {},
      "text": "skandhanairātmyavijñānairātmyabhāvo vikalpaḥ / siddhaḥ / yato nāsti vandhyāduhitṛbhartṛvat //"
    },
    {
      "tag": "p",
      "attributes": {},
      "text": "skandhanairātmyadeśanaparivarto dvitīyaḥ /"
    },
    {
      "tag": "p",
      "attributes": {},
      "text": "nairātmyadvayaṃ saṃgṛhya adhunā prajñotpādārthamāha /"
    },
    {
      "tag": "p",
      "attributes": {},
      "text": "cittābhāvānna dharmo 'pi / ityādi /"
    },
    {
      "tag": "p",
      "attributes": {},
      "text": "dharmaḥ bhāvaḥ kṛtakākṛtakarāśiḥ / tatha pṛthivīdhātvādirapi / dharmāṇāṃ mūlaṃ cittamiti cittaṃ niṣiddham / caittadharmatāyāmuttaraṃ ākṣepoktikathitam /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "anyatroktaṃ buddhena /"
        },
        {
          "tag": "l",
          "attributes": {},
          "text": "anakṣarasya tattvasya śrutiḥ kā deśanā ca kā /"
        },
        {
          "tag": "l",
          "attributes": {},
          "text": "śrūyate deśyate cārthaḥ samatā sāhyanakṣarā //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "apicoktaṃ buddhena /"
        },
        {
          "tag": "l",
          "attributes": {},
          "text": "saṃvṛticaryāṃ naśritya paramārtho na deśyate /"
        },
        {
          "tag": "l",
          "attributes": {},
          "text": "paramārthaṃ tamajñātvā nirvāṇaṃ na pravartate //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kiñcoktaṃ śāstre /"
        },
        {
          "tag": "l",
          "attributes": {},
          "text": "yaḥ pratītyasamutpādaḥ śūnyatāṃ tāṃ pracakṣmahe /"
        },
        {
          "tag": "l",
          "attributes": {},
          "text": "pratītya jāyate yaddhi tadjātaṃ svabhāvataḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pratītyopādāya jātaṃ yat[tat] śūnyaṃ hi pracakṣmahe /"
        },
        {
          "tag": "l",
          "attributes": {},
          "text": "yaḥ śūnyatāṃ prajānāti so 'pramattastu paṇḍitaḥ //"
        }
      ]
    },
    {
      "tag": "p",
      "attributes": {},
      "text": "[iti] bahūktirnirarthikā / evamadvayamārgeṇa sarvajñānaṃ buddhasādhanam / tasya mārgamimaṃ niścitya jñānārthaṃ ya advayamārgaḥ sa svayamadvayaḥ / athavā utpattivināśābhāvena sadasannityānityabhāvābhāvādidvayapratītyabhāvāt advayajñānam / evañcādvayaṃ, tadubhayasaṃśayānabhidhānaṃ prajñāpāramitājñānam / tat jñātvā yaḥ sākṣātkaroti sa tatvajñānāt buddho bhagavān / sa buddhaḥ karuṇābalena provāca / yāvadavidyāstitvaṃ janmaparigrahaḥ / avidyādito nivṛttamatraṃ cet jñānaṃ tattvajñaḥ [syāt] iti //"
    },
    {
      "tag": "p",
      "attributes": {},
      "text": "anādhāramidaṃ sarvam / iti /"
    },
    {
      "tag": "p",
      "attributes": {},
      "text": "nirādhārakaruṇāprajñācakṣuṣā nirātmakam / śūnyatākārakavedakavastvādhārābhāvakaruṇāprajñācakṣuṣā nirātmakam / śūnyatākārakavedakavastu ādhāro nāsti / idaṃ sarvaṃ traidhātukamaśeṣamasat śūnyatā / sa hi paramārthaḥ / prajñāpāramitāyāmapyuktam /"
    },
    {
      "tag": "p",
      "attributes": {},
      "text": "subhūtimavocat / rūpaṃ na prekṣate / ityādi /"
    },
    {
      "tag": "p",
      "attributes": {},
      "text": "dvādaśapratītyasamutpādaniṣedhadharmatāyām /"
    },
    {
      "tag": "p",
      "attributes": {},
      "text": "buddhaguṇanītabhāgīyaṃ dharmakāyaṃ śūnyatāvastu pracakṣate / tena hi prajñāpāramitā //"
    },
    {
      "tag": "p",
      "attributes": {},
      "text": "prajñādeśanāparivartastṛtīyaḥ"
    },
    {
      "tag": "p",
      "attributes": {},
      "text": "evaṃ prajñāṃ deśayitvā adhunā saṃvṛtāvupāyo deśyate /"
    },
    {
      "tag": "p",
      "attributes": {},
      "text": "dānaśīlakṣametyādi /\nsūrye uditamatre chāyotpattivadupāya uktaḥ / prathamaṃ dānaṃ mūlamidhīyate / uktamanyatra /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ayaṃ hi sakalo lokaḥ sukhamekamabhīpsati /"
        },
        {
          "tag": "l",
          "attributes": {},
          "text": "nṝṇāṃ bhogavihīnānāṃ sukhāśā labhyate kutaḥ //"
        }
      ]
    },
    {
      "tag": "p",
      "attributes": {},
      "text": "dānotsargeṇa hi bhoga utpadyate / tena dānaṃ mūlamuktam / dānāni catvāri / dharmāmiṣābhayamaitrīti / rājyasvaśiraḥparyantamavaradharmadānam / [tathā hi] dhanaṃ dhānyaṃ suvarṇaṃ rajataṃ maṇiḥ muktā pravālaḥ rathaḥ gajaḥ bhṛtyaḥ dāsaḥ dāsīū priyabhāryā duhitṛsutaḥ pradhānasvaṃ, śiraḥ karṇaḥ nāsā pāṇiḥpādaḥ cakṣuḥ svamāṃsaṃ raktaṃ astimajjā medaḥ tvak hṛdayamātmīyaṃ vastu sarvaṃ dadyāt / nanvevaṃ sati bodhisattvacaryā nātiduṣkarā? kuśalopāyo hi buddhalābhakaraḥ / buddhasukhañca nistulaṃ sukham / duḥkhaśataiścaryāpi duḥkhaṃ na syāt / tadyathā ekaputravadhasamaye pitra vikriyate / cittabhyāsamātre tu nāśakathaṃ kiñcidapi / mayūrasya śarīrabhedādahiviṣamamṛtaṃ [bhavati] / viṣañca tadabhyāsāt rasāyanaṃ bhavati / ānandaviśeṣasukhajanakañca / yadabhyastaṃ tadamṛtaṃ bhavati / tena duḥkhaṃ cittavikalpaḥ //"
    },
    {
      "tag": "p",
      "attributes": {},
      "text": "śīlopāyaḥ / śīlābhidhā ca caryāsti daśākuśalavarjitā / prātimokṣasaṃvararakṣaṇam, sarvaprāṇyupakāramaitracittavattvam, svabhoge alaṃbuddhiḥ, abrahmacaryavarjanam, satyavacanamevaṃ karomīti, apāruṣyavacanam, parārādhanam, dharmaśo vinayacaryābhāṇakasya sagauravabhāṣaṇam, pareṇātmagrahaṇe alobhaḥ, kāmacittānāmanutpādanam, yātrādya dbhuta [darśana]varjanam, ākarṣaṇaśāṭhyavirahaḥ, triṣu buddhadharmasaṅgheṣu adhimukticittatvam, sarveṣāṃ sattvānāṃ buddhakaraṇe mahotsāhaḥ //"
    },
    {
      "tag": "p",
      "attributes": {},
      "text": "dānaśīlādinā ciramarjite 'pi puṇye yadi kṣāntirnāsti / tadā sadya eva puṇyaṃ naśyet /\nuktañca śāntidevena /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sarvametatsucaritaṃ dānaṃ sugatapūjanam /"
        },
        {
          "tag": "l",
          "attributes": {},
          "text": "kṛtaṃ kalpasahasrairyat pratighaḥ pratihanti tat //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "na ca dveṣasamaṃ pāpaṃ na ca kṣāntisamaṃ tapaḥ /"
        },
        {
          "tag": "l",
          "attributes": {},
          "text": "tasmātkṣāntiṃ prayatnena bhāvayedvividhairnayaiḥ //"
        }
      ]
    },
    {
      "tag": "p",
      "attributes": {},
      "text": "iti /"
    },
    {
      "tag": "p",
      "attributes": {},
      "text": "tisraḥ kṣāntayaḥ / duḥkhādhivāsanākṣāntiḥ parābhavamarṣaṇakṣāntiḥ dharmanidhyānakṣāntiśceti / tatra prathamā kasyādhivacanam / evaṃ- ahaṃ te anuttaradharma samyaksaṃbuddhalābhaṃ karomi bodhisattvacaryaviśuddhiñca karomi / [ityukte kaścidāha]mayoktaṃ śṛṇu / no cet jvalanmahāvanhau praviśya prajvala / duḥkhamutpannaṃ kāyo vahatu / tasyaivamuttaraṃ vadāmi / evaṃ satyapi atyantamutsahe / ahamanuttaradharma [samyak] saṃbuddha[lābha]āya bodhisattvacaryāśodhanāya ca trisāhasramahāsāhasralokadhātau agnijvālā bhūtvā brahmabhavana[paryantaṃ] svataḥ paripācayāmi / kaḥpunarvādastvaduktavanhiḥ // parābhibhavamarṣaṇakṣāntiḥ, parīkṣayā [apakāriṣu] apradarśitakopaḥ āyudhena māṃse chinne 'pi adhyadhikāṃ kṣāntiṃ janayitvā ahaṃ śata[dhā] hastacchedakamapi śirasi vahāmi taduparyapi maitracittayuktaḥ / iti // dharmanidhyānakṣāntiḥ atigambhīre yāne atiśobhane munidharme prathamato labdhe kṣaṇamapi kiñcidasandigdhacittatvam / dharmanidhyānakṣāntividhistu parābhibhavamarṣaṇakṣāntivat / dharmābhāvaścādharo 'tra viśeṣaḥ // vīryaṃ śāntidevenoktam /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "[evaṃ kṣamo bhajedvīryaṃ] vīrye bodhiryataḥ sthitā /"
        },
        {
          "tag": "l",
          "attributes": {},
          "text": "na hi vīryaṃ vinā puṇyaṃ yathā vāyuṃ vinā gatiḥ //"
        }
      ]
    },
    {
      "tag": "p",
      "attributes": {},
      "text": "kiṃ vīryaṃ kuśalotsāhaḥ / iti /"
    },
    {
      "tag": "p",
      "attributes": {},
      "text": "vīryakaraṇārthadarśī kenacit priyeṇa viyuktaḥ vipriyeṇa ca saṅgataḥ vyādhijarāmaraṇaśokādiduḥkha durgatau patitaḥ [api] sadā kuśalakṣaṇakuśaladṛṣṭiḥ aṣṭasvakṣanasthāneṣu mokṣakāle ca bodhicaryāṃ saṃpaśyan kausīdyaṃ vihāya dṛḍhīkṛtya vimatihīnaḥ duḥkhaprahāṇāya vīryamārabheta //"
    },
    {
      "tag": "p",
      "attributes": {},
      "text": "dhyānam, prajñopāyāvubhau [ekī]kṛtya cittaikāgrīkaraṇaṃ dhyānam // prajñā yathā pūrvoktā // dānapāramitādikaṃ dātṛpratigrahītṛyatkiñcidanālambaṃ śūnyatayā prekṣeta / dānapāramitādi prajñāpāramitayā vyāptam / yathā sūryo dvīpān parivartyaṃ nivartate tathā //"
    },
    {
      "tag": "p",
      "attributes": {},
      "text": "pāramitāsaṃgrahaḥ / svārthatyāgo dānam / parānugrahaḥ śīlam / gativarjanaṃ kṣamā / kuśalotsāho vīryam / malānupalepo dhyānam / paramārthasatyadeśanāṃ prajñā / sattveṣu karuṇāvyāptīkaraṇaṃ prajñārasaḥ / buddhasādhakaḥ pitṛmātṛduhitṛbandhu parivārapatnyādirājyabhūmyaiśvaryasaukhyādi [ut] śiṣṭānnavat vihāya mokṣārthaṃ vanaṃ gacchet / dānādikantu na duḥkham, buddhalābhasukhaviṣamañca //"
    },
    {
      "tag": "p",
      "attributes": {},
      "text": "upāyadeśanāparivartaścaturthaḥ"
    },
    {
      "tag": "p",
      "attributes": {},
      "text": "upāyaprajñayostiṣṭham / iti /"
    },
    {
      "tag": "p",
      "attributes": {},
      "text": "prajñā yathā pūrvoktā / katham, pratītyasamutpādena vastuprajñaptilakṣaṇatā / upāyaḥ pūrvoktavaddānādikriyā / tāvubhāvekīkṛtya deśako gururnāsti cet, svapne 'pi [na] utpadyate / evaṃ sati upāyaprajñe dve, tadbhedādvaye jāte punardānādibhede bahavo dāṣāḥ syuriti cet / nāmamātramidaṃ sarvam / upāyaprajñānidarśanaṃ saṃvṛtimātramāśritya siddhyati / [prajñā]pāramitāyāmapyuktam / danapāramitā nāmamātram / prajñāpāramitā nāmamātram / traidhātukamapi nāmamātram // iti /"
    },
    {
      "tag": "p",
      "attributes": {},
      "text": "tadubhayaṃ nirākartumāha /\nyato 'bhūdyacca nāma tat / ityādi /\npūrvaṃ parīkṣitavat dharmo nāmamātramucyate / na paramārthato bhāvo 'sti /\ndharmatā na sa dharmo 'stīti / iti /\nnāmamātratayā siddhaḥ, vastuśūnyatā / pratītyasamutpannaḥ saṃvṛtimātram /\nabhūtaṃ nāma śūnyatā / ityādi /\nsaṃvṛtau nāma nimittamātram / śabdavida āhuḥ / śabdātsarvamutpannamiti / sa svayameva saṃvṛtau nāmamātraṃ siddhaḥ /"
    },
    {
      "tag": "p",
      "attributes": {},
      "text": "vikalpo yastathoditaḥ / ityādi /\nnāmamātram śūnyatā, parīkṣā pūrvavatsugamā /\nrūpaṃ taccakṣuṣekṣitam / ityādi /\ncakṣū rūpaṃ paśyatītyādi vyākaraṇaṃ bhagavatā saṃvṛtāvuktam /"
    },
    {
      "tag": "p",
      "attributes": {},
      "text": "mithyābhimānalokataḥ / ityādi /\nabhimānena sattvaṃ deśakālamātrāṃ vāśritya bhagavatā varākisadṛśamuktam / paramārthastvavacanaḥ / paramārthaniścayopāyo mṛṣoktaḥ / duḥkhasatyaṃ duḥkhasamudayasatyaṃ nirodhasatyaṃ mārgasatyamityādyāryasatyāni catvāri saṃvṛtau deśitāni /"
    },
    {
      "tag": "p",
      "attributes": {},
      "text": "darśanaṃ yatpratītyajam / ityādi /\nnāyako bhagavato vacanam / rūpaśabdādisamāgamakāmānāṃ sattvānāṃ prakāśayati / yena yān vividhairūpāyaiḥ sattvān vineyān vinayati, tān mocayitvā nayati; tena bhagavān [nāyakaḥ] /"
    },
    {
      "tag": "p",
      "attributes": {},
      "text": "upacārāvaniṃ satīm / ityādi /\nsaṃvṛtimāśritya prathabhūmyādyucyate / paramārthabhūmistu sūkṣmabuddhyaparyantā / kalpanāvikalaśūnyatāvediprajñā yasyāsti sa buddhimān / sa ca bhagavān /"
    },
    {
      "tag": "p",
      "attributes": {},
      "text": "na cakṣū rūpamīkṣate / ityādi /\ntaimirika iva cakṣuḥ svayaṃ cakṣū rūpañca na paśyati / sa cittadharmaśca,- cittena citte dṛṣṭamātre cittaṃ na dṛśyate / tena na bhavet / samādhirājasūtre 'pyuktam /"
    },
    {
      "tag": "p",
      "attributes": {},
      "text": "cakṣuḥśrotraghrāṇajivhākāyamanorūpaśabdagandharasaspraṣṭavyadharmā na santi / iti /\ntannigamayannāha /"
    },
    {
      "tag": "p",
      "attributes": {},
      "text": "sarvaṃ dṛśyaṃ yat / ityādi /\npūrvoktamupāyaprajñobhayaikīkaraṇajñānādikamanṛtamucyate /"
    },
    {
      "tag": "p",
      "attributes": {},
      "text": "lokaśca vijahāti yat / iti /\ntadaviparītaṃ tattvam / lokaḥ prākṛtaḥ yadajānānaḥ yat- cintāpadmabhūtaṃ manasā acintyamindriyāviṣayabhūtamajñānapaṭalāndhakārapratiruddhamadṛṣṭaṃ- tyajati / [sa] paramārthaḥ atitīkṣnendriyaryajñāndṛṣṭigocaraḥ / āryaghanavyūhasūtre /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tattvamatyantamāścaryaṃ gambhīraṃ tadanantavat /"
        },
        {
          "tag": "l",
          "attributes": {},
          "text": "taddhi durlabhamityasmāllokasya kila buddhinā //"
        }
      ]
    },
    {
      "tag": "p",
      "attributes": {},
      "text": "jñānaṃ tadgocaraṃ nāsti /\nsaṃvṛtiparamārthasatya [deśanā] parivartaḥ pañcamaḥ"
    },
    {
      "tag": "p",
      "attributes": {},
      "text": "ṣaṭsu jagadgatiṣu bhavasaṅkrāntyupāyo buddhalābhakaropāyaḥ samāptaḥ //"
    },
    {
      "tag": "p",
      "attributes": {},
      "text": "paṇḍitamaitreyanāthakṛtaḥ //"
    }
  ]
}