{
  "title": "sa_maitreyanātha-bhavasaṃkrāntiṭīkā",
  "body": "<body xmlns='http://www.tei-c.org/ns/1.0'>\n\n<p>Maitreyanāthakṛtā Bhavasaṅkrāntiṭīkā</p>\n\n<p>namaḥ sarvajñāya</p>\n\n<p>bhāvābhāvānna janmāsti iti / bījādvīja utpadyamāne ghaṭādapi ghaṭotpattiryujyeta / ātmakriyāniṣedhāt [bījāt] bījotpattirna saṃbhavati / pañcavidhabhūtapariṇāmadharmatā, pratītyasamutpādadharmatā / evaṃ sati śubhāśubhamucchinnabhāraṃ kenacit dṛśyeta / tattu mūṣikādantodgīrṇaviṣameghagarjanaglāna [bīja]vannotpannam / pratītyasamutpādadharmatā / tena na bhāvādutpattidharmatā //</p>\n\n<p>tasya bhāvasyacāsataḥ / janmādānaṃ saṃbhavati iti / evaṃ sati bhāvāsyāsata utpattau vandhyāsutaḥ gaganakusumaṃ śaśaśṛṅgañca saṃbhavet / evamasaṃbhavāt utpattirna saṃbhavati / nahyagnimadhye nikṣiptabījasya janma saṃbhavati / ucyate tu bhāvasya tasyāsato janmopādānaṃ bhavati [iti] / yathā prasannajalapūrṇasarasi śaivālaṃ padmañcotpadyate / uttarāraṇyadharāraṇibhyāmagnirutpadyate / utpattau satyāmapi ko doṣaḥ syāt / nityabhāvādutpannātmakamiṣyate / maivam / bhrānti /</p>\n\n<lg>\n<l>indriyairūpalabdhaṃ yattattattvena bhavedyadi /</l>\n<l>bālāstattvavido jātāḥ na jñeyatattvakāraṇam //</l>\n</lg>\n\n<lg>\n<l>[uktaṃ] laṅkāvatārasūtre /</l>\n<l>astitvaṃ sarvabhāvānāṃ yathā bālairvikalpyate /</l>\n<l>yadi te bhavedyathādṛṣṭāḥ sarvesyustattvadarśinaḥ //</l>\n</lg>\n\n<p>anyatra uktam / na cakṣuḥ prekṣate rūpaṃ lokastu parimohataḥ / pravartate hyakṣamārge svabhāvastasya tādṛśaḥ //</p>\n\n<p>yathā māyāmarīcisvapnapratiśrutkendradhanurudakacandrabimbanirmitamāyānagaravikalpaḥ /</p>\n\n<p>śūrapādairapyuktam /</p>\n\n<lg>\n<l>sadasacca mṛtaṃ jātaṃ tannirūddha yadasti na /</l>\n<l>bhāvotpādakameveti lakṣaṇaṃ bhāvadarśinām //</l>\n</lg>\n\n<p>bhāvadṛṣṭyā khalu bhrāntaṃ yathā khapuṣpacintanam /\ndharmatā hi nabhastulyā / iti /</p>\n\n<p>ākāśasamabhāvasya śūnyatvena utpattibhaṅgadoṣamalālepāt dharmatāmātraṃ rūpavedanādayaḥ / te gaganasamāḥ / jananāntare pratītyasamāgamenotpadyante / tacca sāṃvṛt loke / paramārthasya na virodhi / acintyā māyādharmalakṣaṇatā / śālistambasūtre /</p>\n\n<p>[bāhyaḥ] pratītyasamutpādaḥ katamaiḥ pañcabhiḥ kāraṇairdraṣṭavyaḥ / [na] svayaṃ śāśvatato nocchedato na saṃkrāntito na svayaṃbhūhetutaḥ na phalavipākābhinirvṛttitastadvisadṛśānuprabandhata [śceti] / kathaṃ [na] svayaṃ śāśvatataḥ / yasmādvījāṅkurau visadṛśau / na caivaṃ yadvījaṃ sa evāṅkura [iti] / evaṃ hi bījaṃ niruddhyate / aṅkura utpadyate / kathaṃ nocchedataḥ / na pūrvaniruddhāddhījādaṅkuro niṣpadyate / niruddhamatrādvījāttu tatsamaye aṅkura utpadyate / tulādaṇḍanāmonnāmavat / kathaṃ na saṅkrāntitaḥ / bījavisadṛśo hyaṅkuraḥ / kathaṃ na svayaṃbhūhetutaḥ / ādyaphalasyāsvayaṃbhāvāt / kathaṃ na phalavipākābhinirvṛttitaḥ / phalasvarūpaṃ siddhyati / na hi phalena phalotpattirasti / kathaṃ visadṛśānuprabandhataḥ / evaṃ pratītya samutpannaistairutpāditaṃ phalam //</p>\n\n<p>skandhotpādarītirapiu / avidyayā saṃskāro vijñānaṃ nāmarūpaṃ ṣaḍāyatanaṃ pañcaskandhāśca siddhyanti /</p>\n\n<lg>\n<l>śūnyaireva yotpattistadrūpāṇāṃ svarūpakam /</l>\n<l>pratītyapratyayotpannamevaṃ siddhyā prasiddhyati //</l>\n</lg>\n\n<lg>\n<l>evaṃ sā śūnyatā svayaṃbhūtvā rūpaṃ samīkṣyate /</l>\n<l>sarvabhāvaḥ śūnyatā hi śūnyataivaṃ pravartate //</l>\n</lg>\n\n<p>evaṃ bāhya ādhyātmikaḥ sarvo dharmaḥ śūnyaḥ / svabhāvato bhāvo yena hetusaṃbhūtaḥ ataḥ sarvadharma ākāśasamaḥ / evaṃ bhāvo 'bhāvaḥ saṃbhavati //</p>\n\n<p>na kāraṇaṃ nāpi kāryam ityādinā eṣa lokaḥ paro 'pi ca iti paryantam / kāraṇena īśvareṇa kṛta iṣyate / karmasaṃbhūtaḥ cittamātraṃ vā iṣyate / evaṃ neṣyate cet kaḥ śubhāśubhaṃ vahati / tīrthikocchedaprasaṅgaḥ / tasyottara [mucyate] / vastutaḥ satyaṃ na bhavati [lokaḥ] / karmasaṃbhūto 'pi svapnasadṛśaḥ /</p>\n\n<lg>\n<l>bhāva evamabhāvatvādajo 'san tasya vai ciram /</l>\n<l>pratītyodgamakāle tu karmaṇaḥ phalavedanā //</l>\n</lg>\n\n<lg>\n<l>āryasamādhirājasūtre /</l>\n<l>na ca asmi loki mṛti kaści [naro] paraloka saṃkramati gacchati vā /</l>\n<l>na ca karma naśyati kadāci kṛtaṃ phalu deti [kṛṣṇaśubha] saṃsarato //</l>\n</lg>\n\n<lg>\n<l>laṅkāvatārasūtre /</l>\n<l>deśemi śūnyatāṃ nityaṃ śāśvatocchedavarjitām /</l>\n<l>saṃsāraṃ svapnamāyākhyaṃ na ca karma vinaśyati //</l>\n</lg>\n\n<lg>\n<l>āryākāśasamatāsamādhisūtre /</l>\n<l>pūrvaṃ kṛtaṃ tanna kṛtaṃ na kṛtaṃ tacchubhāśubham /</l>\n<l>sugatasya pūrvākaraṇāt kṛtaṃ tadapi no bhavet //</l>\n</lg>\n\n<lg>\n<l>bodhisattvabodhicittaṃ kṛtaṃ tadapi no bhavet /</l>\n<l>kṛto nirūḍhilābho 'pi kṛtaḥ so 'pi ca no bhavet //</l>\n</lg>\n\n<lg>\n<l>karmāṇi na praṇaśyanti kalpakoṭyantato 'pi ca /</l>\n<l>pratītyāgamakāle tu dehināṃ phalavedanā //</l>\n</lg>\n\n<p>anutpannarūpameva / iti /</p>\n\n<p>yadīśvareṇa kathamapi na nirmitam / kathaṃ hi loka utpannaḥ /</p>\n\n<p>vandhyāstrītanayasyāpi kastatra janma janayati /</p>\n\n<p>lokaḥ prathamato 'jātaḥ ityādi /</p>\n\n<p>ādau svayamanutpannaḥ pratītyasamutpanno bhāvaḥ / tasya ca janma īśvarādinā kenāpi nāvatāritam / cetanasyādāvajātatvena īśvaraḥ svayamasiddhaḥ / pratītyasamutpannasya ca janma neśvareṇāvatāritam / laṅkāvatārasūtre /</p>\n\n<lg>\n<l>saṃbhavaṃ vibhavañcaiva mohātpaśyanti bāliśāḥ /</l>\n<l>na saṃbhavaṃ na vibhavaṃ prajñāyukto vipaśyati //</l>\n</lg>\n\n<lg>\n<l>āryasamādhirājasūtre /</l>\n<l>astīti nāstīti ubhe 'pi antā śuddhī aśuddhīti ime 'pi antā /</l>\n<l>tasmādubhe anta vivarjayitvā madhye 'pi sthānaṃ na karoti paṇḍitaḥ //</l>\n</lg>\n\n<lg>\n<l>madhyānte [?]</l>\n<l>yena tarkaḥ kalpamātraṃ talliṅgaṃ niṣphalaṃ sthitam /</l>\n<l>evaṃ tu viduṣā proktaṃ vikalpādvadhyate 'dhamaḥ //</l>\n</lg>\n\n<lg>\n<l>parikṣamaṇo mucyeta jagattatkaraṇena ca /</l>\n<l>yogī saṃprekṣate śūnyaṃ yathā tamisradarśanaḥ //</l>\n</lg>\n\n<lg>\n<l>bhaiṣajyayogādīkṣeta vyutsṛjettimiraṃ ca tat /</l>\n<l>avidyātimirākrāntanetrāḥ saṃbhavaṃ vibhavaṃ dṛḍham //</l>\n</lg>\n\n<p>gṛhṇanto vāsanāvaśāt muktyanarhāḥ samīritāḥ //</p>\n\n<p>anarthabhrāntaloko hi ityādyuktam /</p>\n\n<p>kārakavedayitrādi na kiñcidasti / mokṣārthākārake paramārthabhrāntaḥ / athavā anarthaṃ bhraman bhavasindhurmāyānagarasadṛśaḥ /</p>\n\n<p>uktamāryadevapādaiḥ /\nbhāvo 'bhāvo na dvitayaṃ sadasanmiśrito na saḥ /\nnāpi tattadabhāvādi vicāre 'pi ciraṃ kṛte /\ntatpadamatidurbhāṣam /</p>\n\n<p>sadasadutpannavinaṣṭayat kiñcidbhāvavarjanadharmanairātmyadeśanā parivartaḥ prathamaḥ //</p>\n\n<p>adhunā skandhanairātmyaṃ pratipādayan saṃvṛtisatyamāśrityāha lokotpattirītim /</p>\n\n<p>vikalpāllokasaṃbhavaḥ iti /</p>\n\n<p>śubhāśubhakalpanā vikalpaḥ / tatpratītyasamutpanno lokaḥ / śubhāśubhābhyāṃ ṣaṭsu jagadgatiṣu skandhanupādāya loko nāma, vikalpena janitaḥ / salilaphalādivikalpaśca pratītya gṛhyate / janmopādānena cittaṃ pravartane / citte ātmagrahaḥ pravartate / tato 'nyadapi pravartate /</p>\n\n<lg>\n<l>tacca ratnāvalyāmuktam</l>\n<l>skandhagrāho yāvadasti tāvadevāhamityapi /</l>\n<l>ahaṅkāre sati punaḥ karma janma tataḥ punaḥ //</l>\n</lg>\n\n<lg>\n<l>trivartmaitadanādyantamadhyaṃ saṃsāramaṇḍalam /</l>\n<l>alātamaṇḍalaprakhyaṃ bhramatyanyonyahetukam //</l>\n</lg>\n\n<p>cittātkāyo 'pi jāyate / iti /\nātmani sati parasaṃjñā svaparavibhāgātparigrahadveṣau /\nanayoḥ saṃpratibaddhāḥ sarve doṣāḥ prajāyante /\nkāye kṛtaparīkṣamātre cittamātramataṃ parīkṣitapūrvavat vidyat /\nbāhyaḥ skandhaḥ parīkṣyate / rūpavedanāsaṃjñāśca iti /</p>\n\n<p>rūpaṃ bhautikaṃ / rūpaṃ varṇādyātmakaṃ sadasadubhayānubhayaṃ hetujanitaṃ prajñaptimātram / asatyatayā tarkākṣamatvāt phenasadṛśaṃ śūnyatā / vedanā sukhaduḥkhātmikā / sā ca pratītyasamutpannā asatkāraṇā budbudopamā / saṃjñā hi na sadvastu / sā hi nāmamātram / marīcikāsadṛśī asatī / saṃskāro 'pi asadvastu, bhojanapānatṛṣṇāsukhajanitaḥ / tacca pṛthivyādibhūtapratyayena / sa ca nirvikalpo bhāvaḥ kadalīsamaḥ / tadvijñānaṃ cittamasvatantrotpannalakṣaṇam / cittaṃ vikalpamātraṃ māyopamaṃ, paramārthato nāsti / [prajñā] pāramitāyāmapyuktam / cittaṃ sadasadanyasvabhāvarahitaṃ śūnyam / citena citte dṛṣṭamātre na kiñciddṛśyate, śūnyam //</p>\n\n<p>evaṃ sati tathāgataḥ jaḍaḥ syāt / maivam / citavijñānavikalpanivṛttikālamātre dharmakāyo labhyate / buddhapadalābha eva jñānakāyaḥ / sa ca nāsti sa īdṛśo bhāva iti / na ca evaṃ sa jñeya iti / na ca sthātā / nāpi sthitiḥ / śavabhūtānaṃ pramāṇakṛtāṃ bālānāṃ vikalpaḥ / tathāgato hyatītānāgatapratyutpannajñaḥ abhijñācakṣuṣā sarvaṃ paśyati //</p>\n\n<p>caittaṃ cittavikalpaḥ / parīkṣā tu pūrvavat /\n<lg>\n<l>phenapiṇḍopamaṃ rūpaṃ vedanā budbudopamā /</l>\n<l>marīcisadṛśī saṃjñā saṃskārāḥ kadalīsamāḥ /</l>\n<l>māyopamaṃ tu vijñāna [muktamādityabandhunā] //</l>\n</lg></p>\n\n<p>skandhanairātmyavijñānairātmyabhāvo vikalpaḥ / siddhaḥ / yato nāsti vandhyāduhitṛbhartṛvat //</p>\n\n<p>skandhanairātmyadeśanaparivarto dvitīyaḥ /</p>\n\n<p>nairātmyadvayaṃ saṃgṛhya adhunā prajñotpādārthamāha /</p>\n\n<p>cittābhāvānna dharmo 'pi / ityādi /</p>\n\n<p>dharmaḥ bhāvaḥ kṛtakākṛtakarāśiḥ / tatha pṛthivīdhātvādirapi / dharmāṇāṃ mūlaṃ cittamiti cittaṃ niṣiddham / caittadharmatāyāmuttaraṃ ākṣepoktikathitam /</p>\n\n<lg>\n<l>anyatroktaṃ buddhena /</l>\n<l>anakṣarasya tattvasya śrutiḥ kā deśanā ca kā /</l>\n<l>śrūyate deśyate cārthaḥ samatā sāhyanakṣarā //</l>\n</lg>\n\n<lg>\n<l>apicoktaṃ buddhena /</l>\n<l>saṃvṛticaryāṃ naśritya paramārtho na deśyate /</l>\n<l>paramārthaṃ tamajñātvā nirvāṇaṃ na pravartate //</l>\n</lg>\n\n<lg>\n<l>kiñcoktaṃ śāstre /</l>\n<l>yaḥ pratītyasamutpādaḥ śūnyatāṃ tāṃ pracakṣmahe /</l>\n<l>pratītya jāyate yaddhi tadjātaṃ svabhāvataḥ //</l>\n</lg>\n\n<lg>\n<l>pratītyopādāya jātaṃ yat[tat] śūnyaṃ hi pracakṣmahe /</l>\n<l>yaḥ śūnyatāṃ prajānāti so 'pramattastu paṇḍitaḥ //</l>\n</lg>\n\n<p>[iti] bahūktirnirarthikā / evamadvayamārgeṇa sarvajñānaṃ buddhasādhanam / tasya mārgamimaṃ niścitya jñānārthaṃ ya advayamārgaḥ sa svayamadvayaḥ / athavā utpattivināśābhāvena sadasannityānityabhāvābhāvādidvayapratītyabhāvāt advayajñānam / evañcādvayaṃ, tadubhayasaṃśayānabhidhānaṃ prajñāpāramitājñānam / tat jñātvā yaḥ sākṣātkaroti sa tatvajñānāt buddho bhagavān / sa buddhaḥ karuṇābalena provāca / yāvadavidyāstitvaṃ janmaparigrahaḥ / avidyādito nivṛttamatraṃ cet jñānaṃ tattvajñaḥ [syāt] iti //</p>\n\n<p>anādhāramidaṃ sarvam / iti /</p>\n\n<p>nirādhārakaruṇāprajñācakṣuṣā nirātmakam / śūnyatākārakavedakavastvādhārābhāvakaruṇāprajñācakṣuṣā nirātmakam / śūnyatākārakavedakavastu ādhāro nāsti / idaṃ sarvaṃ traidhātukamaśeṣamasat śūnyatā / sa hi paramārthaḥ / prajñāpāramitāyāmapyuktam /</p>\n\n<p>subhūtimavocat / rūpaṃ na prekṣate / ityādi /</p>\n\n<p>dvādaśapratītyasamutpādaniṣedhadharmatāyām /</p>\n\n<p>buddhaguṇanītabhāgīyaṃ dharmakāyaṃ śūnyatāvastu pracakṣate / tena hi prajñāpāramitā //</p>\n\n<p>prajñādeśanāparivartastṛtīyaḥ</p>\n\n<p>evaṃ prajñāṃ deśayitvā adhunā saṃvṛtāvupāyo deśyate /</p>\n\n<p>dānaśīlakṣametyādi /\nsūrye uditamatre chāyotpattivadupāya uktaḥ / prathamaṃ dānaṃ mūlamidhīyate / uktamanyatra /</p>\n\n<lg>\n<l>ayaṃ hi sakalo lokaḥ sukhamekamabhīpsati /</l>\n<l>nṝṇāṃ bhogavihīnānāṃ sukhāśā labhyate kutaḥ //</l>\n</lg>\n\n<p>dānotsargeṇa hi bhoga utpadyate / tena dānaṃ mūlamuktam / dānāni catvāri / dharmāmiṣābhayamaitrīti / rājyasvaśiraḥparyantamavaradharmadānam / [tathā hi] dhanaṃ dhānyaṃ suvarṇaṃ rajataṃ maṇiḥ muktā pravālaḥ rathaḥ gajaḥ bhṛtyaḥ dāsaḥ dāsīū priyabhāryā duhitṛsutaḥ pradhānasvaṃ, śiraḥ karṇaḥ nāsā pāṇiḥpādaḥ cakṣuḥ svamāṃsaṃ raktaṃ astimajjā medaḥ tvak hṛdayamātmīyaṃ vastu sarvaṃ dadyāt / nanvevaṃ sati bodhisattvacaryā nātiduṣkarā? kuśalopāyo hi buddhalābhakaraḥ / buddhasukhañca nistulaṃ sukham / duḥkhaśataiścaryāpi duḥkhaṃ na syāt / tadyathā ekaputravadhasamaye pitra vikriyate / cittabhyāsamātre tu nāśakathaṃ kiñcidapi / mayūrasya śarīrabhedādahiviṣamamṛtaṃ [bhavati] / viṣañca tadabhyāsāt rasāyanaṃ bhavati / ānandaviśeṣasukhajanakañca / yadabhyastaṃ tadamṛtaṃ bhavati / tena duḥkhaṃ cittavikalpaḥ //</p>\n\n<p>śīlopāyaḥ / śīlābhidhā ca caryāsti daśākuśalavarjitā / prātimokṣasaṃvararakṣaṇam, sarvaprāṇyupakāramaitracittavattvam, svabhoge alaṃbuddhiḥ, abrahmacaryavarjanam, satyavacanamevaṃ karomīti, apāruṣyavacanam, parārādhanam, dharmaśo vinayacaryābhāṇakasya sagauravabhāṣaṇam, pareṇātmagrahaṇe alobhaḥ, kāmacittānāmanutpādanam, yātrādya dbhuta [darśana]varjanam, ākarṣaṇaśāṭhyavirahaḥ, triṣu buddhadharmasaṅgheṣu adhimukticittatvam, sarveṣāṃ sattvānāṃ buddhakaraṇe mahotsāhaḥ //</p>\n\n<p>dānaśīlādinā ciramarjite 'pi puṇye yadi kṣāntirnāsti / tadā sadya eva puṇyaṃ naśyet /\nuktañca śāntidevena /</p>\n\n<lg>\n<l>sarvametatsucaritaṃ dānaṃ sugatapūjanam /</l>\n<l>kṛtaṃ kalpasahasrairyat pratighaḥ pratihanti tat //</l>\n</lg>\n\n<lg>\n<l>na ca dveṣasamaṃ pāpaṃ na ca kṣāntisamaṃ tapaḥ /</l>\n<l>tasmātkṣāntiṃ prayatnena bhāvayedvividhairnayaiḥ //</l>\n</lg>\n\n<p>iti /</p>\n\n<p>tisraḥ kṣāntayaḥ / duḥkhādhivāsanākṣāntiḥ parābhavamarṣaṇakṣāntiḥ dharmanidhyānakṣāntiśceti / tatra prathamā kasyādhivacanam / evaṃ- ahaṃ te anuttaradharma samyaksaṃbuddhalābhaṃ karomi bodhisattvacaryaviśuddhiñca karomi / [ityukte kaścidāha]mayoktaṃ śṛṇu / no cet jvalanmahāvanhau praviśya prajvala / duḥkhamutpannaṃ kāyo vahatu / tasyaivamuttaraṃ vadāmi / evaṃ satyapi atyantamutsahe / ahamanuttaradharma [samyak] saṃbuddha[lābha]āya bodhisattvacaryāśodhanāya ca trisāhasramahāsāhasralokadhātau agnijvālā bhūtvā brahmabhavana[paryantaṃ] svataḥ paripācayāmi / kaḥpunarvādastvaduktavanhiḥ // parābhibhavamarṣaṇakṣāntiḥ, parīkṣayā [apakāriṣu] apradarśitakopaḥ āyudhena māṃse chinne 'pi adhyadhikāṃ kṣāntiṃ janayitvā ahaṃ śata[dhā] hastacchedakamapi śirasi vahāmi taduparyapi maitracittayuktaḥ / iti // dharmanidhyānakṣāntiḥ atigambhīre yāne atiśobhane munidharme prathamato labdhe kṣaṇamapi kiñcidasandigdhacittatvam / dharmanidhyānakṣāntividhistu parābhibhavamarṣaṇakṣāntivat / dharmābhāvaścādharo 'tra viśeṣaḥ // vīryaṃ śāntidevenoktam /</p>\n\n<lg>\n<l>[evaṃ kṣamo bhajedvīryaṃ] vīrye bodhiryataḥ sthitā /</l>\n<l>na hi vīryaṃ vinā puṇyaṃ yathā vāyuṃ vinā gatiḥ //</l>\n</lg>\n\n<p>kiṃ vīryaṃ kuśalotsāhaḥ / iti /</p>\n\n<p>vīryakaraṇārthadarśī kenacit priyeṇa viyuktaḥ vipriyeṇa ca saṅgataḥ vyādhijarāmaraṇaśokādiduḥkha durgatau patitaḥ [api] sadā kuśalakṣaṇakuśaladṛṣṭiḥ aṣṭasvakṣanasthāneṣu mokṣakāle ca bodhicaryāṃ saṃpaśyan kausīdyaṃ vihāya dṛḍhīkṛtya vimatihīnaḥ duḥkhaprahāṇāya vīryamārabheta //</p>\n\n<p>dhyānam, prajñopāyāvubhau [ekī]kṛtya cittaikāgrīkaraṇaṃ dhyānam // prajñā yathā pūrvoktā // dānapāramitādikaṃ dātṛpratigrahītṛyatkiñcidanālambaṃ śūnyatayā prekṣeta / dānapāramitādi prajñāpāramitayā vyāptam / yathā sūryo dvīpān parivartyaṃ nivartate tathā //</p>\n\n<p>pāramitāsaṃgrahaḥ / svārthatyāgo dānam / parānugrahaḥ śīlam / gativarjanaṃ kṣamā / kuśalotsāho vīryam / malānupalepo dhyānam / paramārthasatyadeśanāṃ prajñā / sattveṣu karuṇāvyāptīkaraṇaṃ prajñārasaḥ / buddhasādhakaḥ pitṛmātṛduhitṛbandhu parivārapatnyādirājyabhūmyaiśvaryasaukhyādi [ut] śiṣṭānnavat vihāya mokṣārthaṃ vanaṃ gacchet / dānādikantu na duḥkham, buddhalābhasukhaviṣamañca //</p>\n\n<p>upāyadeśanāparivartaścaturthaḥ</p>\n\n<p>upāyaprajñayostiṣṭham / iti /</p>\n\n<p>prajñā yathā pūrvoktā / katham, pratītyasamutpādena vastuprajñaptilakṣaṇatā / upāyaḥ pūrvoktavaddānādikriyā / tāvubhāvekīkṛtya deśako gururnāsti cet, svapne 'pi [na] utpadyate / evaṃ sati upāyaprajñe dve, tadbhedādvaye jāte punardānādibhede bahavo dāṣāḥ syuriti cet / nāmamātramidaṃ sarvam / upāyaprajñānidarśanaṃ saṃvṛtimātramāśritya siddhyati / [prajñā]pāramitāyāmapyuktam / danapāramitā nāmamātram / prajñāpāramitā nāmamātram / traidhātukamapi nāmamātram // iti /</p>\n\n<p>tadubhayaṃ nirākartumāha /\nyato 'bhūdyacca nāma tat / ityādi /\npūrvaṃ parīkṣitavat dharmo nāmamātramucyate / na paramārthato bhāvo 'sti /\ndharmatā na sa dharmo 'stīti / iti /\nnāmamātratayā siddhaḥ, vastuśūnyatā / pratītyasamutpannaḥ saṃvṛtimātram /\nabhūtaṃ nāma śūnyatā / ityādi /\nsaṃvṛtau nāma nimittamātram / śabdavida āhuḥ / śabdātsarvamutpannamiti / sa svayameva saṃvṛtau nāmamātraṃ siddhaḥ /</p>\n\n<p>vikalpo yastathoditaḥ / ityādi /\nnāmamātram śūnyatā, parīkṣā pūrvavatsugamā /\nrūpaṃ taccakṣuṣekṣitam / ityādi /\ncakṣū rūpaṃ paśyatītyādi vyākaraṇaṃ bhagavatā saṃvṛtāvuktam /</p>\n\n<p>mithyābhimānalokataḥ / ityādi /\nabhimānena sattvaṃ deśakālamātrāṃ vāśritya bhagavatā varākisadṛśamuktam / paramārthastvavacanaḥ / paramārthaniścayopāyo mṛṣoktaḥ / duḥkhasatyaṃ duḥkhasamudayasatyaṃ nirodhasatyaṃ mārgasatyamityādyāryasatyāni catvāri saṃvṛtau deśitāni /</p>\n\n<p>darśanaṃ yatpratītyajam / ityādi /\nnāyako bhagavato vacanam / rūpaśabdādisamāgamakāmānāṃ sattvānāṃ prakāśayati / yena yān vividhairūpāyaiḥ sattvān vineyān vinayati, tān mocayitvā nayati; tena bhagavān [nāyakaḥ] /</p>\n\n<p>upacārāvaniṃ satīm / ityādi /\nsaṃvṛtimāśritya prathabhūmyādyucyate / paramārthabhūmistu sūkṣmabuddhyaparyantā / kalpanāvikalaśūnyatāvediprajñā yasyāsti sa buddhimān / sa ca bhagavān /</p>\n\n<p>na cakṣū rūpamīkṣate / ityādi /\ntaimirika iva cakṣuḥ svayaṃ cakṣū rūpañca na paśyati / sa cittadharmaśca,- cittena citte dṛṣṭamātre cittaṃ na dṛśyate / tena na bhavet / samādhirājasūtre 'pyuktam /</p>\n\n<p>cakṣuḥśrotraghrāṇajivhākāyamanorūpaśabdagandharasaspraṣṭavyadharmā na santi / iti /\ntannigamayannāha /</p>\n\n<p>sarvaṃ dṛśyaṃ yat / ityādi /\npūrvoktamupāyaprajñobhayaikīkaraṇajñānādikamanṛtamucyate /</p>\n\n<p>lokaśca vijahāti yat / iti /\ntadaviparītaṃ tattvam / lokaḥ prākṛtaḥ yadajānānaḥ yat- cintāpadmabhūtaṃ manasā acintyamindriyāviṣayabhūtamajñānapaṭalāndhakārapratiruddhamadṛṣṭaṃ- tyajati / [sa] paramārthaḥ atitīkṣnendriyaryajñāndṛṣṭigocaraḥ / āryaghanavyūhasūtre /</p>\n\n<lg>\n<l>tattvamatyantamāścaryaṃ gambhīraṃ tadanantavat /</l>\n<l>taddhi durlabhamityasmāllokasya kila buddhinā //</l>\n</lg>\n\n<p>jñānaṃ tadgocaraṃ nāsti /\nsaṃvṛtiparamārthasatya [deśanā] parivartaḥ pañcamaḥ</p>\n\n<p>ṣaṭsu jagadgatiṣu bhavasaṅkrāntyupāyo buddhalābhakaropāyaḥ samāptaḥ //</p>\n\n<p>paṇḍitamaitreyanāthakṛtaḥ //</p>\n\n  </body>\n\n"
}