{
  "title": "sa_tārāsragdharāstotra",
  "body": "<body xmlns='http://www.tei-c.org/ns/1.0'>\n\n<p>Āryatārāsragdharāstotra</p>\n\n<p>oṃ namo bhagavatyai āryatārāyai.</p>\n\n<lg>\n<l>bālārkālokatāmrapravarasuraśiraścārucūḍāmaṇiśrī-</l>\n<l>saṃpatsaṃparkarāganāticiraracitālaktakavyaktabhaktī /</l>\n<l>bhaktyā pādau tavārye karapuṭamukuṭātopabhugnottamāṅgas</l>\n<l>tāriṇy āpaccharaṇyair navanutikusumasragbhir abhyarcayāmi // Tss_1</l>\n</lg>\n<lg>\n<l>durlaṅghe duḥkhavahnau vinipatitatanur durbhagaḥ kāṃdiśīkaḥ</l>\n<l>kiṃ kiṃ mūḍhaḥ karomīty asakṛd api kṛtārambhavaiyarthyakhinnaḥ /</l>\n<l>śrutvā bhūyaḥ parebhyaḥ kṣatanayana iva vyomni candrārkalakṣmīm</l>\n<l>ālokāśānibaddhaḥ paragatigamanas tvāṃ śraye pāpahantrīṃ // Tss_2</l>\n</lg>\n<lg>\n<l>sarvasmin satvamārge nanu tava karuṇā nirviśeṣaṃ pravṛttā</l>\n<l>tanmadhye tadgraheṇa grahaṇam upagataṃ mādṛśasyāpy avaśyam /</l>\n<l>sāmarthyaṃ cādvitīyaṃ sakalajagadaghadhvāntatigmāṃśubimbaṃ</l>\n<l>duḥkhīvāhaṃ tathāpi pratapati dhig aho duṣkṛtaṃ durvidagdham // Tss_3</l>\n</lg>\n<lg>\n<l>dhig dhig māṃ mandabhāgyaṃ divasakararucāpy apraṇuṇṇāndhakāraṃ</l>\n<l>tṛṣyantaṃ kūlakacche himaśakalaśilāśītale haimavatyāḥ /</l>\n<l>ratnadvīpapratolyāvipulamaṇiguhāgehagarbhe daridraṃ</l>\n<l>nāthīkṛtvāpy ānāthaṃ bhagavati bhavatīṃ sarvalokaikadhātrīm // Tss_4</l>\n</lg>\n<lg>\n<l>mātāpi stanyahetor viruvati bahuśaḥ khedam āyāti putre</l>\n<l>krodhaṃ dhatte pitāpi pratidivasam asatprārthanāsu prayuktaḥ /</l>\n<l>tvaṃ tu trailokyavāñchāvipulaphalamahākalpavṛkṣāgravallī</l>\n<l>sarvebhyo 'bhyārcitārthān visṛjasi na ca te vikriyā jātu kācit // Tss_5</l>\n</lg>\n<lg>\n<l>yo yaḥ kleśoghavahnijvalitatanur ahaṃ tāraṇī tasya tasye-</l>\n<l>tyātmopajñāṃ pratijñāṃ kuru mayi saphalāṃ duḥkhapātālamagne /</l>\n<l>vardhante yāvad ante paruṣaparibhavāḥ prāṇināṃ duḥkhavegāḥ</l>\n<l>samyaksaṃbuddhayāne praṇidhidhṛtadhiyāṃ tāvad evānukampā // Tss_6</l>\n</lg>\n<lg>\n<l>ity uccair ūrdhvabāhau nadati nutipadavyājam ākrandanādaṃ</l>\n<l>nārhaty anyo 'py upekṣāṃ janani janayituṃ kiṃ punar yādṛśī tvam /</l>\n<l>tvattaḥ paśyan pareṣām abhimatavibhavaprārthanāḥ prāptakāmā</l>\n<l>dahye sahyena bhūyastaram aratibhuvā saṃtatāntarjvareṇa // Tss_7</l>\n</lg>\n<lg>\n<l>pāpī yady asmi kasmāt tvayi mama mahatī vardhate bhaktir eṣā</l>\n<l>śrutyā smṛtyā ca nāmno 'py apaharasi haṭhāt pāpam ekā tvam eva /</l>\n<l>tyaktavyāpārabhārā nudasi mayi kathaṃ kathyatāṃ tathyakathye</l>\n<l>pathyaṃ glāne mariṣyaty api vipulakṛpaḥ kiṃ bhiṣag rorudhīti // Tss_8</l>\n</lg>\n<lg>\n<l>māyāmātsaryamānaprabhṛtibhir adhamais tulyakālaṃ kramāc ca</l>\n<l>svair doṣair vākyamāno maṭhakarabha ivānekasādhāraṇāṃsaḥ /</l>\n<l>yuṣmatpādābjapūjāṃ kṣaṇam api na labhe yat tadarthaṃ viśeṣād</l>\n<l>eṣā kārpaṇyadīnākṣarapadaracanā syān mamāvandhyakāmā // Tss_9</l>\n</lg>\n<lg>\n<l>kalpāntabhrāntavātabhramitajalavalallolakallolahelā-</l>\n<l>saṃkṣobhotkṣiptavelātaṭavikaṭacaṭasphoṭamoṭāṭṭahāsāt /</l>\n<l>majjadbhir bhinnanaukaiḥ sakaruṇaruditākrandaniṣpandamandaiḥ</l>\n<l>svacchandaṃ devi sadyas tvadabhibhūtiparais tīram uttīryate 'bdheḥ // Tss_10</l>\n</lg>\n<lg>\n<l>dhūmabhrāntābhragarbhodbhavagagaṇagṛhotsaṅgariṅgatsphuliṅga-</l>\n<l>sphūrjaj jvālākarālajvalanajavaviśadveśmaviśrāntaśayyāḥ /</l>\n<l>tvayy ābaddhapraṇamāñjalipuṭamukuṭā gadgadodgītayājñāḥ</l>\n<l>prodyadvidyudvilāsojjvalajaladajavair āpriyante kṣaṇena // Tss_11</l>\n</lg>\n<lg>\n<l>dānāṃbhaḥpūryamāṇobhayakaṭakaṭakālambirolambamālā-</l>\n<l>huṃkārāhūyamānapratigajajanitadveṣavahner dvipasya /</l>\n<l>dantāntottuṅgadolātalatulitatanus tvām anusmṛtya mṛtyuṃ</l>\n<l>pratyācaṣṭe prahṛṣṭaḥ pṛthuśikharaśiraḥkoṭikoṭṭopaviṣṭaḥ // Tss_12</l>\n</lg>\n<lg>\n<l>prauḍhaprāsaprahāraprahatanaraśiraḥśūlavallyutsavāyāṃ</l>\n<l>śūnyāṭavyāṃ karāgragrahavilasadasisphoṭakasphītadarpān /</l>\n<l>dasyūn dāsye niyuṅkte sabhṛkuṭīkuṭilabhrūkaṭākṣekṣitākṣāṃś</l>\n<l>cintālekhany akhinnasphuṭalikhitapadaṃ nāmadhāmaśriyāṃ te // Tss_13</l>\n</lg>\n<lg>\n<l>vajrakrūraprahāraprakharaṇakhamukhotkhātamattebhakumbhaś</l>\n<l>cyotatsāndrāsradhautasphuṭavikaṭasaṭāsaṃkaṭaskandhasaṃdhiḥ /</l>\n<l>krudhyann āpitsur ārād upari mṛgaripus tīkṣṇadāṃṣṭrotkaṭāsyas</l>\n<l>trasyann āvṛtya yāti tvaducitaracitastotradugdhārthavācaḥ // Tss_14</l>\n</lg>\n<lg>\n<l>dhūmāvartāndhakārākṛtivikṛtiphaṇisphāraphūtkārapūra-</l>\n<l>vyāpāravyāttavaktrasphuradururasanārajjukīnāśapāśaiḥ /</l>\n<l>pāpāt saṃbhūya bhūyas tava guṇagaṇanā tatparas tvatparātmā</l>\n<l>dhatte mattālimālāvalayakuvalayasragvibhūṣāṃ vibhūtiṃ // Tss_15</l>\n</lg>\n<lg>\n<l>bhartṛbhrūbhedabhītodbhaṭakaṭakabhaṭākṛṣṭaduḥśliṣṭakeśaś</l>\n<l>cañcadvācāṭaceṭotkaṭaraṭitakaṭugranthipāśopagūḍhaḥ /</l>\n<l>kṣuttṛṭkṣāmoṣṭhakaṇṭhas tyajati sa sapadi vyāpadaṃ tāṃ durantāṃ</l>\n<l>yo yāyād āryātārācaraṇaśaraṇatāṃ snigdhavandhūjjhito 'pi // Tss_16</l>\n</lg>\n<lg>\n<l>māyānirmāṇakarmakramakṛtavikṛtānekanepathyamithyā-</l>\n<l>rūpārambhānurūpapraharaṇakiraṇāḍaṃbaroḍḍāmarāṇi /</l>\n<l>tvattantroddhāryamantrasmṛtihṛtaduritasyā vahanty apradhṛṣyaṃ</l>\n<l>pretaprotāntratantrīnicayaviracitasrāñji rakṣāṃsi rakṣāṃ // Tss_17</l>\n</lg>\n<lg>\n<l>garjajjīmūtamūrtitrimadamadanadībadhhadhārāndhakāre</l>\n<l>vidyuddyotāyamānapraharaṇakiraṇe niṣpatadbāṇavarṣe /</l>\n<l>ruddhaḥ saṃgrāmakāle prabalabhujabalair vidviṣadbhir dviṣadbhis</l>\n<l>tvaddattotsāhapuṣṭiḥ prasabham arimahīm ekavīraḥ pinaṣṭi // Tss_18</l>\n</lg>\n<lg>\n<l>pāpācārānubandhoddhatagadavigalatpūtipūyāsravisra-</l>\n<l>tvaṅmāṃsāsaktanāḍīmukhakuharagalajjantujagdhakṣatāṅgāḥ /</l>\n<l>yuṣmatpādopasevāgadavaraguṭikābhyāsabhaktiprasaktā</l>\n<l>jāyante jātarūpapratinidhivapuṣaḥ puṇḍarīkāyatākṣāḥ // Tss_19</l>\n</lg>\n<lg>\n<l>viśrāntaṃ śrotrapātre gurubhir upahṛtāṃ yāsya nāmnāyaṃ bhaikṣyaṃ</l>\n<l>vidvadgoṣṭhīṣu yaś ca śrutadhanavirahān mūkatām abhyupaiti /</l>\n<l>sarvālaṃkārabhūṣāvibhāvasamuditaṃ prāpya vāgīśvaratvaṃ</l>\n<l>so 'pi tvadbhaktiśaktyā harati nṛpasabhe vādisiṃhāsanāni // Tss_20</l>\n</lg>\n<lg>\n<l>bhūśayyādhūlidhūmrasphuṭitakaṭakaṭīkarpaṭodghāṭitāṅgo</l>\n<l>yūkāyuṃṣi prapiṃśan parapurapurataḥ karpare tarpaṇārthī /</l>\n<l>tvām ārādhyādhyavasyanvarayuvativahaccāmarasmeracārvīm</l>\n<l>urvīṃ dhatte madāndhadvipadaśanaghanām uddhṛtaikātapatrāṃ // Tss_21</l>\n</lg>\n<lg>\n<l>sevākarmāntaśilpāpraṇayavinimayopāyaparyāyakhinnaḥ</l>\n<l>prāgjanmopāttapuṇyopacitaśubhaphalaṃ vittam aprāpnuvantaḥ /</l>\n<l>daivātikrāmanīṃ tvāṃ kṛpaṇajanajanany artham abhyarthya bhūyo</l>\n<l>bhūmer nirvāntacāmīkaranikaranidhīn nirddhanā prāpnuvanti // Tss_22</l>\n</lg>\n<lg>\n<l>vṛttichede vilakṣaḥ kṣatanivasanayā bhāryayā bhartsyamāno</l>\n<l>dūrād ātmaṃbharitvāt svajanasutasuhṛdbandhubhir varjyamānaḥ /</l>\n<l>tvayy āvedya svaduḥkhaṃ turagakhuramukhotkhātasīmnāṃ gṛhāṇām</l>\n<l>īṣṭe svāntaḥpurastrīvalayajhaṇajhaṇājātanidrāprabodhaḥ // Tss_23</l>\n</lg>\n<lg>\n<l>cakraṃdikcakracumbi sphuradurukiraṇā lakṣaṇālaṃkṛtāstrī</l>\n<l>ṣaḍdanto dantimukhyaḥ śikhigalaruciraśyāmaromā varāśvaḥ /</l>\n<l>bhāsvadbhāsvanmayūkho maṇir amalaguṇaḥ koṣabhṛt pūrṇakoṣaḥ</l>\n<l>senānīr vīrasainyo bhavati bhagavati tvatprasādāṃśaleśāt // Tss_24</l>\n</lg>\n<lg>\n<l>svacchandaś candanāṃbhaḥsurabhimaṇiśilādattasaṃketakāntaḥ</l>\n<l>kāntākrīḍānurāgād abhinavaracitātithyatathyopacāraḥ /</l>\n<l>tvadvidyālabdhasiddhir malayamadhuvanaṃ yāti vidyādharendraḥ</l>\n<l>khaḍgāṃśuśyāmapīnonnatabhujaparigha prollasatpārihāryaḥ // Tss_25</l>\n</lg>\n<lg>\n<l>hārākrāntastanāntāḥ śravaṇakuvalayaspardhamānāyatākṣā</l>\n<l>mandārodāraveṇītaruṇaparimalāmoghamādyaddvirephāḥ /</l>\n<l>kācīnādānubandhoddhatataracaraṇodāramañjīratūryās</l>\n<l>tvannāthaṃ prārthayante smaramadamuditāḥ sādarā devakanyāḥ // Tss_26</l>\n</lg>\n<lg>\n<l>ratnacchannāntavāpīkanakakamalinīvajrakiñjalkamālām</l>\n<l>unmajjatpārijātadrumadhuramadhūddhūtadhūlīvitānām /</l>\n<l>vīṇāveṇupravīṇāmarapuraramaṇīdattamādhūryatūryāṃ</l>\n<l>kṛtvāyuṣmatsaparyām anubhavati ciraṃ nandanodyānayātrām // Tss_27</l>\n</lg>\n<lg>\n<l>karpūrailālavaṅgatvagagarunaladakṣogandhodakāyāṃ</l>\n<l>dāntākandarpadarpotkaṭakucakuharāvartaviśrāntavīcyām /</l>\n<l>mandākinyām amandacchaṭasalilasaritkrīḍayā sundarībhiḥ</l>\n<l>krīḍanti tvadgatāntaḥkaraṇapariṇatottaptapuṇyaprabhāvāḥ // Tss_28</l>\n</lg>\n<lg>\n<l>gīrvāṇagrāmaṇībhir vinayabharanamanmaulibhir vanditājñaḥ</l>\n<l>svargotsaṅge dhirūḍhaḥ surakariṇi raṇadbhūṣaṇodbhāsitāṅge /</l>\n<l>śacyā dordāmadolāviralavalayitoddāmaromāñcamūrtiḥ</l>\n<l>pūtas tvaddṛṣṭipātair avati suramahīṃ hīrabhinnaprakoṣṭhaḥ // Tss_29</l>\n</lg>\n<lg>\n<l>cūḍāratnāvataṃsāsanagatasugatavyomalakṣmīvitānaṃ</l>\n<l>prodyadbālārkakoṭipaṭutarakiraṇāpūryamānatrilokam /</l>\n<l>prauḍhālīḍhaikapadaṃ kramabharavinamadbrahmarudrendraviṣṇu</l>\n<l>tvadrūpaṃ bhāvyamānaṃ bhavati bhavabhayocchittaye janmabhājām // Tss_30</l>\n</lg>\n<lg>\n<l>paśyanty eke sakopaṃ praharaṇakiraṇodgūrṇadordaṇḍakhaṇḍa-</l>\n<l>vyāptavyomāntarālaṃ valayaphaṇiphaṇādāruṇāhāryacaryām /</l>\n<l>dviṣṭavyuttrāsihāsoḍḍamaraḍamarukoḍḍāmarāsphālavelā-</l>\n<l>vetālottālatālapramadamadamahākelikolāhalogram // Tss_31</l>\n</lg>\n<lg>\n<l>kecit tv ekaikaromodgamagatagagaṇābhogabhūbhūtalastha-</l>\n<l>svasthabrahmendrarudraprabhṛtinaramarutsiddhagandharvanāgam /</l>\n<l>dikcakrākrāmidhāmasthitasugataśatānantanirmāṇacitram</l>\n<l>citraṃ trailokyavandyaṃ sthiracararacitāśeṣabhāvasvabhāvam // Tss_32</l>\n</lg>\n<lg>\n<l>lākṣāsindūrarāgāruṇatarakiraṇādityalauhityam eke</l>\n<l>śrīmatsāndrendranīlopaladaladalitakṣodanīlaṃ tathānye /</l>\n<l>kṣīrābdhikṣubdhadugdhādhikataradhavalaṃ kāñcanābhaṃ ca kecit</l>\n<l>tvadrūpaṃ viśvarūpaṃ sphaṭikavad upadhāyuktibhedād vibhinnam // Tss_33</l>\n</lg>\n<lg>\n<l>sārvajñajñānadīpaprakaṭitasakalajñeyatattvaikasākṣī</l>\n<l>sākṣād vetti tvadīyaṃ guṇagaṇagaṇanāṃ sarvavit tatsuto vā /</l>\n<l>yat tu vyādāya vaktraṃ valibhujaraṭitaṃ mādṛśo raṭīti</l>\n<l>vyāpat sā tīvraduḥkhajvarajanitarujaścetaso hāsyahetuḥ // Tss_34</l>\n</lg>\n<lg>\n<l>yan me vijñapsyamānaṃ prathamataram adas tvaṃ viśeṣeṇa vettrī</l>\n<l>tvadvyāhārātirekaśramavidhir abudhasvāntasaṃtoṣahetuḥ /</l>\n<l>kiṃ tu snigdhasya bandhor viṣaṃ iva purato duḥkham udgīrya vācā</l>\n<l>jñātārthasyāpi duḥkhī hṛdayalaghutayā svasthatāṃ vindatīva // Tss_35</l>\n</lg>\n<lg>\n<l>kalyāṇānandasindhuprakaṭaśaśikale śītalāṃ dehi dṛṣṭiṃ</l>\n<l>puṣṭiṃ jñānopadeśaiḥ kuru ghanakaruṇe dhvaṃsaya dhvāntamantaḥ /</l>\n<l>tvatstotrāṃbhaḥpavitrīkṛtamanasi mayi śreyasaḥ sthānam ekaṃ</l>\n<l>dṛṣṭaṃ yasmād amoghaṃ jagati tava guṇastotramātraṃ prajānām // Tss_36</l>\n</lg>\n<lg>\n<l>saṃstutya tvadguṇaughāvayavam aniyateyattam āptaṃ mayā yat /</l>\n<l>puṇyaṃ puṇyāhavāñchāphalamadhurarasāsvādam āmuktibhogyam /</l>\n<l>lokas tenāryalokeśvaracaraṇatalasvastikasvasticihnām</l>\n<l>ahnāyāyaṃ prayāyāt sugatasutamahīṃ tāṃ sukhāvatyupākhyām // Tss_37</l>\n</lg>\n\n  </body>\n\n"
}