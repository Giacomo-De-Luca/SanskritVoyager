{
  "title": "sa_tattvasamāsasūtravṛtti",
  "body": "<body xmlns='http://www.tei-c.org/ns/1.0'>\n\n<p>Tattvasamāsasūtravṛttiḥ /</p>\n\n<lg>\n<l>  pañcaviṃśatitattveṣu janmanā jñānamāptavān /</l>\n<l>  ādisṛṣṭau namastasmai kapilāya maharṣaye // 1 //</l>\n</lg>\n\n<p>athātastattvasamāsākhyasāṅkhyasūtrāṇi vyākhyāsyāmaḥ |\niha kaścidbrāhmaṇastrividhena duḥkhenābhibhūtaḥ sāṅkhyācāryaṃ kapilamaharṣiṃ śaraṇamupāgataḥ | svakulanāmagotrasvādhyāyaṃ nivedyāha |\nbhagavan kimiha paraṃ kiṃ yāthātathyaṃ kiṃ kṛtvā kṛtakṛtyaḥ syāmiti |\nkapila uvāca kathayiṣyāmi |</p>\n\n<l>aṣṭau prakṛtayaḥ || Tats_1 ||</l>\n\n<l>ṣoḍaśa vikārāḥ || Tats_2 ||</l>\n\n<l>puruṣaḥ || Tats_3 ||</l>\n\n<l>traiguṇyam || Tats_4 ||</l>\n\n<l>sañcaraḥ || Tats_5 ||</l>\n\n<l>pratisañcaraḥ || Tats_6 ||</l>\n\n<l>adhyātmam adhibhūtam adhidaivataṃ ca || Tats_7 ||</l>\n\n<l>pañcābhibuddhayaḥ || Tats_8 ||</l>\n\n<l>pañcakarmayonayaḥ || Tats_9 ||</l>\n\n<l>pañcavāyavaḥ || Tats_10 ||</l>\n\n<l>pañcakarmātmānaḥ || Tats_11 ||</l>\n\n<l>pañcaparvā 'vidyā || Tats_12 ||</l>\n\n<l>aṣṭāviṃśatidhā 'śaktiḥ || Tats_13 ||</l>\n\n<l>navadhā tuṣṭiḥ || Tats_14 ||</l>\n\n<l>aṣṭadhā siddhiḥ || Tats_15 ||</l>\n\n<l>daśadhā mūlikārthāḥ || Tats_16 ||</l>\n\n<l>anugrahasargaḥ || Tats_17 ||</l>\n\n<l>caturdaśavidho bhūtasargaḥ || Tats_18 ||</l>\n\n<l>trividho dhātusargaḥ || Tats_19 ||</l>\n\n<l>trividho bandhaḥ || Tats_20 ||</l>\n\n<l>trividho mokṣaḥ || Tats_21 ||</l>\n\n<l>trividhaṃ pramāṇam || Tats_22 ||</l>\n\n<l>trividhaṃ duḥkham || Tats_23 ||</l>\n\n<lg>\n<l>etat paramparayā yāthātathyametat samyag jñātvā kṛtakṛtyaḥ syānna punastrividhena duḥkhenābhibhūyate |</l>\n<l>iti tattvasamāsākhyasāṅkhyasūtrāṇi ||</l>\n</lg>\n\n<p><hi rend='bold'>[aṣṭau prakṛtayaḥ || Tats_1 ||]</hi></p>\n\n<p>atha kā aṣṭau prakṛtaya ityatrocyate |\navyaktaṃ buddhirahaṅkāraḥ pañca tanmātrāṇītyetā aṣṭau prakṛtayaḥ |\ntatrāvyaktaṃ tāvaducyate yathā loke vyajyante ghaṭapaṭakuḍyaśayanakādyā na tathā vyajata ityavyaktam | śrotrādibhirindriyairna gṛhyata ityarthaḥ |\nkasmāt anādimadhyāntatvānniravayavatvācca ||</p>\n\n<lg>\n<l>  aśabdamasparśamarūpamavyayaṃ tathā ca nityaṃ rasagandhavarjitam /</l>\n<l>  anādimadhyaṃ mahataḥ paraṃ dhruvaṃ pradhānametat pravadanti sūrayaḥ //</l>\n</lg>\n\n<p>sūkṣmamaliṅgamacetanamanādinidhanaṃ tathāprasavadharmi niravayavamekameva hi sādhāraṇametadavyaktam |\navyaktasyāmī paryāyaśabdā bhavanti |\navyaktaṃ pradhānaṃ brahma paraṃ dhruvaṃ bahudhānakamakṣaraṃ kṣetraṃ tamaḥprasūtamiti |</p>\n\n<p>kā buddhiratrocyate |\nadhyavasāyo buddhiḥ |\nsoyamadhyavasāyo gavādiṣu dravyeṣu yasmāt pratipattiḥ |\nevametannānyathā |\ngaurevāyaṃ nāśvaḥ |\nsthāṇurevāyaṃ na puruṣaḥ |\nityeṣā buddhiḥ |\nasyāstu buddheraṣṭau rūpāṇi bhavanti dharmo jñānaṃ vairāgyamaiśvaryamiti |\ntatra dharmo nāmādharmaviparyayaḥ śrutismṛtivihitaḥ śiṣṭācārāviruddhaḥ śubhalakṣaṇaḥ |\njñānaṃ nāmājñānaviparyayastattvabhāvabhūtānāṃ sambodhaḥ |\nvairāgyaṃ nāmāvairāgyaviparyayaḥ śabdādiviṣayeṣvaprasaktiḥ |\naiśvaryaṃ nāmānaiśvaryaviparyayo 'ṇimādayo 'ṣṭaguṇāḥ |\netāni sāttvikāni catvāri |\nadharmo 'jñānamavairāgyamanaiśvaryamiti adharmo nāma dharmaviparyayaḥ śrutismṛtiviruddhaḥ śiṣṭācāraviruddho 'śubhalakṣaṇaḥ |\najñānaṃ nāma jñānaviparyayastattvabhāvabhūtānāmanavabodhaḥ |\navairāgyaṃ nāma vairāgyaviparyaḥ śabdādiviṣayeṣvabhiṣaṅgaḥ |\nanaiśvaryaṃ nāmaiśvaryaviparyayo 'ṇimādirahitatvam |\netāni tāmasāni catvāri |\ntatra dharmeṇa nimittenordhvagamanam |\njñānena nimittena mokṣaḥ |\nvairāgyeṇa nimittena prakṛtilayaḥ |\naiśvaryanimittenā 'pratihatagatirbhavati |\n<lg>\n<l>evameṣāṣṭarūpā buddhirvyākhyātā |</l>\n<l>buddheramī paryāyaśabdā bhavanti |</l>\n<l>  mano matirmahān brahmā khyātiḥ prajñā śrutirdhṛtiḥ /</l>\n<l>  prajñānaṃ santatiḥ smṛtirdhīrbuddhiḥ parikathyate //</l>\n</lg></p>\n\n<p>atrāha ko 'haṅkāra ityucyate |\nabhimāno 'haṅkāraḥ |</p>\n\n<lg>\n<l>  ahaṃ śabde ahaṃ sparśe ahaṃ rūpe ahaṃ rase /</l>\n<l>  ahaṃ gandhe ahaṃ svāmī dhanavānahamīśvaraḥ // 1 //</l>\n</lg>\n\n<lg>\n<l>  ahaṃ bhogī ahaṃ dharme 'bhiṣikto 'sau mayā hataḥ /</l>\n<l>  ahaṃ haniṣye balibhiḥ parairityevamādikaḥ // 2 //</l>\n</lg>\n\n<lg>\n<l>yo 'yamabhimānapratyayo so 'haṅkāraḥ |</l>\n<l>ahaṅkārasyā 'mī paryāyaśabdāḥ |</l>\n<l>ahaṅkāro vaikārikastaijaso bhūtādiḥ sānumāno niranumānaśceti ||</l>\n</lg>\n\n<p>atrāha kāni pañcatanmātrāṇītyucyate |\nahaṅkārānvitāni pañcatanmātrāṇi śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātraṃ ceti pañcatanmātrāṇi |\ntatra tāvacchabdatanmātrāṇi śabdeṣvevopalabhyante udāttānudāttasvaritakampitaṣaḍjarṣabhagāndhāramadhyamapañcamadhaivataniṣādādayaḥ śabdaviśeṣādupalabhyante |\ntasmācchabdatanmātre 'viśeṣaḥ |\natha sparśatanmātrāṇi sparśeṣvevopalabhyante tatra mṛdukaṭhinakarkaśapicchilaśītoṣṇādayaḥ sparśaviśeṣā upalabhyante |\ntasmāt sparśatanmātre 'viśeṣaḥ |\nrūpatanmātrāṇi rūpeṣvevopalabhyante |\ntatra śuklaraktakṛṣṇaharitapītahāridramāñjiṣṭhādayo rūpaviśeṣā upalabhyante |\ntasmādrūpatanmātre 'viśeṣaḥ |\ntathā rasatanmātrāṇi raseṣvevopalabhyante |\ntatra kaṭutiktakaṣāyakṣāramadhurāmlalavaṇādayo rasaviśeṣā upalabhyante |\ntasmādrasatanmātre 'viśeṣaḥ |\natha gandhatanmātrāṇi gandha evopalabhyante |\ntatra surabhirasurabhiśca gandhaviśeṣā upalabhyante |\ntasmād gandhatanmātre 'viśeṣaḥ |\nevametatpañcatanmātrāṇi sūcitāni |\nathaiṣāṃ paryāyaśabdāḥ |\ntanmātrāṇyaviśeṣāṇi mahābhūtaprakṛtayo bhogyānyaṇavaḥ śāntaghoramūḍhānīti |\nevametā avyaktabuddhyahaṃkāratanmātrasañjñitā aṣṭau prakṛtayo vyākhyātāḥ |\natha kasmāt prakṛtayaḥ |\nprakurvantīti prakṛtayaḥ |</p>\n\n<p><hi rend='bold'>[ṣoḍaśa vikārāḥ || Tats_2 ||]</hi></p>\n\n<p>atha te ke ṣoḍaśavikārā ityatrocyate |\nekādaśendriyāṇi pañcamahābhūtānyete ṣoḍaśavikārāḥ |\ntatrendriyāṇi tāvaducyante |\nśrotraṃ tvak cakṣuṣī jihvā ghrāṇamiti pañca buddhīndriyāṇi |\nśrotraṃ svaviṣayaṃ śabdaṃ gṛhṇāti tvaksparśaviṣayaṃ cakṣū rūpaviṣayaṃ rasanā rasaviṣayaṃ ghrāṇaṃ gandhaviṣayamiti |\nvākpāṇipādapāyūpasthākhyāni pañca karmendriyāṇi svaṃ svaṃ karma kurvanti |\ntatra vāgvacanamuccarati |\nhastau karma kurutaḥ |\npādau viharaṇam |\npāyurvisargam |\nupasthamānandam |\nubhayātmakaṃ manaḥ |\nsvasaṃkalpavikalpavṛttī kurute |\nevanekādaśendriyāṇi vyākhyātāni |\nathaiṣāṃ paryāyāḥ |\nindriyāṇi karaṇāni vaikārikāṇi khāni niyatāni padāni avadhṛtāni aṇūni akṣāṇīti |</p>\n\n<p>atha kāni pañcamahābhūtānītyatrocyate |\npṛthivyaptejovāyvākāśānīti mahābhūtāni |\ntatra pṛthivī dhāraṇabhāvena pravartamānā caturṇāmupakāraṃ karoti |\nāpo jalāni saṃgrahabhāvena pravarttamānāścaturṇāmupakāraṃ kurvanti |\ntejaḥ pācakabhāvena pravartamānaṃ caturṇāmupakāraṃ karoti |\nvāyurvāhanabhāvena pravartamānaścaturṇāmupakāraṃ karoti |\nākāśamavakāśadānena pravartamānaṃ caturṇāmupakāraṃ karoti |\nśabdasparśarūparasagandhavatī pañcaguṇā pṛthivī |\nśabdasparśarūparasavatyaścaturguṇā āpaḥ |\nśabdasparśarūpavat triguṇaṃ tejaḥ |\nśabdasparśavān dviguṇo vāyuḥ |\nśabdavadekaguṇamākāśam |\nevamākhyātāni pañca mahābhūtāni |\nathaiṣāṃ paryāyāḥ |\nbhūtāni bhūtaviśeṣāḥ vikārāḥ ākṛtayaḥ tanavaḥ vigrahāḥ śāntāḥ ghorāḥ mūḍhāḥ ityete ṣoḍaśavikārā vyākhyātāḥ |</p>\n\n<p><hi rend='bold'>[puruṣaḥ || Tats_3 ||]</hi></p>\n\n<p>athāha kaḥ puruṣa ityucyate |\npuruṣo 'nādiḥ sūkṣmaḥ sarvagataścetano 'guṇo nityo draṣṭā bhoktā 'karttā kṣetravidamalo 'prasavadharmī ceti |\nathāha kasmāt puruṣaḥ purāṇāt puriśayanāt purohitavṛttitvācca puruṣaḥ |\natha kasmādanādiḥ |\nnāsyādiranto madhyo vā vidyata ityanādiḥ |\nkasmāt sūkṣmaḥ |\nniravayavatvādatīndriyatvāt sūkṣmaḥ |\nkasmāt sarvagataḥ |\nsarvaṃ prāptamanena nāsya gaganamastīti sarvagataḥ |\nkasmāccetanaḥ |\nsukhaduḥkamohopalabdhimattvāt |\nkasmādaguṇaḥ |\nsattvarajastamāṃsyasminna santyato 'guṇaḥ |\nkasmānnityaḥ akṛtakatvādanutpādakatvācca |\nkasmād draṣṭā |\nprakṛtivikārānupalambhena iti |\nkasmādbhoktā |\ncetanabhāvāt sukhaduḥkhaparijñānācca |\nkasmādakartā |\nudāsīnatvādaguṇatvācca |\nkasmāt kṣetravid |\nkṣetrebhyo guṇān vettīti kṣetravid |\natha kasmādamalaḥ |\nśubhāśubhakarmāṇyasmin puruṣe na santītyamalaḥ |\nkasmādaprasavadharmī |\nnirbījatvāt |\nna kiñcidutpādayatītyarthaḥ |\nevameṣa sāṃkhyapuruṣo vyākhyātaḥ |\n<lg>\n<l>athāsya puruṣasya paryāyāḥ |</l>\n<l>puruṣaḥ ātmā pumān puṃguṇaḥ bahulaḥ jantuḥ jīvaḥ kṣetrajñaḥ naraḥ kaviḥ brahma akṣaraḥ prāṇaḥ ajaḥ yaḥ kaḥ saḥ eṣaḥ |</l>\n<l>evametāni pañcaviṃśatitattvāni vyākhyātāni |</l>\n<l>aṣṭau prakṛtayaḥ ṣoḍaśavikārāḥ puruṣaśceti ||</l>\n</lg></p>\n\n<lg>\n<l>  pañcaviṃśatitattvajño yatra kutrāśrame rataḥ /</l>\n<l>  jaṭī muṇḍī śikhī vāpi mucyate nātra saṃśayaḥ //</l>\n</lg>\n\n<p>atrāha puruṣaḥ kiṃ kartā akarttā veti |\nyadi karttā puruṣaḥ syāt tadā śubhāni kuryāt |\n<lg>\n<l>nanu vṛttitrayaṃ loke dṛṣṭaṃ puruṣasya tataḥ kiṃ guṇānāṃ kartṛtā 'siddhā ?</l>\n<l>  dharmākhyaṃ sauhityaṃ yamaniyamaniṣevaṇaṃ prakhyānam /</l>\n<l>  jñānaiśvaryavirāgāḥ prakāśanamiti sāttvikī vṛttiḥ //</l>\n</lg></p>\n\n<lg>\n<l>  rāgaḥ krodho lobhaḥ paraparivādo 'tiraudratā 'tuṣṭiḥ /</l>\n<l>  vikṛtākṛtipāruṣyaṃ prakhyātaiṣā tu rājasī vṛttiḥ //</l>\n</lg>\n\n<lg>\n<l>  pramādamadaviṣādā nāstikyaṃ strīprasaṅgitā nidrā /</l>\n<l>  ālasyaṃ nairghṛṇyamaśaucamiti tāmasī vṛttiḥ //</l>\n</lg>\n\n<p>etadvṛttitrayaṃ dṛṣṭvā loke guṇānāṃ kartṛtvaṃ siddhamiti cākarttā puruṣaḥ siddho bhavati ||</p>\n\n<lg>\n<l>  pravarttamānān prakṛterimān guṇān rajastamobhyāṃ viparītadarśanāt /</l>\n<l>  ahaṃ karomītyabudho 'bhimanyate tṛṇasya kubjīkaraṇe 'pyanīśvaraḥ //</l>\n</lg>\n\n<lg>\n<l>sarvamidaṃ mayā kṛtaṃ mamedamiti vadannabhimānādabudha unmattaḥ kartṛvadbhavati atrāha |</l>\n<l>  prakṛteḥ kriyamāṇāni guṇaiḥ karmāṇi sarvaśaḥ /</l>\n<l>  ahaṅkāravimūḍhātmā kartāhamiti manyate //</l>\n</lg>\n\n<lg>\n<l>  anāditvānnirguṇatvāt paramātmā 'yamavyayaḥ /</l>\n<l>  śarīrastho 'pi kauntaya na karoti na lipyate //</l>\n</lg>\n\n<lg>\n<l>evam |</l>\n<l>  prakṛtyaiva ca karmāṇi kriyamāṇāni sarvaśaḥ /</l>\n<l>  yaḥ paśyati tathātmānamakartāraṃ sa paśyati //</l>\n</lg>\n\n<p>  tatrāha kimayamekaḥ puruṣo bahavo vetyucyate /</p>\n\n<p>sukhaduḥkhamohasaṅkaraviśuddhakaraṇapāṭavajanmamaraṇakaraṇānāṃ nānātvāt puruṣabahutvaṃ siddhaṃ lokāśramavarṇabhedācca |\nyadyekaḥ puruṣaḥ syādekasmin sukhini sarva eva sukhinaḥ syuḥ |\nekasmin duḥkhini sarva eva duḥkhinaḥ syuḥ |\nekasmin karaṇapāṭave sarveṣāmeva karaṇapāṭavaṃ syāt |\nekasmiñjāte sarva eva jāyeran |\nekasmin mṛte sarva eva mriyeranniti |\nna caivam itaśca bahavaḥ puruṣāḥ siddhāḥ |\nākṛtigarbhāśayabhāvasaṅgatiśarīravibhāge liṅgabahutvāt |\nevaṃ tāvat sāṃkhyācāryāḥ kapilāsuripañcaśikhapatañjaliprabhṛtayo bahūn puruṣān varṇayanti |\n<lg>\n<l>vedāntavādina ācāryā hariharahiraṇyagarbhavyāsādaya ekamevātmānaṃ varṇayanti |</l>\n<l>kasmādevaṃ tadāha |</l>\n<l>  puruṣa evedaṃ sarvaṃ bhūtaṃ yacca bhāvyam /</l>\n<l>  utāmṛtatvasyeśāno yadanyenātirohati //</l>\n</lg></p>\n\n<lg>\n<l>  tadevāgnistadādityastadvāyustaddhi candramāḥ /</l>\n<l>  tadeva śukraṃ tadbrahma tadāpaḥ saḥ prajāpatiḥ //</l>\n</lg>\n\n<p>  tadeva satyamamṛtaṃ sa mokṣaḥ sā parā gatiḥ //</p>\n\n<p>  tadakṣaraṃ tat saviturvareṇyaṃ\n  yasmātparaṃ nāparamasti kiñcit //</p>\n\n<lg>\n<l>yasmānnāṇīyo na jyāyo 'sti kaścid vṛkṣa iva stabdho divi tiṣṭhatyekastenedaṃ pūrṇaṃ puruṣeṇa sarvam |</l>\n<l>  sarvataḥ pāṇipādāntaṃ sarvatokṣiśiromukham /</l>\n<l>  sarvataḥ śrutimalloke sarvamāvṛttya tiṣṭhati //</l>\n</lg>\n\n<lg>\n<l>  sarvendriyaguṇābhāsaṃ sarvendriyavivarjitam /</l>\n<l>  sarveṣāṃ prabhumīśānaṃ sarvasya śaraṇaṃ mahat //</l>\n</lg>\n\n<lg>\n<l>  sarvataḥ sarvatattvāni sarvātmā sarvasambhavaḥ /</l>\n<l>  sarvaṃ vilīyate yasmin tadbrahma munayo viduḥ //</l>\n</lg>\n\n<lg>\n<l>  eka eva hi bhūtātmā dehe dehe vyavasthitaḥ /</l>\n<l>  ekadhā bahudhā caiva dṛśyate jalacandravat //</l>\n</lg>\n\n<lg>\n<l>  sa hi sarveṣu bhūteṣu sthāvareṣu careṣu ca /</l>\n<l>  vasatyeko mahānātmā yena sarvamidaṃ tatam //</l>\n</lg>\n\n<lg>\n<l>  ekoyamātmā jagatāmekena bahudhā kṛtaḥ /</l>\n<l>  pṛthag vadanti cātmānaṃ jñānādikapravartane //</l>\n</lg>\n\n<lg>\n<l>  brāhmaṇe kṛmikīṭeṣu śvapāke śuni hastini /</l>\n<l>  paśugodaṃśamaśake samaṃ paśyanti paṇḍitāḥ //</l>\n</lg>\n\n<lg>\n<l>  eka eva yathā sūtraṃ suvarṇe vartate punaḥ /</l>\n<l>  muktāmaṇipravāleṣu mṛṇmaye rajate tathā //</l>\n</lg>\n\n<lg>\n<l>  tadvad goṣu manuṣyeṣu tadvaddhastimṛgādiṣu /</l>\n<l>  ekoyamātmā vijñeyaḥ sarvatraiva vyavasthitaḥ //</l>\n</lg>\n\n<p><hi rend='bold'>[traiguṇyam || Tats_4 ||]</hi></p>\n\n<p>atrāha kiṃ traiguṇyaṃ nāmocyate |\nsattvarajastamāṃsīti triguṇā eva traiguṇyam |\nsattvaṃ nāma prasādalāghavaprasannatābhiṣaṅgaprītituṣṭititikṣāsantoṣādilakṣaṇamanantabhedaṃ samāsataḥ sukhātmakam |\nrajo nāma śokatāpasvedastambhodvegaroṣamānādilakṣaṇamanantabhedaṃ samāsato duḥkhātmakam |\n<lg>\n<l>tamo nāmā '; 'cchādanāvaraṇabībhatsadainyagauravālasyanidrāpramādādilakṣaṇamanantabhedaṃ samāsato mohātmakam |</l>\n<l>etat traiguṇyaṃ vyākhyātam |</l>\n<l>  sattvaṃ prakāśakaṃ vidyādrajo vidyāt pravartakam /</l>\n<l>  tamo 'prakāśakaṃ vidyāttraiguṇyannāma saṃjñitam //</l>\n</lg></p>\n\n<p><hi rend='bold'>[sañcaraḥ || Tats_5 ||]</hi>\n<hi rend='bold'>[pratisañcaraḥ || Tats_6 ||]</hi></p>\n\n<p>atrāha kaḥ sañcaraḥ pratisañcaraśca |\natrocyate |\nutpattiḥ sañcaraḥ pralayaḥ pratisañcaraḥ |\ntatrotpattirnāmāvyaktāt prāgupadiṣṭāt sarvataḥ puruṣeṇa pareṇādhiṣṭhitā buddhirutpadyate |\naṣṭaguṇā buddhiḥ |\nbuddhitattvādahaṅkāra utpadyate |\nsa cāhaṃkārastrividho vaikārikastaijaso bhūtādiriti |\ntatra vaikārikādahaṃkārādeva indriyāṇi cotpadyante |\nbhūtādestanmātrāṇi |\ntaijasādubhayam |\ntanmātrebhyo bhūtānīti sañcaraḥ |\npratisañcaro nāma bhūtāni tanmātreṣu līyante |\ntanmātrāṇīndriyāṇi cāhaṃkāre |\nahaṃkāro buddhau |\nbuddhiravyakte |\ntadavyaktaṃ kvacinna līyate |\nkasmādanutpadyamānatvāt prakṛtiṃ puruṣañcaiva viddhyanādi ityevaṃ pratisañcaro vyākhyātaḥ |</p>\n\n<p><hi rend='bold'>[adhyātmam adhibhūtam adhidaivataṃ ca || Tats_7 ||]</hi></p>\n\n<p>tatrāha kiṃ tadadhyātmamadhibhūtamadhidaivataṃ ceti |\ntatrocyate |\nbuddhiradhyātmam boddhavyamadhibhūtaṃ brahmā tatrādhidaivatam |\nahaṃkāro 'dhyātmaṃ mantavyamadhibhūtaṃ rudrastatrādhidaivatam |\nmano 'dhyātmaṃ saṃkalpitavyamadhibhūtaṃ candrastatrādhidaivatam |\nśrotramadhyātmaṃ śrotavyamadhibhūtamākāśastatrādhidaivatam |\ntvagadhyātmaṃ sparśayitavyamadhibhūtaṃ vāyustatrādhidaivatam |\ncakṣuradhyātmaṃ draṣṭavyamadhibhūtamādityastatrādhidaivatam |\njihvādhyātmaṃ rasayitavyamadhibhūtaṃ varuṇastatrādhidaivatam |\nghrāṇamadhyātmaṃ ghrātavyamadhibhūtaṃ pṛthvī tatrādhidaivatam |\nvāgadhyātmaṃ vaktavyamadhibhūtaṃ agnistatrādhidaivatam |\npāṇī adhyātmaṃ grahītavyamadhibhūtamindrastatrādhidaivatam |\npādāvādhyātmaṃ gantavyamadhibhūtaṃ viṣṇustatrādhidaivatam |\npāyuradhyātmamutsraṣṭavyamadhibhūtaṃ mitrastatrādhidaivatam |\nupasthamadhyātmamānandayitavyamadhibhūtaṃ prajāpatistatrādhidaivatam |\nevametat trayodaśavidhasya karaṇasyādhyātmamadhibhūtamadhidaivataṃ vyākhyātam |</p>\n\n<lg>\n<l>  tattvāni yo vedayate yathāvad guṇasvarūpāṇyadhidaivataṃ ca /</l>\n<l>  vimuktapāpmā gatadoṣasaṅgho guṇāṃstu bhuṅkte na guṇaiḥ sa bhajyate //</l>\n</lg>\n\n<p><hi rend='bold'>[pañcābhibuddhayaḥ || Tats_8 ||]</hi></p>\n\n<p>atha kāstāḥ pañcābhibuddhaya ucyate |\nvyavasāyo 'bhimānecchā kartavyatā kriyeti |\nabhimukhī buddhiridaṃ karaṇīyaṃ mayeti vyavasāyo buddhikriyā |\nātmaparātmasvarūpapratyayābhimukho 'bhimāno 'haṃkāro buddheḥ kriyā |\nicchā vāñchā saṅkalpo manaso buddhikriyā |\nśabdādiviṣayālocanaśravaṇādilakṣaṇakartavyatā buddhīndriyāṇāṃ buddhikriyā |\nvacanādilakṣaṇabuddhikriyā karmendriyāṇāṃ sā kriyeti |\nevametāḥ pañcābhibuddhayo vyākhyātāḥ |</p>\n\n<p><hi rend='bold'>[pañcakarmayonayaḥ || Tats_9 ||]</hi></p>\n\n<p>atha kāstāḥ pañcakarmayonaya ucyante |\ndhṛtiḥ śraddhā sukhā 'vividiṣā vividiṣā ca pañcakarmayonayaḥ |</p>\n\n<lg>\n<l>  bāhyakarmāṇi saṃkalpya pratītaṃ yo 'bhirakṣati /</l>\n<l>  tanniṣṭhastatpratiṣṭhaśca dhṛteretaddhi lakṣaṇam //</l>\n</lg>\n\n<lg>\n<l>  svādhyāyo brahmacaryaṃ ca yajanaṃ yājanaṃ tapaḥ /</l>\n<l>  dānaṃ pratigraho homaḥ śraddhāyā lakṣaṇaṃ smṛtam //</l>\n</lg>\n\n<lg>\n<l>  sukhārthaṃ yastu seveta brahmakarmatapāṃsi ca /</l>\n<l>  prāyaścittaparo nityaṃ sukheyaṃ parikīrtitā //</l>\n</lg>\n\n<p>  viṣayamadhumiśritāntaḥkāraṇatvamavividiṣā /</p>\n\n<lg>\n<l>vividiṣā ca dhyānināṃ prajñānayoniḥ |</l>\n<l>  ekatvaṃ ca pṛthaktvaṃ ca nityaṃ caivamacetanam /</l>\n<l>  sūkṣmaṃ satkāryamakṣobhyaṃ jñeyā vividiṣā ca sā //</l>\n</lg>\n\n<p>  kāryakāraṇakṣayakarī vividiṣā prākṛtikī vṛttiḥ /</p>\n\n<p>dhṛtiḥ śraddhā sukhā 'vividiṣā catasro bandhāya vidiṣaikā mokṣāya |\nevametā pañca karmayonayo vyākhyātāḥ |</p>\n\n<p><hi rend='bold'>[pañcavāyavaḥ || Tats_10 ||]</hi></p>\n\n<p>atrāha ke pañcavāyava ucyante |</p>\n\n<p>prāṇopānaḥ samānaśca udāno vyāna eva ca |</p>\n\n<p>ityete vāyavaḥ pañca śarīreṣu śarīriṇām |</p>\n\n<p>tatra prāṇo nāma vāyurmukhanāsikādhiṣṭhātā praṇayanātprakramaṇācca prāṇa ityabhidhīyate |\napāno nāma vāyurnābhyadhiṣṭhitāpanayanādadhogamanāccāpāna ityabhidhīyate |\nsamāno nāma vāyurhṛdadhiṣṭhātā samanayanāt saṅgamanācca samāna ityabhidhīyate |\nudāno nāma vāyuḥ kaṇṭhādhiṣṭhātā ūrdhvagamanādutkramaṇāccodāna ityabhidhīyate |\nvyāno nāma vāyuḥ sandhyadhiṣṭhātā vikṣepaṇādvijṛmbhaṇācca vyāna ityabhidhīyate |\niti pañcavāyavo vyākhyātāḥ |</p>\n\n<p><hi rend='bold'>[pañcakarmātmānaḥ || Tats_11 ||]</hi></p>\n\n<p>atrāha ke te pañcakarmātmāna ityucyate |\nvaikārikastaijaso bhūtādiḥ sānumāno niranumānaśca |\ntatra vaikārikaḥ śubhakarmakartā |\ntaijaso 'śubhakarmakartā |\nbhūtādirmūḍhakarmakartā |\nsānumānaḥ śubhamūḍhakarmakartā |\nniranumāno 'śubhamūḍhakarmakartā caivaṃ pañcakarmātmāno vyākhyātāḥ |</p>\n\n<p><hi rend='bold'>[pañcaparvāvidyā || Tats_12 ||]</hi></p>\n\n<p>atrāha kā sā pañcaparvāvidyetyucyate |\ntamo moho mahāmohastāmiśro 'ndhatamisraśceti |\ntatra tamomohāvubhāvaṣṭātmakau |\nmahāmoho daśātmakaḥ |\ntāmisrondhatāmisraścāṣṭādaśātmakau |\ntamo nāmāṣṭasu prakṛtiṣvavyaktabuddhyahaṃkārapañcatanmātrasaṃjñitāsvanātmasvātmābhimānastama ityabhidhīyate |\nmoho nāmāṇimādyaṣṭaiśvaryaprāptaye yo 'bhimāna utpadyate sa moha ityabhidhīyate |\nmahāmoho nāma dṛṣṭānuśravikeṣu śabdādiviṣayeṣu daśasu vṛttiṣu muktohamiti manyate sa mahāmoha ityabhidhīyate |\ntāmisro nāmāṣṭaguṇaiśvarye 'ṇimādye daśavidhe ca viṣaye yo dveṣo 'pratihatastatra yad duḥkhamutpadyate 'sau tāmisra ityabhidhīyate |\nandhatāmisro nāmāṣṭaguṇaiśvarye 'ṇimādye daśavidhe ca viṣaye siddhe maraṇakāle yo viṣāda utpadyate so 'ndhatāmisra ityabhidhīyate |\nevameṣā pañcaparvā 'vidyā dviṣaṣṭibhedā vyākhyātāḥ |</p>\n\n<p><hi rend='bold'>[aṣṭāviṃśatidhāśaktiḥ || Tats_13 ||]</hi></p>\n\n<p>atrāha kā sāṣṭāviṃśatidhāśaktiratrocyate |\nekādaśendriyavadhāḥ saptadaśa tuṣṭisiddhi(buddhi)vadhāḥ |\neṣāṣṭāviṃśatidhāśaktiriti |\ntatrendriyavadhāstāvaducyante |\nśrotre bādhiryaṃ jihvāyāṃ jaḍatvaṃ tvaci kuṣṭhitvaṃ cakṣuṣyarūpatvaṃ nāsikāyāmaghrāṇatvaṃ vāci mūkatvaṃ hastayoḥ kuṇitvaṃ pādayoḥ paṅgutvaṃ vāgindriya udāvarta upasthendriye klaibyaṃ manasyunmāda ityekādaśendriyavadhāḥ |</p>\n\n<p><hi rend='bold'>[navadhā tuṣṭiḥ || Tats_14 ||]</hi>\n<hi rend='bold'>[aṣṭadhā siddhiḥ || Tats_15 ||]</hi></p>\n\n<p>saptadaśatuṣṭisiddhivadhā nāma viparyayāstuṣṭisiddhīnām |\ntuṣṭiviparyayāstāvaducyante |\ntatra nāsti pradhānamiti yā pratipattiranantā |\nevamahamityātmajñāne tāmasalīnā tathāhaṃkārasyādarśanamavidyā |\nnaiva santi tanmātrāṇi bhūtakāraṇānītyavṛṣṭiḥ |\nviṣayāṇāmarjane pravṛttirasutārā |\nrakṣaṇe tu pravṛttirasupārā ca |\nkṣayadoṣamadṛṣṭvā 'rthe pravṛttirasunetrā |\nbhogā śaktirasumarīcikā |\nhiṃsādoṣamapaśyato bhogārambho 'nuttamāmbhasikā |\niti tuṣṭiviparyayā navadhā 'tuṣṭayo vyākhyātāḥ |</p>\n\n<p>atha siddhiviparyayā asiddhayo 'ṣṭau cābhidhīyante |\nnānātvaṃ bhūtamātrasyaikātvamāvirbhūtamatāramucyate |\nśabdamātraśravaṇādviparītagrahaṇamāsutāraṃ yathā nānātvajño mukta iti śrutvā viparītaṃ pratipanno nānātvajño hyamukta iti |\nadhyayanaśravaṇābhiniviṣṭasyāpi jaḍatvādasacchāstropahatabuddhitvādvā pañcaviṃśatitattvajñānasiddhirna bhavati tadā 'tāratāraṃ tadajñānam |\nkasyacidādhyātmikena duḥkhenābhibhūtasyāpi saṃsāre 'nudvegādajijñāsorna jñānaṃ tatpramādam |\nevamapramuditāpramodamānayoścānyonyayordvayamaparaṃ draṣṭavyam |\nsuhṛdupadiṣṭe 'pyaniścayabuddherajñānam parasparamasampā |\nasampāvacanādathavā parāṅmukhe gurau durbhāgyasya jñānāsiddhistadajñānamasatpramuditamiti |\nevamete siddhiviparyayā asiddhayo 'ṣṭau vyākhyātāḥ |\nevameṣā 'ṣṭaviṃśatidhā 'śaktirvyākhyātā |</p>\n\n<p>atrāha kā sā navadhā tuṣṭiratrocyate |\nprakṛtiṃ paramārthatvena parikalpya parituṣṭe mādhyasthaṃ labhate tasya tuṣṭyā sā tāntrikī saṃjñā 'mbha iti |\naparo buddhiṃ paramārthavena pratipadya parituṣṭastasyāstuṣṭeḥ śalilā iti saṃjñā |\nanyo 'haṃkāraṃ paramārthatvenābhyupagamya parituṣṭastasyātuṣṭeḥ rodha iti saṃjñā |\nitarastanmātrāṇi bhogyāni paramārthatvena viniścitya parituṣṭastasya tuṣṭervṛṣṭiriti saṃjñā |\nevamādhyātmikyaścatasrastuṣṭayo bhavanti |\ncatasṛṣvapi tuṣṭiṣu nāsti mokṣastattvajñānasyāsambhavāt |\nvāhyārthārjanarakṣaṇakṣayasaṅgahiṃsādidoṣadarśanādviṣayoparame pañcatuṣṭayo bhavanti |\narthānāmarjane doṣadarśanāt tuṣṭaḥ pravrajitasyāpi nāsti mokṣastattvajñānābhāvāt |\nsā pañcamī tuṣṭiḥ sutāretyabhidhīyate |\nanyorthānāṃ rakṣaṇe doṣadarśanāt tuṣṭaḥ pravrajitasyāpi nāsti mokṣastattvajñānābhāvāt sā ṣaṣṭhī tuṣṭiḥ supāretyuṣyate |\nanyorthānāṃ kṣayadoṣadarśanāt tuṣṭaḥ pravrajitasyāpi nāsti mokṣastattvajñānābhāvāt sā saptamī tuṣṭiḥ sunetretyabhidhīyate |\nanyorthānāṃ saṅgadoṣadarśanāt tuṣṭaḥ pravrajitasyāpi nāsti mokṣastattvajñānābhāvāt sāṣṭamī tuṣṭiḥ sumarīciketyabhidhīyate |\nanyo bhūtānāmarthanimittaṃ hiṃsādidoṣadarśanānnivṛttastuṣṭaḥ pravrajitasyāpi nāsti mokṣastattvajñānābhāvāt sā navamī tuṣṭiruttamāmbhasiketyabhidhīyate |\nityetā navatuṣṭayo vyākhyātāḥ |</p>\n\n<p>atrāha kāṣṭau siddhaya ityatrocyate |\nyadūhane jñānamutpadyate tattvabhāvabhūteṣu sā prathamā siddhistāreyabhidhīyate |\nyacchabdamātreṇa jñānamutpadyate tattvabhāvabhūteṣu sā siddhiḥ sutāretyabhidhīyate |\nyadadhyayanena jñānamutpadyate tattvabhāvabhūteṣu sā tṛtīyā siddhistārayantītyabhidhīyate |\nyadādhyātmikasya duḥkhasyāpanodanaṃ kṛtvā jñānamutpadyate tattvabhāvabhūteṣu sā caturthī siddhiḥ pramuditetyabhidhīyate |\nyadādhibhautikasya duḥkhasyāpanodanaṃ kṛtvā jñānam utpadyate tattvabhāvabhūteṣu sā pañcamī siddhiḥ pramuditetyabhidhīyate |\nyadādhidaivikasya duḥkhasyāpanodanaṃ kṛtvā jñānamutpadyate tattvabhāvabhūteṣu sā ṣaṣṭhī siddhiḥ pramodamānetyabhidhīyate |\nyattu snigdhasaṃsargāvyapayājjñānamutpadyate tattvabhāvabhūteṣu sā sapramī siddhiḥ ramyaketyabhidhīyate |\nyat paricaryādānena jñānamutpadyate tattvabhāvabhūteṣu paritoṣite gurau siddhiḥ satpramuditetyabhidhīyate |\nityetā aṣṭasiddhayo vyākhyātāḥ |</p>\n\n<p><hi rend='bold'>[daśadhā mūlikārthāḥ || Tats_16 ||]</hi></p>\n\n<lg>\n<l>atrāha ke daśamūlikārthā ityatrocyate |</l>\n<l>  astitvamekatvamathārthavattvaṃ parārthamanyatvamakartṛtā ca /</l>\n<l>  yogo viyogo vahavaḥ pumāṃsaḥ sthitiḥ śarīrasya ca śeṣavṛttiḥ //</l>\n</lg>\n\n<p>ityete daśamūlikārthāḥ |</p>\n\n<p>saṅghātaparārthatvāditi puruṣāstitvaṃ siddham |\nbhedānāṃ parimāṇāt kāraṇamastyavyaktamiti paryāyadvayena pradhānasyāstitvaṃ siddham |\nhetumadanityamityekatvaṃ siddham |\nprītyaprītiviṣādātmakā ityarthavattvaṃ siddham |\nnānāvidhairupāyairiti parārthatvaṃ siddham |\ntriguṇamaviveki viṣaya ityanyatvaṃ siddham |\ntasmācca viparyāsādityakartṛtvaṃ siddham |\npuruṣasya darśanārthaṃ kaivalyārthaṃ tathā pradhānasyāpīti yogasiddhiḥ |\nprāpte śarīrabhede caritārthatvāditi viyogasiddhiḥ |\njanmamaraṇakaraṇānāmiti puruṣabahutvaṃ siddham |\ncakrabhramivaditi śeṣavṛttiḥ siddhā |\nete daśamūlikārthā vyākhyātāḥ |\neteṣāṃ daśānāṃ prāgupadiṣṭānāṃ ca pañcāśatpratyayāḥ |\nete ca ṣaṣṭipadārthāḥ ṣaṣṭitantramityucyate |</p>\n\n<p><hi rend='bold'>[anugrahasargaḥ || Tats_17 ||]</hi></p>\n\n<p>atrāha ko 'nugrahasargaḥ atrocyate |\nbāhyān pañcatanmātrebhyaścotpādyānugrahasargadhyānotpannenādhāravarjitān putrān dṛṣṭvā tebhyastanmātrebhyo 'nugrahasargamasṛjadbrahmā |</p>\n\n<p><hi rend='bold'>[caturdaśavidho bhūtasargaḥ || Tats_18 ||]</hi></p>\n\n<p>atrāha kaścaturdaśavidho bhūtasarga ityatrocyate |\naṣṭavikalpo daivaḥ paiśāco rākṣaso yākṣo gāndharva aindraḥ prājāpatyo brāhma ityaṣṭau devayonayaḥ |\npañcadhā tiryagyonaśca paśupakṣimṛgasarīsṛpasthāvarā iti |\ngavādimūṣakāntāḥ paśavaḥ |\ngaruḍādimaśakāntāḥ pakṣiṇaḥ |\nsiṃhādiśṛgālāntāḥ mṛgāḥ |\nśeṣādikīṭāntāḥ sarīsṛpāḥ |\n<lg>\n<l>parvatāditṛṇāntāḥ sthāvarāḥ |</l>\n<l>mānuṣyaṃ caikavidhaṃ brāhmaṇādicāṇḍālāntam |</l>\n<l>aṣṭavikalpo daivastiryagyonaśca pañcadhā bhavati |</l>\n<l>mānuṣyaścaikavidhaḥ samāsato bhautikaḥ sargaḥ ||</l>\n</lg></p>\n\n<p><hi rend='bold'>[trividho dhātusargaḥ || Tats_19 ||]</hi></p>\n\n<p>samāsato ye tridhāḥ sargāḥ tatrāha kastrividho dhātusargaḥ atrocyate sūkṣmāḥ mātāpitṛjāḥ prabhūtā iti |\njñānendriyapañcaprāṇabuddhimanasāṃ gaṇaḥ sūkṣmaḥ |\n<lg>\n<l>liṅgaśarīrāṇītyarthaḥ |</l>\n<l>mātāpitṛjā ṣāṭkauśikāḥ tatra mātṛto lomalohitamāṃsāni pitṛtaḥ snāyvasthimajjāna iti ṣaṭko gaṇaḥ |</l>\n<l>prabhūtāḥ pañcamahābhūtāni mahābhūte ghaṭādīnāṃ niveśa iti trividho dhātusargo vyākhyātaḥ |</l>\n<l>etatsaṃsāramaṇḍalamuktam ||</l>\n</lg></p>\n\n<p><hi rend='bold'>[trividho bandhaḥ || Tats_20 ||]</hi></p>\n\n<p>atrāha kastrividho bandya ityatrocyate |\nprakṛtibandho vaikārikabandho dakṣiṇābandhaśceti |\ntatra prakṛtibandho nāmāṣṭau prakṛtayastāḥ paratenābhimanyamānasya prakṛtilayaḥ prakṛtibandha ityucyate |\ntatra vaikārikabandho nāma pravrajitānāṃ laukikānāṃ vaikārikairindriyairvaśīkṛtānāṃ śabdādiviṣaye praśaktānāmajitendriyāṇāmajñānināṃ kāmamohitānāṃ vaikārikabandha ityucyate |\ndakṣiṇābandho nāma brahmacārigṛhasthabhikṣuvaikhānasānāṃ kāmamohopahatacetasāmabhimānapūrvikāṃ dakṣiṇāṃ prayacchatāṃ dakṣiṇābandha ityucyate |\niti trividho bandho vyākhyātaḥ |\nuktaṃ ca |</p>\n\n<lg>\n<l>  prākṛtena tu bandhena tathā vaikārikeṇa ca /</l>\n<l>  dakṣiṇābhistṛtīyena bandhoyaṃ ca nigadyate //</l>\n</lg>\n\n<p><hi rend='bold'>[trividho mokṣaḥ || Tats_21 ||]</hi></p>\n\n<p>atrāha kastrividho mokṣa ityatrocyate |</p>\n\n<p>jñānodrekādindriyarāgopaśamāt kṛtsnakṣayācceti |\n<lg>\n<l>jñānodrekādindriyarāgopaśamāt svadharmādharmakṣayo bhavati dharmādharmakṣayācca kaivalyamiti |</l>\n<l>uktaṃ ca |</l>\n<l>  ādyo hi mokṣo jñānena dvitīyo rāgasaṃkṣayāt /</l>\n<l>  kṛtsnakṣayāt tṛtīyastu vyākhyātaṃ mokṣalakṣaṇam //</l>\n</lg></p>\n\n<p><hi rend='bold'>[trividhaṃ pramāṇam || Tats_22 ||]</hi></p>\n\n<p>kiṃ trividhaṃ pramāṇamityatrocyate |\ndṛṣṭamanumānamāptavacanaṃ ceti etat trividhaṃ pramāṇam |\ndṛṣṭaṃ tāvadvyākhyāyate yāvadindriyāṇāṃ pañcendriyārthāḥ pratyakṣā eva dṛṣṭam |\nanumānam pramāṇaṃ liṅgadarśane jāyamānaṃ jñānam |\nyathā meghodayena vṛṣṭiḥ sādhyate bakapaṅktibhiḥ salilam dhūmenāgniḥ tadanumānam |\npratyakṣeṇānumānena vā yortho na sādhyate sa āptavacanāt sādhyate |\n<lg>\n<l>yathendro devānāṃ rājā uttarāḥ kuravaḥ sauvarṇo meruḥ svarge 'psarasa iti |</l>\n<l>ta indrādayaḥ pratyakṣānumānāsādhyāśca vasiṣṭādayo munayo vadanti santīndrādayaḥ āgamopyasti |</l>\n<l>  svakarmaṇyabhiyukto yo rāgadveṣavivarjitaḥ /</l>\n<l>  jñānavān śīlasampanna āpto jñeyastu tādṛśaḥ //</l>\n</lg></p>\n\n<p>evametat trividhaṃ pramāṇamabhihitam |\natrāha tena trividhena pramāṇena kiṃ sādhyate atrocyate |\nyathā loke mānena prasthādinā dhānyāni mīyante |\ntulayā candanādīni dravyāṇi |\nevamanena tattvabhāvabhūtāni pramīyante |\ntrividhena duḥkhenābhibhūto brāhmaṇaḥ kapilamaharṣiśaraṇamupāgataḥ atrāha |</p>\n\n<p><hi rend='bold'>[trividhaṃ duḥkham || Tats_23 ||]</hi></p>\n\n<p>kiṃ trividhaṃ duḥkhamityatrocyate |\nādhyātmikamādhibhautikamādhidaivikamiti |\ntatrādhyātmikaṃ dvividhaṃ śārīraṃ mānasaṃ ceti |\nśarīre bhavaṃ śārīram manasi bhavaṃ mānasaṃ ceti |\ntatra śārīraṃ nāma vātapittaśleṣmaṇāṃ vaiṣamyādyadduḥkhamutpadyate jvarātisāravisūcikāmūrchādikaṃ tacchārīramucyate |\nkāmakrodhalobhamohamaderṣyādikaṃ priyaviyogādikaṃ tanmānasamityucyate |\nadhibhūtebhyo bhavamādhibhautikam |\nmānuṣapaśumṛgasarīsṛpasthāvarebhyo yadduḥkhamutpadyate tadādhibhautikam |\nadhidevebhyo jātamādhidaivikam |\nśītoṣṇavātavarṣāsannipātādinimittaṃ yadduḥkhamutpadyate tadādhidaivikam |\nanena trividhena duḥkhenābhibhūtasya brāhmaṇasya jijñāsotpanā |\n<lg>\n<l>jñātumicchā jijñāsā |</l>\n<l>yathā tṛṣitasya pānīyaṃ pātumicchā pipāsā |</l>\n<l>etatsamāsato niḥśreyasaṃ jñānam |</l>\n<l>yajjñātvā punarjanma na syāditi ||</l>\n</lg></p>\n\n<lg>\n<l>  etanmaharṣervijñānaṃ kapilasya mahātmanaḥ /</l>\n<l>  yacchrutvā brāhmaṇaḥ śreyaḥ kṛtakṛtyo 'bhavat tadā //</l>\n</lg>\n\n<lg>\n<l>  sāṃkhyasūtrakrameṇaiṣā vyākhyātā kramadīpikā /</l>\n<l>  anuṣṭupchandasā cātra jñeyaṃ ślokaśatatrayam //</l>\n</lg>\n\n<p>iti śrītattvasamāsākhyā sūtravṛttiḥ samāptā ||</p>\n\n  </body>\n\n"
}