{
  "file_title": "tattvasamāsasūtravṛtti",
  "file_title_normal": "tattvasamasasutravrtti",
  "metadata": {
    "original_title": "Tattvasamāsasūtravṛtti or Kramadīpikā (cf. final verse), a commentary on the Tattvasamāsa, an abstract of Sāṃkhya philosophy in (23-) 25 sūtras.",
    "contributors": [
      {
        "role": "data entry",
        "name": "Dhaval Patel",
        "when": ""
      },
      {
        "role": "contribution to GRETIL",
        "name": "Dhaval Patel",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Vindhyesvari Prasada Dvivedin in: Sāmkhyasaṅgrahaḥ (Chowkhamba Sanskrit Series, 50,1 [fasc. 286], pp. 117-140)"
  },
  "body": [
    {
      "tag": "p",
      "attributes": {},
      "text": "Tattvasamāsasūtravṛttiḥ /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pañcaviṃśatitattveṣu janmanā jñānamāptavān /"
        },
        {
          "tag": "l",
          "attributes": {},
          "text": "ādisṛṣṭau namastasmai kapilāya maharṣaye // 1 //"
        }
      ]
    },
    {
      "tag": "p",
      "attributes": {},
      "text": "athātastattvasamāsākhyasāṅkhyasūtrāṇi vyākhyāsyāmaḥ |\niha kaścidbrāhmaṇastrividhena duḥkhenābhibhūtaḥ sāṅkhyācāryaṃ kapilamaharṣiṃ śaraṇamupāgataḥ | svakulanāmagotrasvādhyāyaṃ nivedyāha |\nbhagavan kimiha paraṃ kiṃ yāthātathyaṃ kiṃ kṛtvā kṛtakṛtyaḥ syāmiti |\nkapila uvāca kathayiṣyāmi |"
    },
    {
      "tag": "l",
      "attributes": {},
      "text": "aṣṭau prakṛtayaḥ || Tats_1 ||"
    },
    {
      "tag": "l",
      "attributes": {},
      "text": "ṣoḍaśa vikārāḥ || Tats_2 ||"
    },
    {
      "tag": "l",
      "attributes": {},
      "text": "puruṣaḥ || Tats_3 ||"
    },
    {
      "tag": "l",
      "attributes": {},
      "text": "traiguṇyam || Tats_4 ||"
    },
    {
      "tag": "l",
      "attributes": {},
      "text": "sañcaraḥ || Tats_5 ||"
    },
    {
      "tag": "l",
      "attributes": {},
      "text": "pratisañcaraḥ || Tats_6 ||"
    },
    {
      "tag": "l",
      "attributes": {},
      "text": "adhyātmam adhibhūtam adhidaivataṃ ca || Tats_7 ||"
    },
    {
      "tag": "l",
      "attributes": {},
      "text": "pañcābhibuddhayaḥ || Tats_8 ||"
    },
    {
      "tag": "l",
      "attributes": {},
      "text": "pañcakarmayonayaḥ || Tats_9 ||"
    },
    {
      "tag": "l",
      "attributes": {},
      "text": "pañcavāyavaḥ || Tats_10 ||"
    },
    {
      "tag": "l",
      "attributes": {},
      "text": "pañcakarmātmānaḥ || Tats_11 ||"
    },
    {
      "tag": "l",
      "attributes": {},
      "text": "pañcaparvā 'vidyā || Tats_12 ||"
    },
    {
      "tag": "l",
      "attributes": {},
      "text": "aṣṭāviṃśatidhā 'śaktiḥ || Tats_13 ||"
    },
    {
      "tag": "l",
      "attributes": {},
      "text": "navadhā tuṣṭiḥ || Tats_14 ||"
    },
    {
      "tag": "l",
      "attributes": {},
      "text": "aṣṭadhā siddhiḥ || Tats_15 ||"
    },
    {
      "tag": "l",
      "attributes": {},
      "text": "daśadhā mūlikārthāḥ || Tats_16 ||"
    },
    {
      "tag": "l",
      "attributes": {},
      "text": "anugrahasargaḥ || Tats_17 ||"
    },
    {
      "tag": "l",
      "attributes": {},
      "text": "caturdaśavidho bhūtasargaḥ || Tats_18 ||"
    },
    {
      "tag": "l",
      "attributes": {},
      "text": "trividho dhātusargaḥ || Tats_19 ||"
    },
    {
      "tag": "l",
      "attributes": {},
      "text": "trividho bandhaḥ || Tats_20 ||"
    },
    {
      "tag": "l",
      "attributes": {},
      "text": "trividho mokṣaḥ || Tats_21 ||"
    },
    {
      "tag": "l",
      "attributes": {},
      "text": "trividhaṃ pramāṇam || Tats_22 ||"
    },
    {
      "tag": "l",
      "attributes": {},
      "text": "trividhaṃ duḥkham || Tats_23 ||"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "etat paramparayā yāthātathyametat samyag jñātvā kṛtakṛtyaḥ syānna punastrividhena duḥkhenābhibhūyate |"
        },
        {
          "tag": "l",
          "attributes": {},
          "text": "iti tattvasamāsākhyasāṅkhyasūtrāṇi ||"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[aṣṭau prakṛtayaḥ || Tats_1 ||]"
        }
      ]
    },
    {
      "tag": "p",
      "attributes": {},
      "text": "atha kā aṣṭau prakṛtaya ityatrocyate |\navyaktaṃ buddhirahaṅkāraḥ pañca tanmātrāṇītyetā aṣṭau prakṛtayaḥ |\ntatrāvyaktaṃ tāvaducyate yathā loke vyajyante ghaṭapaṭakuḍyaśayanakādyā na tathā vyajata ityavyaktam | śrotrādibhirindriyairna gṛhyata ityarthaḥ |\nkasmāt anādimadhyāntatvānniravayavatvācca ||"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "aśabdamasparśamarūpamavyayaṃ tathā ca nityaṃ rasagandhavarjitam /"
        },
        {
          "tag": "l",
          "attributes": {},
          "text": "anādimadhyaṃ mahataḥ paraṃ dhruvaṃ pradhānametat pravadanti sūrayaḥ //"
        }
      ]
    },
    {
      "tag": "p",
      "attributes": {},
      "text": "sūkṣmamaliṅgamacetanamanādinidhanaṃ tathāprasavadharmi niravayavamekameva hi sādhāraṇametadavyaktam |\navyaktasyāmī paryāyaśabdā bhavanti |\navyaktaṃ pradhānaṃ brahma paraṃ dhruvaṃ bahudhānakamakṣaraṃ kṣetraṃ tamaḥprasūtamiti |"
    },
    {
      "tag": "p",
      "attributes": {},
      "text": "kā buddhiratrocyate |\nadhyavasāyo buddhiḥ |\nsoyamadhyavasāyo gavādiṣu dravyeṣu yasmāt pratipattiḥ |\nevametannānyathā |\ngaurevāyaṃ nāśvaḥ |\nsthāṇurevāyaṃ na puruṣaḥ |\nityeṣā buddhiḥ |\nasyāstu buddheraṣṭau rūpāṇi bhavanti dharmo jñānaṃ vairāgyamaiśvaryamiti |\ntatra dharmo nāmādharmaviparyayaḥ śrutismṛtivihitaḥ śiṣṭācārāviruddhaḥ śubhalakṣaṇaḥ |\njñānaṃ nāmājñānaviparyayastattvabhāvabhūtānāṃ sambodhaḥ |\nvairāgyaṃ nāmāvairāgyaviparyayaḥ śabdādiviṣayeṣvaprasaktiḥ |\naiśvaryaṃ nāmānaiśvaryaviparyayo 'ṇimādayo 'ṣṭaguṇāḥ |\netāni sāttvikāni catvāri |\nadharmo 'jñānamavairāgyamanaiśvaryamiti adharmo nāma dharmaviparyayaḥ śrutismṛtiviruddhaḥ śiṣṭācāraviruddho 'śubhalakṣaṇaḥ |\najñānaṃ nāma jñānaviparyayastattvabhāvabhūtānāmanavabodhaḥ |\navairāgyaṃ nāma vairāgyaviparyaḥ śabdādiviṣayeṣvabhiṣaṅgaḥ |\nanaiśvaryaṃ nāmaiśvaryaviparyayo 'ṇimādirahitatvam |\netāni tāmasāni catvāri |\ntatra dharmeṇa nimittenordhvagamanam |\njñānena nimittena mokṣaḥ |\nvairāgyeṇa nimittena prakṛtilayaḥ |\naiśvaryanimittenā 'pratihatagatirbhavati |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "evameṣāṣṭarūpā buddhirvyākhyātā |"
            },
            {
              "tag": "l",
              "attributes": {},
              "text": "buddheramī paryāyaśabdā bhavanti |"
            },
            {
              "tag": "l",
              "attributes": {},
              "text": "mano matirmahān brahmā khyātiḥ prajñā śrutirdhṛtiḥ /"
            },
            {
              "tag": "l",
              "attributes": {},
              "text": "prajñānaṃ santatiḥ smṛtirdhīrbuddhiḥ parikathyate //"
            }
          ]
        }
      ]
    },
    {
      "tag": "p",
      "attributes": {},
      "text": "atrāha ko 'haṅkāra ityucyate |\nabhimāno 'haṅkāraḥ |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ahaṃ śabde ahaṃ sparśe ahaṃ rūpe ahaṃ rase /"
        },
        {
          "tag": "l",
          "attributes": {},
          "text": "ahaṃ gandhe ahaṃ svāmī dhanavānahamīśvaraḥ // 1 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ahaṃ bhogī ahaṃ dharme 'bhiṣikto 'sau mayā hataḥ /"
        },
        {
          "tag": "l",
          "attributes": {},
          "text": "ahaṃ haniṣye balibhiḥ parairityevamādikaḥ // 2 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yo 'yamabhimānapratyayo so 'haṅkāraḥ |"
        },
        {
          "tag": "l",
          "attributes": {},
          "text": "ahaṅkārasyā 'mī paryāyaśabdāḥ |"
        },
        {
          "tag": "l",
          "attributes": {},
          "text": "ahaṅkāro vaikārikastaijaso bhūtādiḥ sānumāno niranumānaśceti ||"
        }
      ]
    },
    {
      "tag": "p",
      "attributes": {},
      "text": "atrāha kāni pañcatanmātrāṇītyucyate |\nahaṅkārānvitāni pañcatanmātrāṇi śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātraṃ ceti pañcatanmātrāṇi |\ntatra tāvacchabdatanmātrāṇi śabdeṣvevopalabhyante udāttānudāttasvaritakampitaṣaḍjarṣabhagāndhāramadhyamapañcamadhaivataniṣādādayaḥ śabdaviśeṣādupalabhyante |\ntasmācchabdatanmātre 'viśeṣaḥ |\natha sparśatanmātrāṇi sparśeṣvevopalabhyante tatra mṛdukaṭhinakarkaśapicchilaśītoṣṇādayaḥ sparśaviśeṣā upalabhyante |\ntasmāt sparśatanmātre 'viśeṣaḥ |\nrūpatanmātrāṇi rūpeṣvevopalabhyante |\ntatra śuklaraktakṛṣṇaharitapītahāridramāñjiṣṭhādayo rūpaviśeṣā upalabhyante |\ntasmādrūpatanmātre 'viśeṣaḥ |\ntathā rasatanmātrāṇi raseṣvevopalabhyante |\ntatra kaṭutiktakaṣāyakṣāramadhurāmlalavaṇādayo rasaviśeṣā upalabhyante |\ntasmādrasatanmātre 'viśeṣaḥ |\natha gandhatanmātrāṇi gandha evopalabhyante |\ntatra surabhirasurabhiśca gandhaviśeṣā upalabhyante |\ntasmād gandhatanmātre 'viśeṣaḥ |\nevametatpañcatanmātrāṇi sūcitāni |\nathaiṣāṃ paryāyaśabdāḥ |\ntanmātrāṇyaviśeṣāṇi mahābhūtaprakṛtayo bhogyānyaṇavaḥ śāntaghoramūḍhānīti |\nevametā avyaktabuddhyahaṃkāratanmātrasañjñitā aṣṭau prakṛtayo vyākhyātāḥ |\natha kasmāt prakṛtayaḥ |\nprakurvantīti prakṛtayaḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[ṣoḍaśa vikārāḥ || Tats_2 ||]"
        }
      ]
    },
    {
      "tag": "p",
      "attributes": {},
      "text": "atha te ke ṣoḍaśavikārā ityatrocyate |\nekādaśendriyāṇi pañcamahābhūtānyete ṣoḍaśavikārāḥ |\ntatrendriyāṇi tāvaducyante |\nśrotraṃ tvak cakṣuṣī jihvā ghrāṇamiti pañca buddhīndriyāṇi |\nśrotraṃ svaviṣayaṃ śabdaṃ gṛhṇāti tvaksparśaviṣayaṃ cakṣū rūpaviṣayaṃ rasanā rasaviṣayaṃ ghrāṇaṃ gandhaviṣayamiti |\nvākpāṇipādapāyūpasthākhyāni pañca karmendriyāṇi svaṃ svaṃ karma kurvanti |\ntatra vāgvacanamuccarati |\nhastau karma kurutaḥ |\npādau viharaṇam |\npāyurvisargam |\nupasthamānandam |\nubhayātmakaṃ manaḥ |\nsvasaṃkalpavikalpavṛttī kurute |\nevanekādaśendriyāṇi vyākhyātāni |\nathaiṣāṃ paryāyāḥ |\nindriyāṇi karaṇāni vaikārikāṇi khāni niyatāni padāni avadhṛtāni aṇūni akṣāṇīti |"
    },
    {
      "tag": "p",
      "attributes": {},
      "text": "atha kāni pañcamahābhūtānītyatrocyate |\npṛthivyaptejovāyvākāśānīti mahābhūtāni |\ntatra pṛthivī dhāraṇabhāvena pravartamānā caturṇāmupakāraṃ karoti |\nāpo jalāni saṃgrahabhāvena pravarttamānāścaturṇāmupakāraṃ kurvanti |\ntejaḥ pācakabhāvena pravartamānaṃ caturṇāmupakāraṃ karoti |\nvāyurvāhanabhāvena pravartamānaścaturṇāmupakāraṃ karoti |\nākāśamavakāśadānena pravartamānaṃ caturṇāmupakāraṃ karoti |\nśabdasparśarūparasagandhavatī pañcaguṇā pṛthivī |\nśabdasparśarūparasavatyaścaturguṇā āpaḥ |\nśabdasparśarūpavat triguṇaṃ tejaḥ |\nśabdasparśavān dviguṇo vāyuḥ |\nśabdavadekaguṇamākāśam |\nevamākhyātāni pañca mahābhūtāni |\nathaiṣāṃ paryāyāḥ |\nbhūtāni bhūtaviśeṣāḥ vikārāḥ ākṛtayaḥ tanavaḥ vigrahāḥ śāntāḥ ghorāḥ mūḍhāḥ ityete ṣoḍaśavikārā vyākhyātāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[puruṣaḥ || Tats_3 ||]"
        }
      ]
    },
    {
      "tag": "p",
      "attributes": {},
      "text": "athāha kaḥ puruṣa ityucyate |\npuruṣo 'nādiḥ sūkṣmaḥ sarvagataścetano 'guṇo nityo draṣṭā bhoktā 'karttā kṣetravidamalo 'prasavadharmī ceti |\nathāha kasmāt puruṣaḥ purāṇāt puriśayanāt purohitavṛttitvācca puruṣaḥ |\natha kasmādanādiḥ |\nnāsyādiranto madhyo vā vidyata ityanādiḥ |\nkasmāt sūkṣmaḥ |\nniravayavatvādatīndriyatvāt sūkṣmaḥ |\nkasmāt sarvagataḥ |\nsarvaṃ prāptamanena nāsya gaganamastīti sarvagataḥ |\nkasmāccetanaḥ |\nsukhaduḥkamohopalabdhimattvāt |\nkasmādaguṇaḥ |\nsattvarajastamāṃsyasminna santyato 'guṇaḥ |\nkasmānnityaḥ akṛtakatvādanutpādakatvācca |\nkasmād draṣṭā |\nprakṛtivikārānupalambhena iti |\nkasmādbhoktā |\ncetanabhāvāt sukhaduḥkhaparijñānācca |\nkasmādakartā |\nudāsīnatvādaguṇatvācca |\nkasmāt kṣetravid |\nkṣetrebhyo guṇān vettīti kṣetravid |\natha kasmādamalaḥ |\nśubhāśubhakarmāṇyasmin puruṣe na santītyamalaḥ |\nkasmādaprasavadharmī |\nnirbījatvāt |\nna kiñcidutpādayatītyarthaḥ |\nevameṣa sāṃkhyapuruṣo vyākhyātaḥ |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "athāsya puruṣasya paryāyāḥ |"
            },
            {
              "tag": "l",
              "attributes": {},
              "text": "puruṣaḥ ātmā pumān puṃguṇaḥ bahulaḥ jantuḥ jīvaḥ kṣetrajñaḥ naraḥ kaviḥ brahma akṣaraḥ prāṇaḥ ajaḥ yaḥ kaḥ saḥ eṣaḥ |"
            },
            {
              "tag": "l",
              "attributes": {},
              "text": "evametāni pañcaviṃśatitattvāni vyākhyātāni |"
            },
            {
              "tag": "l",
              "attributes": {},
              "text": "aṣṭau prakṛtayaḥ ṣoḍaśavikārāḥ puruṣaśceti ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pañcaviṃśatitattvajño yatra kutrāśrame rataḥ /"
        },
        {
          "tag": "l",
          "attributes": {},
          "text": "jaṭī muṇḍī śikhī vāpi mucyate nātra saṃśayaḥ //"
        }
      ]
    },
    {
      "tag": "p",
      "attributes": {},
      "text": "atrāha puruṣaḥ kiṃ kartā akarttā veti |\nyadi karttā puruṣaḥ syāt tadā śubhāni kuryāt |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "nanu vṛttitrayaṃ loke dṛṣṭaṃ puruṣasya tataḥ kiṃ guṇānāṃ kartṛtā 'siddhā ?"
            },
            {
              "tag": "l",
              "attributes": {},
              "text": "dharmākhyaṃ sauhityaṃ yamaniyamaniṣevaṇaṃ prakhyānam /"
            },
            {
              "tag": "l",
              "attributes": {},
              "text": "jñānaiśvaryavirāgāḥ prakāśanamiti sāttvikī vṛttiḥ //"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "rāgaḥ krodho lobhaḥ paraparivādo 'tiraudratā 'tuṣṭiḥ /"
        },
        {
          "tag": "l",
          "attributes": {},
          "text": "vikṛtākṛtipāruṣyaṃ prakhyātaiṣā tu rājasī vṛttiḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pramādamadaviṣādā nāstikyaṃ strīprasaṅgitā nidrā /"
        },
        {
          "tag": "l",
          "attributes": {},
          "text": "ālasyaṃ nairghṛṇyamaśaucamiti tāmasī vṛttiḥ //"
        }
      ]
    },
    {
      "tag": "p",
      "attributes": {},
      "text": "etadvṛttitrayaṃ dṛṣṭvā loke guṇānāṃ kartṛtvaṃ siddhamiti cākarttā puruṣaḥ siddho bhavati ||"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pravarttamānān prakṛterimān guṇān rajastamobhyāṃ viparītadarśanāt /"
        },
        {
          "tag": "l",
          "attributes": {},
          "text": "ahaṃ karomītyabudho 'bhimanyate tṛṇasya kubjīkaraṇe 'pyanīśvaraḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sarvamidaṃ mayā kṛtaṃ mamedamiti vadannabhimānādabudha unmattaḥ kartṛvadbhavati atrāha |"
        },
        {
          "tag": "l",
          "attributes": {},
          "text": "prakṛteḥ kriyamāṇāni guṇaiḥ karmāṇi sarvaśaḥ /"
        },
        {
          "tag": "l",
          "attributes": {},
          "text": "ahaṅkāravimūḍhātmā kartāhamiti manyate //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "anāditvānnirguṇatvāt paramātmā 'yamavyayaḥ /"
        },
        {
          "tag": "l",
          "attributes": {},
          "text": "śarīrastho 'pi kauntaya na karoti na lipyate //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "evam |"
        },
        {
          "tag": "l",
          "attributes": {},
          "text": "prakṛtyaiva ca karmāṇi kriyamāṇāni sarvaśaḥ /"
        },
        {
          "tag": "l",
          "attributes": {},
          "text": "yaḥ paśyati tathātmānamakartāraṃ sa paśyati //"
        }
      ]
    },
    {
      "tag": "p",
      "attributes": {},
      "text": "tatrāha kimayamekaḥ puruṣo bahavo vetyucyate /"
    },
    {
      "tag": "p",
      "attributes": {},
      "text": "sukhaduḥkhamohasaṅkaraviśuddhakaraṇapāṭavajanmamaraṇakaraṇānāṃ nānātvāt puruṣabahutvaṃ siddhaṃ lokāśramavarṇabhedācca |\nyadyekaḥ puruṣaḥ syādekasmin sukhini sarva eva sukhinaḥ syuḥ |\nekasmin duḥkhini sarva eva duḥkhinaḥ syuḥ |\nekasmin karaṇapāṭave sarveṣāmeva karaṇapāṭavaṃ syāt |\nekasmiñjāte sarva eva jāyeran |\nekasmin mṛte sarva eva mriyeranniti |\nna caivam itaśca bahavaḥ puruṣāḥ siddhāḥ |\nākṛtigarbhāśayabhāvasaṅgatiśarīravibhāge liṅgabahutvāt |\nevaṃ tāvat sāṃkhyācāryāḥ kapilāsuripañcaśikhapatañjaliprabhṛtayo bahūn puruṣān varṇayanti |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "vedāntavādina ācāryā hariharahiraṇyagarbhavyāsādaya ekamevātmānaṃ varṇayanti |"
            },
            {
              "tag": "l",
              "attributes": {},
              "text": "kasmādevaṃ tadāha |"
            },
            {
              "tag": "l",
              "attributes": {},
              "text": "puruṣa evedaṃ sarvaṃ bhūtaṃ yacca bhāvyam /"
            },
            {
              "tag": "l",
              "attributes": {},
              "text": "utāmṛtatvasyeśāno yadanyenātirohati //"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tadevāgnistadādityastadvāyustaddhi candramāḥ /"
        },
        {
          "tag": "l",
          "attributes": {},
          "text": "tadeva śukraṃ tadbrahma tadāpaḥ saḥ prajāpatiḥ //"
        }
      ]
    },
    {
      "tag": "p",
      "attributes": {},
      "text": "tadeva satyamamṛtaṃ sa mokṣaḥ sā parā gatiḥ //"
    },
    {
      "tag": "p",
      "attributes": {},
      "text": "tadakṣaraṃ tat saviturvareṇyaṃ\n  yasmātparaṃ nāparamasti kiñcit //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yasmānnāṇīyo na jyāyo 'sti kaścid vṛkṣa iva stabdho divi tiṣṭhatyekastenedaṃ pūrṇaṃ puruṣeṇa sarvam |"
        },
        {
          "tag": "l",
          "attributes": {},
          "text": "sarvataḥ pāṇipādāntaṃ sarvatokṣiśiromukham /"
        },
        {
          "tag": "l",
          "attributes": {},
          "text": "sarvataḥ śrutimalloke sarvamāvṛttya tiṣṭhati //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sarvendriyaguṇābhāsaṃ sarvendriyavivarjitam /"
        },
        {
          "tag": "l",
          "attributes": {},
          "text": "sarveṣāṃ prabhumīśānaṃ sarvasya śaraṇaṃ mahat //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sarvataḥ sarvatattvāni sarvātmā sarvasambhavaḥ /"
        },
        {
          "tag": "l",
          "attributes": {},
          "text": "sarvaṃ vilīyate yasmin tadbrahma munayo viduḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "eka eva hi bhūtātmā dehe dehe vyavasthitaḥ /"
        },
        {
          "tag": "l",
          "attributes": {},
          "text": "ekadhā bahudhā caiva dṛśyate jalacandravat //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sa hi sarveṣu bhūteṣu sthāvareṣu careṣu ca /"
        },
        {
          "tag": "l",
          "attributes": {},
          "text": "vasatyeko mahānātmā yena sarvamidaṃ tatam //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ekoyamātmā jagatāmekena bahudhā kṛtaḥ /"
        },
        {
          "tag": "l",
          "attributes": {},
          "text": "pṛthag vadanti cātmānaṃ jñānādikapravartane //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "brāhmaṇe kṛmikīṭeṣu śvapāke śuni hastini /"
        },
        {
          "tag": "l",
          "attributes": {},
          "text": "paśugodaṃśamaśake samaṃ paśyanti paṇḍitāḥ //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "eka eva yathā sūtraṃ suvarṇe vartate punaḥ /"
        },
        {
          "tag": "l",
          "attributes": {},
          "text": "muktāmaṇipravāleṣu mṛṇmaye rajate tathā //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tadvad goṣu manuṣyeṣu tadvaddhastimṛgādiṣu /"
        },
        {
          "tag": "l",
          "attributes": {},
          "text": "ekoyamātmā vijñeyaḥ sarvatraiva vyavasthitaḥ //"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[traiguṇyam || Tats_4 ||]"
        }
      ]
    },
    {
      "tag": "p",
      "attributes": {},
      "text": "atrāha kiṃ traiguṇyaṃ nāmocyate |\nsattvarajastamāṃsīti triguṇā eva traiguṇyam |\nsattvaṃ nāma prasādalāghavaprasannatābhiṣaṅgaprītituṣṭititikṣāsantoṣādilakṣaṇamanantabhedaṃ samāsataḥ sukhātmakam |\nrajo nāma śokatāpasvedastambhodvegaroṣamānādilakṣaṇamanantabhedaṃ samāsato duḥkhātmakam |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tamo nāmā '; 'cchādanāvaraṇabībhatsadainyagauravālasyanidrāpramādādilakṣaṇamanantabhedaṃ samāsato mohātmakam |"
            },
            {
              "tag": "l",
              "attributes": {},
              "text": "etat traiguṇyaṃ vyākhyātam |"
            },
            {
              "tag": "l",
              "attributes": {},
              "text": "sattvaṃ prakāśakaṃ vidyādrajo vidyāt pravartakam /"
            },
            {
              "tag": "l",
              "attributes": {},
              "text": "tamo 'prakāśakaṃ vidyāttraiguṇyannāma saṃjñitam //"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[sañcaraḥ || Tats_5 ||]"
        },
        {
          "tag": "hi",
          "attributes": {
            "rend": "bold"
          },
          "text": "[pratisañcaraḥ || Tats_6 ||]"
        }
      ]
    },
    {
      "tag": "p",
      "attributes": {},
      "text": "atrāha kaḥ sañcaraḥ pratisañcaraśca |\natrocyate |\nutpattiḥ sañcaraḥ pralayaḥ pratisañcaraḥ |\ntatrotpattirnāmāvyaktāt prāgupadiṣṭāt sarvataḥ puruṣeṇa pareṇādhiṣṭhitā buddhirutpadyate |\naṣṭaguṇā buddhiḥ |\nbuddhitattvādahaṅkāra utpadyate |\nsa cāhaṃkārastrividho vaikārikastaijaso bhūtādiriti |\ntatra vaikārikādahaṃkārādeva indriyāṇi cotpadyante |\nbhūtādestanmātrāṇi |\ntaijasādubhayam |\ntanmātrebhyo bhūtānīti sañcaraḥ |\npratisañcaro nāma bhūtāni tanmātreṣu līyante |\ntanmātrāṇīndriyāṇi cāhaṃkāre |\nahaṃkāro buddhau |\nbuddhiravyakte |\ntadavyaktaṃ kvacinna līyate |\nkasmādanutpadyamānatvāt prakṛtiṃ puruṣañcaiva viddhyanādi ityevaṃ pratisañcaro vyākhyātaḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[adhyātmam adhibhūtam adhidaivataṃ ca || Tats_7 ||]"
        }
      ]
    },
    {
      "tag": "p",
      "attributes": {},
      "text": "tatrāha kiṃ tadadhyātmamadhibhūtamadhidaivataṃ ceti |\ntatrocyate |\nbuddhiradhyātmam boddhavyamadhibhūtaṃ brahmā tatrādhidaivatam |\nahaṃkāro 'dhyātmaṃ mantavyamadhibhūtaṃ rudrastatrādhidaivatam |\nmano 'dhyātmaṃ saṃkalpitavyamadhibhūtaṃ candrastatrādhidaivatam |\nśrotramadhyātmaṃ śrotavyamadhibhūtamākāśastatrādhidaivatam |\ntvagadhyātmaṃ sparśayitavyamadhibhūtaṃ vāyustatrādhidaivatam |\ncakṣuradhyātmaṃ draṣṭavyamadhibhūtamādityastatrādhidaivatam |\njihvādhyātmaṃ rasayitavyamadhibhūtaṃ varuṇastatrādhidaivatam |\nghrāṇamadhyātmaṃ ghrātavyamadhibhūtaṃ pṛthvī tatrādhidaivatam |\nvāgadhyātmaṃ vaktavyamadhibhūtaṃ agnistatrādhidaivatam |\npāṇī adhyātmaṃ grahītavyamadhibhūtamindrastatrādhidaivatam |\npādāvādhyātmaṃ gantavyamadhibhūtaṃ viṣṇustatrādhidaivatam |\npāyuradhyātmamutsraṣṭavyamadhibhūtaṃ mitrastatrādhidaivatam |\nupasthamadhyātmamānandayitavyamadhibhūtaṃ prajāpatistatrādhidaivatam |\nevametat trayodaśavidhasya karaṇasyādhyātmamadhibhūtamadhidaivataṃ vyākhyātam |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tattvāni yo vedayate yathāvad guṇasvarūpāṇyadhidaivataṃ ca /"
        },
        {
          "tag": "l",
          "attributes": {},
          "text": "vimuktapāpmā gatadoṣasaṅgho guṇāṃstu bhuṅkte na guṇaiḥ sa bhajyate //"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañcābhibuddhayaḥ || Tats_8 ||]"
        }
      ]
    },
    {
      "tag": "p",
      "attributes": {},
      "text": "atha kāstāḥ pañcābhibuddhaya ucyate |\nvyavasāyo 'bhimānecchā kartavyatā kriyeti |\nabhimukhī buddhiridaṃ karaṇīyaṃ mayeti vyavasāyo buddhikriyā |\nātmaparātmasvarūpapratyayābhimukho 'bhimāno 'haṃkāro buddheḥ kriyā |\nicchā vāñchā saṅkalpo manaso buddhikriyā |\nśabdādiviṣayālocanaśravaṇādilakṣaṇakartavyatā buddhīndriyāṇāṃ buddhikriyā |\nvacanādilakṣaṇabuddhikriyā karmendriyāṇāṃ sā kriyeti |\nevametāḥ pañcābhibuddhayo vyākhyātāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañcakarmayonayaḥ || Tats_9 ||]"
        }
      ]
    },
    {
      "tag": "p",
      "attributes": {},
      "text": "atha kāstāḥ pañcakarmayonaya ucyante |\ndhṛtiḥ śraddhā sukhā 'vividiṣā vividiṣā ca pañcakarmayonayaḥ |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bāhyakarmāṇi saṃkalpya pratītaṃ yo 'bhirakṣati /"
        },
        {
          "tag": "l",
          "attributes": {},
          "text": "tanniṣṭhastatpratiṣṭhaśca dhṛteretaddhi lakṣaṇam //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "svādhyāyo brahmacaryaṃ ca yajanaṃ yājanaṃ tapaḥ /"
        },
        {
          "tag": "l",
          "attributes": {},
          "text": "dānaṃ pratigraho homaḥ śraddhāyā lakṣaṇaṃ smṛtam //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sukhārthaṃ yastu seveta brahmakarmatapāṃsi ca /"
        },
        {
          "tag": "l",
          "attributes": {},
          "text": "prāyaścittaparo nityaṃ sukheyaṃ parikīrtitā //"
        }
      ]
    },
    {
      "tag": "p",
      "attributes": {},
      "text": "viṣayamadhumiśritāntaḥkāraṇatvamavividiṣā /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "vividiṣā ca dhyānināṃ prajñānayoniḥ |"
        },
        {
          "tag": "l",
          "attributes": {},
          "text": "ekatvaṃ ca pṛthaktvaṃ ca nityaṃ caivamacetanam /"
        },
        {
          "tag": "l",
          "attributes": {},
          "text": "sūkṣmaṃ satkāryamakṣobhyaṃ jñeyā vividiṣā ca sā //"
        }
      ]
    },
    {
      "tag": "p",
      "attributes": {},
      "text": "kāryakāraṇakṣayakarī vividiṣā prākṛtikī vṛttiḥ /"
    },
    {
      "tag": "p",
      "attributes": {},
      "text": "dhṛtiḥ śraddhā sukhā 'vividiṣā catasro bandhāya vidiṣaikā mokṣāya |\nevametā pañca karmayonayo vyākhyātāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañcavāyavaḥ || Tats_10 ||]"
        }
      ]
    },
    {
      "tag": "p",
      "attributes": {},
      "text": "atrāha ke pañcavāyava ucyante |"
    },
    {
      "tag": "p",
      "attributes": {},
      "text": "prāṇopānaḥ samānaśca udāno vyāna eva ca |"
    },
    {
      "tag": "p",
      "attributes": {},
      "text": "ityete vāyavaḥ pañca śarīreṣu śarīriṇām |"
    },
    {
      "tag": "p",
      "attributes": {},
      "text": "tatra prāṇo nāma vāyurmukhanāsikādhiṣṭhātā praṇayanātprakramaṇācca prāṇa ityabhidhīyate |\napāno nāma vāyurnābhyadhiṣṭhitāpanayanādadhogamanāccāpāna ityabhidhīyate |\nsamāno nāma vāyurhṛdadhiṣṭhātā samanayanāt saṅgamanācca samāna ityabhidhīyate |\nudāno nāma vāyuḥ kaṇṭhādhiṣṭhātā ūrdhvagamanādutkramaṇāccodāna ityabhidhīyate |\nvyāno nāma vāyuḥ sandhyadhiṣṭhātā vikṣepaṇādvijṛmbhaṇācca vyāna ityabhidhīyate |\niti pañcavāyavo vyākhyātāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañcakarmātmānaḥ || Tats_11 ||]"
        }
      ]
    },
    {
      "tag": "p",
      "attributes": {},
      "text": "atrāha ke te pañcakarmātmāna ityucyate |\nvaikārikastaijaso bhūtādiḥ sānumāno niranumānaśca |\ntatra vaikārikaḥ śubhakarmakartā |\ntaijaso 'śubhakarmakartā |\nbhūtādirmūḍhakarmakartā |\nsānumānaḥ śubhamūḍhakarmakartā |\nniranumāno 'śubhamūḍhakarmakartā caivaṃ pañcakarmātmāno vyākhyātāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañcaparvāvidyā || Tats_12 ||]"
        }
      ]
    },
    {
      "tag": "p",
      "attributes": {},
      "text": "atrāha kā sā pañcaparvāvidyetyucyate |\ntamo moho mahāmohastāmiśro 'ndhatamisraśceti |\ntatra tamomohāvubhāvaṣṭātmakau |\nmahāmoho daśātmakaḥ |\ntāmisrondhatāmisraścāṣṭādaśātmakau |\ntamo nāmāṣṭasu prakṛtiṣvavyaktabuddhyahaṃkārapañcatanmātrasaṃjñitāsvanātmasvātmābhimānastama ityabhidhīyate |\nmoho nāmāṇimādyaṣṭaiśvaryaprāptaye yo 'bhimāna utpadyate sa moha ityabhidhīyate |\nmahāmoho nāma dṛṣṭānuśravikeṣu śabdādiviṣayeṣu daśasu vṛttiṣu muktohamiti manyate sa mahāmoha ityabhidhīyate |\ntāmisro nāmāṣṭaguṇaiśvarye 'ṇimādye daśavidhe ca viṣaye yo dveṣo 'pratihatastatra yad duḥkhamutpadyate 'sau tāmisra ityabhidhīyate |\nandhatāmisro nāmāṣṭaguṇaiśvarye 'ṇimādye daśavidhe ca viṣaye siddhe maraṇakāle yo viṣāda utpadyate so 'ndhatāmisra ityabhidhīyate |\nevameṣā pañcaparvā 'vidyā dviṣaṣṭibhedā vyākhyātāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[aṣṭāviṃśatidhāśaktiḥ || Tats_13 ||]"
        }
      ]
    },
    {
      "tag": "p",
      "attributes": {},
      "text": "atrāha kā sāṣṭāviṃśatidhāśaktiratrocyate |\nekādaśendriyavadhāḥ saptadaśa tuṣṭisiddhi(buddhi)vadhāḥ |\neṣāṣṭāviṃśatidhāśaktiriti |\ntatrendriyavadhāstāvaducyante |\nśrotre bādhiryaṃ jihvāyāṃ jaḍatvaṃ tvaci kuṣṭhitvaṃ cakṣuṣyarūpatvaṃ nāsikāyāmaghrāṇatvaṃ vāci mūkatvaṃ hastayoḥ kuṇitvaṃ pādayoḥ paṅgutvaṃ vāgindriya udāvarta upasthendriye klaibyaṃ manasyunmāda ityekādaśendriyavadhāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[navadhā tuṣṭiḥ || Tats_14 ||]"
        },
        {
          "tag": "hi",
          "attributes": {
            "rend": "bold"
          },
          "text": "[aṣṭadhā siddhiḥ || Tats_15 ||]"
        }
      ]
    },
    {
      "tag": "p",
      "attributes": {},
      "text": "saptadaśatuṣṭisiddhivadhā nāma viparyayāstuṣṭisiddhīnām |\ntuṣṭiviparyayāstāvaducyante |\ntatra nāsti pradhānamiti yā pratipattiranantā |\nevamahamityātmajñāne tāmasalīnā tathāhaṃkārasyādarśanamavidyā |\nnaiva santi tanmātrāṇi bhūtakāraṇānītyavṛṣṭiḥ |\nviṣayāṇāmarjane pravṛttirasutārā |\nrakṣaṇe tu pravṛttirasupārā ca |\nkṣayadoṣamadṛṣṭvā 'rthe pravṛttirasunetrā |\nbhogā śaktirasumarīcikā |\nhiṃsādoṣamapaśyato bhogārambho 'nuttamāmbhasikā |\niti tuṣṭiviparyayā navadhā 'tuṣṭayo vyākhyātāḥ |"
    },
    {
      "tag": "p",
      "attributes": {},
      "text": "atha siddhiviparyayā asiddhayo 'ṣṭau cābhidhīyante |\nnānātvaṃ bhūtamātrasyaikātvamāvirbhūtamatāramucyate |\nśabdamātraśravaṇādviparītagrahaṇamāsutāraṃ yathā nānātvajño mukta iti śrutvā viparītaṃ pratipanno nānātvajño hyamukta iti |\nadhyayanaśravaṇābhiniviṣṭasyāpi jaḍatvādasacchāstropahatabuddhitvādvā pañcaviṃśatitattvajñānasiddhirna bhavati tadā 'tāratāraṃ tadajñānam |\nkasyacidādhyātmikena duḥkhenābhibhūtasyāpi saṃsāre 'nudvegādajijñāsorna jñānaṃ tatpramādam |\nevamapramuditāpramodamānayoścānyonyayordvayamaparaṃ draṣṭavyam |\nsuhṛdupadiṣṭe 'pyaniścayabuddherajñānam parasparamasampā |\nasampāvacanādathavā parāṅmukhe gurau durbhāgyasya jñānāsiddhistadajñānamasatpramuditamiti |\nevamete siddhiviparyayā asiddhayo 'ṣṭau vyākhyātāḥ |\nevameṣā 'ṣṭaviṃśatidhā 'śaktirvyākhyātā |"
    },
    {
      "tag": "p",
      "attributes": {},
      "text": "atrāha kā sā navadhā tuṣṭiratrocyate |\nprakṛtiṃ paramārthatvena parikalpya parituṣṭe mādhyasthaṃ labhate tasya tuṣṭyā sā tāntrikī saṃjñā 'mbha iti |\naparo buddhiṃ paramārthavena pratipadya parituṣṭastasyāstuṣṭeḥ śalilā iti saṃjñā |\nanyo 'haṃkāraṃ paramārthatvenābhyupagamya parituṣṭastasyātuṣṭeḥ rodha iti saṃjñā |\nitarastanmātrāṇi bhogyāni paramārthatvena viniścitya parituṣṭastasya tuṣṭervṛṣṭiriti saṃjñā |\nevamādhyātmikyaścatasrastuṣṭayo bhavanti |\ncatasṛṣvapi tuṣṭiṣu nāsti mokṣastattvajñānasyāsambhavāt |\nvāhyārthārjanarakṣaṇakṣayasaṅgahiṃsādidoṣadarśanādviṣayoparame pañcatuṣṭayo bhavanti |\narthānāmarjane doṣadarśanāt tuṣṭaḥ pravrajitasyāpi nāsti mokṣastattvajñānābhāvāt |\nsā pañcamī tuṣṭiḥ sutāretyabhidhīyate |\nanyorthānāṃ rakṣaṇe doṣadarśanāt tuṣṭaḥ pravrajitasyāpi nāsti mokṣastattvajñānābhāvāt sā ṣaṣṭhī tuṣṭiḥ supāretyuṣyate |\nanyorthānāṃ kṣayadoṣadarśanāt tuṣṭaḥ pravrajitasyāpi nāsti mokṣastattvajñānābhāvāt sā saptamī tuṣṭiḥ sunetretyabhidhīyate |\nanyorthānāṃ saṅgadoṣadarśanāt tuṣṭaḥ pravrajitasyāpi nāsti mokṣastattvajñānābhāvāt sāṣṭamī tuṣṭiḥ sumarīciketyabhidhīyate |\nanyo bhūtānāmarthanimittaṃ hiṃsādidoṣadarśanānnivṛttastuṣṭaḥ pravrajitasyāpi nāsti mokṣastattvajñānābhāvāt sā navamī tuṣṭiruttamāmbhasiketyabhidhīyate |\nityetā navatuṣṭayo vyākhyātāḥ |"
    },
    {
      "tag": "p",
      "attributes": {},
      "text": "atrāha kāṣṭau siddhaya ityatrocyate |\nyadūhane jñānamutpadyate tattvabhāvabhūteṣu sā prathamā siddhistāreyabhidhīyate |\nyacchabdamātreṇa jñānamutpadyate tattvabhāvabhūteṣu sā siddhiḥ sutāretyabhidhīyate |\nyadadhyayanena jñānamutpadyate tattvabhāvabhūteṣu sā tṛtīyā siddhistārayantītyabhidhīyate |\nyadādhyātmikasya duḥkhasyāpanodanaṃ kṛtvā jñānamutpadyate tattvabhāvabhūteṣu sā caturthī siddhiḥ pramuditetyabhidhīyate |\nyadādhibhautikasya duḥkhasyāpanodanaṃ kṛtvā jñānam utpadyate tattvabhāvabhūteṣu sā pañcamī siddhiḥ pramuditetyabhidhīyate |\nyadādhidaivikasya duḥkhasyāpanodanaṃ kṛtvā jñānamutpadyate tattvabhāvabhūteṣu sā ṣaṣṭhī siddhiḥ pramodamānetyabhidhīyate |\nyattu snigdhasaṃsargāvyapayājjñānamutpadyate tattvabhāvabhūteṣu sā sapramī siddhiḥ ramyaketyabhidhīyate |\nyat paricaryādānena jñānamutpadyate tattvabhāvabhūteṣu paritoṣite gurau siddhiḥ satpramuditetyabhidhīyate |\nityetā aṣṭasiddhayo vyākhyātāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[daśadhā mūlikārthāḥ || Tats_16 ||]"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "atrāha ke daśamūlikārthā ityatrocyate |"
        },
        {
          "tag": "l",
          "attributes": {},
          "text": "astitvamekatvamathārthavattvaṃ parārthamanyatvamakartṛtā ca /"
        },
        {
          "tag": "l",
          "attributes": {},
          "text": "yogo viyogo vahavaḥ pumāṃsaḥ sthitiḥ śarīrasya ca śeṣavṛttiḥ //"
        }
      ]
    },
    {
      "tag": "p",
      "attributes": {},
      "text": "ityete daśamūlikārthāḥ |"
    },
    {
      "tag": "p",
      "attributes": {},
      "text": "saṅghātaparārthatvāditi puruṣāstitvaṃ siddham |\nbhedānāṃ parimāṇāt kāraṇamastyavyaktamiti paryāyadvayena pradhānasyāstitvaṃ siddham |\nhetumadanityamityekatvaṃ siddham |\nprītyaprītiviṣādātmakā ityarthavattvaṃ siddham |\nnānāvidhairupāyairiti parārthatvaṃ siddham |\ntriguṇamaviveki viṣaya ityanyatvaṃ siddham |\ntasmācca viparyāsādityakartṛtvaṃ siddham |\npuruṣasya darśanārthaṃ kaivalyārthaṃ tathā pradhānasyāpīti yogasiddhiḥ |\nprāpte śarīrabhede caritārthatvāditi viyogasiddhiḥ |\njanmamaraṇakaraṇānāmiti puruṣabahutvaṃ siddham |\ncakrabhramivaditi śeṣavṛttiḥ siddhā |\nete daśamūlikārthā vyākhyātāḥ |\neteṣāṃ daśānāṃ prāgupadiṣṭānāṃ ca pañcāśatpratyayāḥ |\nete ca ṣaṣṭipadārthāḥ ṣaṣṭitantramityucyate |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[anugrahasargaḥ || Tats_17 ||]"
        }
      ]
    },
    {
      "tag": "p",
      "attributes": {},
      "text": "atrāha ko 'nugrahasargaḥ atrocyate |\nbāhyān pañcatanmātrebhyaścotpādyānugrahasargadhyānotpannenādhāravarjitān putrān dṛṣṭvā tebhyastanmātrebhyo 'nugrahasargamasṛjadbrahmā |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[caturdaśavidho bhūtasargaḥ || Tats_18 ||]"
        }
      ]
    },
    {
      "tag": "p",
      "attributes": {},
      "text": "atrāha kaścaturdaśavidho bhūtasarga ityatrocyate |\naṣṭavikalpo daivaḥ paiśāco rākṣaso yākṣo gāndharva aindraḥ prājāpatyo brāhma ityaṣṭau devayonayaḥ |\npañcadhā tiryagyonaśca paśupakṣimṛgasarīsṛpasthāvarā iti |\ngavādimūṣakāntāḥ paśavaḥ |\ngaruḍādimaśakāntāḥ pakṣiṇaḥ |\nsiṃhādiśṛgālāntāḥ mṛgāḥ |\nśeṣādikīṭāntāḥ sarīsṛpāḥ |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "parvatāditṛṇāntāḥ sthāvarāḥ |"
            },
            {
              "tag": "l",
              "attributes": {},
              "text": "mānuṣyaṃ caikavidhaṃ brāhmaṇādicāṇḍālāntam |"
            },
            {
              "tag": "l",
              "attributes": {},
              "text": "aṣṭavikalpo daivastiryagyonaśca pañcadhā bhavati |"
            },
            {
              "tag": "l",
              "attributes": {},
              "text": "mānuṣyaścaikavidhaḥ samāsato bhautikaḥ sargaḥ ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividho dhātusargaḥ || Tats_19 ||]"
        }
      ]
    },
    {
      "tag": "p",
      "attributes": {},
      "text": "samāsato ye tridhāḥ sargāḥ tatrāha kastrividho dhātusargaḥ atrocyate sūkṣmāḥ mātāpitṛjāḥ prabhūtā iti |\njñānendriyapañcaprāṇabuddhimanasāṃ gaṇaḥ sūkṣmaḥ |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "liṅgaśarīrāṇītyarthaḥ |"
            },
            {
              "tag": "l",
              "attributes": {},
              "text": "mātāpitṛjā ṣāṭkauśikāḥ tatra mātṛto lomalohitamāṃsāni pitṛtaḥ snāyvasthimajjāna iti ṣaṭko gaṇaḥ |"
            },
            {
              "tag": "l",
              "attributes": {},
              "text": "prabhūtāḥ pañcamahābhūtāni mahābhūte ghaṭādīnāṃ niveśa iti trividho dhātusargo vyākhyātaḥ |"
            },
            {
              "tag": "l",
              "attributes": {},
              "text": "etatsaṃsāramaṇḍalamuktam ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividho bandhaḥ || Tats_20 ||]"
        }
      ]
    },
    {
      "tag": "p",
      "attributes": {},
      "text": "atrāha kastrividho bandya ityatrocyate |\nprakṛtibandho vaikārikabandho dakṣiṇābandhaśceti |\ntatra prakṛtibandho nāmāṣṭau prakṛtayastāḥ paratenābhimanyamānasya prakṛtilayaḥ prakṛtibandha ityucyate |\ntatra vaikārikabandho nāma pravrajitānāṃ laukikānāṃ vaikārikairindriyairvaśīkṛtānāṃ śabdādiviṣaye praśaktānāmajitendriyāṇāmajñānināṃ kāmamohitānāṃ vaikārikabandha ityucyate |\ndakṣiṇābandho nāma brahmacārigṛhasthabhikṣuvaikhānasānāṃ kāmamohopahatacetasāmabhimānapūrvikāṃ dakṣiṇāṃ prayacchatāṃ dakṣiṇābandha ityucyate |\niti trividho bandho vyākhyātaḥ |\nuktaṃ ca |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "prākṛtena tu bandhena tathā vaikārikeṇa ca /"
        },
        {
          "tag": "l",
          "attributes": {},
          "text": "dakṣiṇābhistṛtīyena bandhoyaṃ ca nigadyate //"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividho mokṣaḥ || Tats_21 ||]"
        }
      ]
    },
    {
      "tag": "p",
      "attributes": {},
      "text": "atrāha kastrividho mokṣa ityatrocyate |"
    },
    {
      "tag": "p",
      "attributes": {},
      "text": "jñānodrekādindriyarāgopaśamāt kṛtsnakṣayācceti |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "jñānodrekādindriyarāgopaśamāt svadharmādharmakṣayo bhavati dharmādharmakṣayācca kaivalyamiti |"
            },
            {
              "tag": "l",
              "attributes": {},
              "text": "uktaṃ ca |"
            },
            {
              "tag": "l",
              "attributes": {},
              "text": "ādyo hi mokṣo jñānena dvitīyo rāgasaṃkṣayāt /"
            },
            {
              "tag": "l",
              "attributes": {},
              "text": "kṛtsnakṣayāt tṛtīyastu vyākhyātaṃ mokṣalakṣaṇam //"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividhaṃ pramāṇam || Tats_22 ||]"
        }
      ]
    },
    {
      "tag": "p",
      "attributes": {},
      "text": "kiṃ trividhaṃ pramāṇamityatrocyate |\ndṛṣṭamanumānamāptavacanaṃ ceti etat trividhaṃ pramāṇam |\ndṛṣṭaṃ tāvadvyākhyāyate yāvadindriyāṇāṃ pañcendriyārthāḥ pratyakṣā eva dṛṣṭam |\nanumānam pramāṇaṃ liṅgadarśane jāyamānaṃ jñānam |\nyathā meghodayena vṛṣṭiḥ sādhyate bakapaṅktibhiḥ salilam dhūmenāgniḥ tadanumānam |\npratyakṣeṇānumānena vā yortho na sādhyate sa āptavacanāt sādhyate |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "yathendro devānāṃ rājā uttarāḥ kuravaḥ sauvarṇo meruḥ svarge 'psarasa iti |"
            },
            {
              "tag": "l",
              "attributes": {},
              "text": "ta indrādayaḥ pratyakṣānumānāsādhyāśca vasiṣṭādayo munayo vadanti santīndrādayaḥ āgamopyasti |"
            },
            {
              "tag": "l",
              "attributes": {},
              "text": "svakarmaṇyabhiyukto yo rāgadveṣavivarjitaḥ /"
            },
            {
              "tag": "l",
              "attributes": {},
              "text": "jñānavān śīlasampanna āpto jñeyastu tādṛśaḥ //"
            }
          ]
        }
      ]
    },
    {
      "tag": "p",
      "attributes": {},
      "text": "evametat trividhaṃ pramāṇamabhihitam |\natrāha tena trividhena pramāṇena kiṃ sādhyate atrocyate |\nyathā loke mānena prasthādinā dhānyāni mīyante |\ntulayā candanādīni dravyāṇi |\nevamanena tattvabhāvabhūtāni pramīyante |\ntrividhena duḥkhenābhibhūto brāhmaṇaḥ kapilamaharṣiśaraṇamupāgataḥ atrāha |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividhaṃ duḥkham || Tats_23 ||]"
        }
      ]
    },
    {
      "tag": "p",
      "attributes": {},
      "text": "kiṃ trividhaṃ duḥkhamityatrocyate |\nādhyātmikamādhibhautikamādhidaivikamiti |\ntatrādhyātmikaṃ dvividhaṃ śārīraṃ mānasaṃ ceti |\nśarīre bhavaṃ śārīram manasi bhavaṃ mānasaṃ ceti |\ntatra śārīraṃ nāma vātapittaśleṣmaṇāṃ vaiṣamyādyadduḥkhamutpadyate jvarātisāravisūcikāmūrchādikaṃ tacchārīramucyate |\nkāmakrodhalobhamohamaderṣyādikaṃ priyaviyogādikaṃ tanmānasamityucyate |\nadhibhūtebhyo bhavamādhibhautikam |\nmānuṣapaśumṛgasarīsṛpasthāvarebhyo yadduḥkhamutpadyate tadādhibhautikam |\nadhidevebhyo jātamādhidaivikam |\nśītoṣṇavātavarṣāsannipātādinimittaṃ yadduḥkhamutpadyate tadādhidaivikam |\nanena trividhena duḥkhenābhibhūtasya brāhmaṇasya jijñāsotpanā |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "jñātumicchā jijñāsā |"
            },
            {
              "tag": "l",
              "attributes": {},
              "text": "yathā tṛṣitasya pānīyaṃ pātumicchā pipāsā |"
            },
            {
              "tag": "l",
              "attributes": {},
              "text": "etatsamāsato niḥśreyasaṃ jñānam |"
            },
            {
              "tag": "l",
              "attributes": {},
              "text": "yajjñātvā punarjanma na syāditi ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "etanmaharṣervijñānaṃ kapilasya mahātmanaḥ /"
        },
        {
          "tag": "l",
          "attributes": {},
          "text": "yacchrutvā brāhmaṇaḥ śreyaḥ kṛtakṛtyo 'bhavat tadā //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sāṃkhyasūtrakrameṇaiṣā vyākhyātā kramadīpikā /"
        },
        {
          "tag": "l",
          "attributes": {},
          "text": "anuṣṭupchandasā cātra jñeyaṃ ślokaśatatrayam //"
        }
      ]
    },
    {
      "tag": "p",
      "attributes": {},
      "text": "iti śrītattvasamāsākhyā sūtravṛttiḥ samāptā ||"
    }
  ]
}