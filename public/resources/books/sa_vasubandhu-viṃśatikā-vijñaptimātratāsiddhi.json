{
  "title": "sa_vasubandhu-viṃśatikā-vijñaptimātratāsiddhi",
  "body": "<body xmlns='http://www.tei-c.org/ns/1.0'>\n\n<note><hi rend='bold'>Vvs_3</hi></note>\n<p>māhāyāne traidhātukaṃ vijñaptimātraṃ vyavasthāpyate | cittamātraṃ bho jinaputrā yad uta traidhātukam iti sūtrāt | cittaṃ mano vijñānaṃ vijñaptiś ceti paryāyāḥ | cittam atra sasaṃprayogam abhipretaṃ | matram ity arthapratiṣedhārthaṃ |</p>\n\n<p><hi rend='bold'>vijñaptimātram evedam asadarthāvabhāsanāt |\nyadvat taimirikasyāsat keśoṇḍukādidarśanaṃ || 1 ||</hi></p>\n\n<p>atra codyate | kaścid artho nāsti /</p>\n\n<p><hi rend='bold'>na deśakālaniyamaḥ saṃtānāniyamo na ca |\nna ca kṛtyakriyā yuktā vijñaptir yadi nārthataḥ || 2 ||</hi></p>\n\n<p>kim uktaṃ bhavati | yadi vinā rūpādyarthena rūpādivijñaptir utpadyate na rūpādyarthāt | kasmāt kvacid deśa utpadyate na sarvatra | tatraiva ca deśe kadācid utpadyate na sarvadā | taddeśakālapratiṣṭhitānāṃ sarveṣāṃ saṃtānāniyama utpadyate na kevalam ekasya | yathā taimirikāṇāṃ saṃtāne keśādyābhāso nānyeṣāṃ | kasmād yat taimirikaiḥ keśabhramarādi dṛśyate tena keśādikriyā na kriyate na ca tad anyair na kriyate | yad annapānavastraviṣāyudhādi svapne dṛśyate tenānnādikriyā na kriyate na ca tad anyair na kriyate | gandharvanagareṇāsattvān nagarakriyā na kriyate na ca tad anyair na kriyate | tasmād asadabhāvāvabhāsane deśakālaniyamaḥ saṃtānāniyamaḥ kṛtyakriyā ca na yujyate | na khalu na yujyate | yasmāt |</p>\n\n<p><hi rend='bold'>deśādiniyamaḥ siddhaḥ svapnavat</hi></p>\n\n<p>svapna iva svapnavat | kathaṃ tāvat | svapne vināpy arthena kvacid eva deśe kiṃcid bhramarārāmastrīpurūṣādikaṃ dṛśyate na sarvatra | tatraiva ca deśe kadācid dṛśyate na sarvakālam iti siddho vināpy arthena deśakālaniyamaḥ |</p>\n\n<p><hi rend='bold'>pretavat punaḥ |\nsaṃtānāniyamaḥ</hi></p>\n\n<note><hi rend='bold'>Vvs_4</hi></note>\n<p>siddha iti vartate | pretānām iva pretavat | kathaṃ siddhaḥ samaṃ |</p>\n\n<l rend='bold'>sarvaiḥ pūyanadyādidarśane || 3 ||</l>\n\n<p>pūyapūrṇā nadī pūyanadī | ghṛtaghaṭavat | tulyakarmavipākāvasthā hi pretāḥ sarve 'pi pūyapūrṇāṃ nadīṃ paśyanti naika eva | yathā pūyapūrṇām evaṃ mūtrapurīṣādipūrṇāṃ daṇḍāsidharaiś ca puruṣair adhiṣṭhitām ity ādigrahaṇena | evaṃ saṃtānāniyamo vijñaptinām asaty apy arthe siddhaḥ ||</p>\n\n<p><hi rend='bold'>svapnopaghātavat kṛtyakriyā</hi></p>\n\n<p>siddha iti veditavyaṃ | yathā svapne dvayasamāpattim antareṇa śukravisargalakṣaṇaḥ svapnopaghātaḥ | evaṃ tāvad anyānyair dṛṣṭāntair deśakālaniyamādicatuṣṭayaṃ siddhaṃ |</p>\n\n<p><hi rend='bold'>narakavat punaḥ |\nsarvaṃ</hi></p>\n\n<p>siddham iti veditavyaṃ | narakeṣv iva narakavat | kathaṃ siddhaṃ |</p>\n\n<l rend='bold'>narakapālādidarśane taiś ca bādhane || 4 ||</l>\n\n<p>yathā hi narakeṣu nārakāṇāṃ narakapālādidarśanaṃ deśakālaniyamena siddhaṃ | śvavāyasāyasaparvatādyāgamanagamanadarśanaṃ cety ādigrahaṇena | sarveṣāṃ ca naikasyaiva taiś ca tadbādhanaṃ siddham asatsv api narakapālādiṣu samānasvakarmavipākādhipatyāt | tathānyatrāpi sarvam etad deśakālaniyamādicatuṣtayaṃ siddham iti veditavyaṃ ||</p>\n\n<p>kiṃ punaḥ kāraṇaṃ narakapālās te ca śvāno vāyasāś ca sattvā neṣyante | ayogāt | na hi te nārakā yujyante | tathaiva tadduḥkhāpratisaṃvedanāt | parasparaṃ yātayatām ime nārakā ime narakapālā iti vyavasthā na syāt | tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt | dāhaduḥkhaṃ ca pradīptāyām ayomayyāṃ bhūmāv asahamānāḥ kathaṃ tatra parān yātayeyuḥ | anārakāṇāṃ vā narake kutaḥ saṃbhavaḥ | kathaṃ tāvat tiraścāṃ svargasaṃbhavaḥ | evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt |</p>\n\n<p><hi rend='bold'>tiraścāṃ saṃbhavaḥ svarge yathā na narake tathā |\nna pretānāṃ yatas tajjaṃ duḥkhaṃ nānubhavanti te || 5 ||</hi></p>\n\n<p>ye hi tiryañcaḥ svarge saṃbhavanti te tadbhājanalokasukhasaṃvartanīyena karmaṇā tatra saṃbhūtās tajjaṃ sukhaṃ pratyanubhavanti | na caiva narakapālādayo nārakaṃ duḥkhaṃ pratyanubhavanti | tasmān na tiraścāṃ saṃbhavo yukto nāpi pretānāṃ ||</p>\n\n<p>teṣāṃ tarhi (<hi rend='bold'>Vvs_5</hi>) nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭā ye narakapālādisaṃjñāṃ pratilabhante | tathā ca pariṇamanti | yad dvidhāṃ hastavikṣepādikriyāṃ kurvanto dṛśyante bhayotpādanārthaṃ | yathā meṣākṛtayaḥ parvatā āgacchanto gacchanto 'yaḥśālmalīvane ca kaṇṭakā adhomukhībhavanta ūrddhvamukhībhavantaś ceti | na te na saṃbhavanty eva |</p>\n\n<p><hi rend='bold'>yadi tatkarmabhis tatra bhūtānāṃ saṃbhavas tathā |\niṣyate pariṇāmaś ca kiṃ vijñānasya neṣyate || 6 ||</hi></p>\n\n<p>vijñānasyaiva tatkarmabhis tathā pariṇāmaḥ kasmān neṣyate kiṃ punar bhūtāni kalpyante ||</p>\n\n<p>api ca |</p>\n\n<p><hi rend='bold'>karmaṇo vāsanānyatra phalam anyatra kalpyate |\ntatraiva neṣyate yatra vāsanā kiṃ nu kāraṇaṃ || 7 ||</hi></p>\n\n<p>yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca tasya karmaṇo vāsanā teṣāṃ vijñānasaṃtānasaṃniviṣṭā nānyatra | yatraiva ca vāsanā tatraiva tasyāḥ phalaṃ tādṛśo vijñānapariṇāmaḥ kiṃ neṣyate | yatra vāsanā nāsti tatra tasyāḥ phalaṃ kalpyata iti kim atra kāraṇaṃ ||</p>\n\n<p>āgamaḥ kāraṇaṃ | yadi vijñānam eva rūpādipratibhāsaṃ syān na rūpādiko 'rthas tadā rūpādyāyatanāstitvaṃ bhagavatā noktaṃ syāt | akāraṇam etad yasmāt |</p>\n\n<p><hi rend='bold'>rūpādyāyatanāstitvaṃ tadvineyajanaṃ prati |\nabhiprāyavaśād uktam upapādukasattvavat || 8 ||</hi></p>\n\n<p>yathāsti sattva upapāduka ity uktaṃ bhagavatā abhiprāyavaśāc cittasaṃtatyanucchedam āyatyām abhipretya |</p>\n\n<p><hi rend='bold'>nāstīha sattva ātmā vā dharmās tv ete sahetukāḥ</hi></p>\n\n<p>iti vacanāt | evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtyety ābhiprāyikaṃ tad vacanaṃ ||</p>\n\n<p>ko 'tra abhiprāyaḥ |</p>\n\n<p><hi rend='bold'>yataḥ svabījād vijñaptir yadābhāsā pravartate |\ndvividhāyatanatvena te tasyā munir abravīt || 9 ||</hi></p>\n\n<p>kim uktaṃ bhavati | rūpapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā vijñapteś cakṣūrūpāyatanatvena (<hi rend='bold'>Vvs_6</hi>) yathākramaṃ bhagavān abravīt | evaṃ yāvat spraṣṭavyapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā kāyaspraṣṭavyāyatanatvena yathākranaṃ bhagavān abravīd ity ayam abhiprāyaḥ ||</p>\n\n<p>evaṃ punar abhiprāyavaśena deśayitvā ko guṇāḥ |</p>\n\n<p><hi rend='bold'>tathā pudgalanairātmyapraveśo hi</hi></p>\n\n<p>tathā hi deśyamāne pudgalanairātmyaṃ praviśanti | dvayād vijñānaṣaṭkaṃ pravartate | na tu kaścid eko draṣṭāsti na yāvan mantety evaṃ viditvā ye pudgalanairātmyadeśanāvineyās te pudgalanairātmyaṃ praviśanti |</p>\n\n<p><hi rend='bold'>anyathā punaḥ |\ndeśanā dharmanairātmyapraveśaḥ</hi></p>\n\n<p>anyatheti vijñaptimātradeśanā | kathaṃ dharmanairātmyapraveśaḥ | vijñaptimātram idaṃ rūpādidharmapratibhāsam utpadyate na tu rūpādilakṣaṇo dharmaḥ ko 'py astīti viditvā | yadi tarhi sarvathā dharmo nāsti tad api vijñaptimātraṃ nāstīti kathaṃ tarhi vyavasthāpyate | na khalu sarvathā dharmo nāstīty evaṃ dharmanairātmyapraveśo bhavati | api tu |</p>\n\n<l rend='bold'>kalpitātmanā || 10 ||</l>\n\n<p>yo bālair dharmāṇāṃ svabhāvo grāhyagrāhakādiḥ parikalpatas tena kalpitenātmanā teṣāṃ nairātmyaṃ na tv anabhilāpyenātmanā yo buddhānāṃ viṣaya iti | evaṃ vijñaptimātrasyāpi vijñaptyantaraparikalpitenātmanā nairātmyapraveśāt vijñaptimātravyavasthāpanayā sarvadharmāṇāṃ nairātmyapraveśo bhavati na tu tadastitvāpavādāt | itarathā hi vijñapter api vijñaptyantaram arthaḥ syād iti vijñaptimātratvaṃ na sidhyetārthavatītvād vijñaptīnāṃ ||</p>\n\n<p>kathaṃ punar idaṃ pratyetavyam anenābhiprāyeṇa bhagavatā rūpādyāyatanāstitvam uktaṃ na punaḥ santy eva tāni yāni rūpādivijñaptīnāṃ pratyekaṃ viṣayībhavanti iti | yasmāt |</p>\n\n<p><hi rend='bold'>na tad ekaṃ na cānekaṃ viṣayaḥ paramāṇuśaḥ |\nna ca te saṃhatā yasmāt paramāṇur na sidhyati || 11 ||</hi></p>\n\n<p>iti | kim uktaṃ bhavati | yat tadrūpādikam āyatanaṃ rūpādivijñaptīnāṃ pratyekaṃ viṣayaḥ syāt tad ekaṃ vā syād yathāvayavirūpaṃ kalpyate vaiśeṣikaiḥ | anekaṃ vā paramāṇuśaḥ | saṃhatā vā ta eva paramāṇavaḥ | na tāvad ekaṃ viṣayo bhavaty avayavebhyo 'nyasyāvayavirūpasya kvacid apy agrahaṇāt | nāpy anekaṃ paramāṇūnāṃ (<hi rend='bold'>Vvs_7</hi>) pratyekam agrahaṇāt | nāpi te saṃhatā viṣayībhavanti | yasmāt paramāṇur ekaṃ dravyaṃ na sidhyati ||</p>\n\n<p>kathaṃ na sidhyati | yasmāt |</p>\n\n<l rend='bold'>ṣaṭkena yugapad yogāt paramāṇoḥ ṣaḍaṃśatā |</l>\n\n<p>ṣaḍbhyo digbhyaḥ ṣaḍbhiḥ paramāṇubhir yugapad yoge sati paramāṇoḥ ṣaḍaṃśatā prāpnoti | ekasya yo deśas tatrānyasyāsaṃbhavāt |</p>\n\n<p><hi rend='bold'>ṣaṇṇāṃ samānadeśatvāt piṇḍaḥ syād\naṇumātrakaḥ || 12 ||</hi></p>\n\n<p>atha ya evaikasya paramāṇor deśaḥ sa eva ṣaṇṇāṃ | tena sarveṣāṃ samānadeśatvāt sarvaḥ piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt ||</p>\n\n<p>naiva hi paramāṇavaḥ saṃyujyante niravayavatvāt | mā bhūd eṣa doṣaprasaṅgaḥ | saṃhatās tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ | yaḥ paramāṇūnāṃ saṃghāto na sa tebhyo 'rthāntaram iti |</p>\n\n<l rend='bold'>paramāṇor asaṃyogāt tatsaṃghāte 'sti kasya saḥ |</l>\n\n<p>saṃyoga iti vartate |</p>\n\n<l rend='bold'>na cānavayavatvena tatsaṃyogo na sidhyati || 13 ||</l>\n\n<p>atha saṃghātā apy anyonyaṃ na saṃyujyante | na tarhi paramāṇūnāṃ niravayavatvāt saṃyogo na sidhyatīti vaktavyaṃ | sāvayavasyāpi hi saṃghātasya saṃyogānabhyupagamāt | tasmāt paramāṇur ekaṃ dravyaṃ na sidhyati | yadi ca paramāṇoḥ saṃyoga iṣyate yadi vā neṣyate |</p>\n\n<l rend='bold'>digbhāgabhedī yasyāsti tasyaikatvaṃ na yujyate |</l>\n\n<p>anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya paramāṇor ekatvaṃ yokṣyate |</p>\n\n<p><hi rend='bold'>chāyāvṛtī katha vā</hi></p>\n\n<p>yady ekaikasya paramāṇor digbhāgabhedo na syād ādityodaye katham anyatra chāyā bhavaty anyatrātapaḥ | na hi tasyānyaḥ pradeśo 'sti yatrātapo na syāt | āvaraṇaṃ ca kathaṃ bhavati paramāṇoḥ paramāṇvantareṇa yadi digbhāgabhedo neṣyate | na hi kaścid api paramāṇoḥ parabhāgo 'sti yatrāgamanād anyenānyasya pratighātaḥ syāt | asati ca pratighāte sarveṣāṃ samānadeśatvāt sarvaḥ saṃghātaḥ (<hi rend='bold'>Vvs_8</hi>) paramāṇumātraḥ syād ity uktaṃ | kim evaṃ neṣyate piṇḍasya te chāyāvṛtī na paramāṇor iti | kiṃ khalu paramāṇubhyo 'nyaḥ piṇḍa iṣyate yasya te syātāṃ | nety āha |</p>\n\n<l rend='bold'>anyo na piṇḍaś cen na tasya te || 14 ||</l>\n\n<p>yadi nānyaḥ paramāṇubhyaḥ piṇḍa iṣyate na te tasyeti siddhaṃ bhavati | saṃniveśaparikalpa eṣaḥ paramāṇuḥ saṃghāta iti vā ||</p>\n\n<p>kim anayā cintayā lakṣaṇaṃ / tu rūpādi yadi na pratiṣidhyate | kiṃ punas teṣāṃ lakṣaṇaṃ | cakṣurādiviṣayatvaṃ nīlāditvaṃ ca | tad evedaṃ saṃpradhāryate | yat tac cakṣurādīnāṃ viṣayo nīlapītādikam iṣyate kiṃ tad ekaṃ dravyam atha vā tad anekam iti | kiṃ cātaḥ | anekatve doṣa uktaṃ |</p>\n\n<p><hi rend='bold'>ekatve na krameṇetir yugapan na grahāgrahau |\nvicchinnānekavṛttiś ca sūkṣmānīkṣā ca no bhavet || 15 ||</hi></p>\n\n<p>yadi yāvad vicchinnaṃ nānekaṃ cakṣuṣo viṣayas tad ekaṃ dravyaṃ kalpyate pṛthivyāṃ krameṇetir na syād gamanam ity arthaḥ | sakṛtpādakṣepeṇa sarvasya gatatvāt | arvāgbhāgasya ca grahaṇaṃ parabhāgasya cāgrahaṇaṃ yugapan na syāt | na hi tasyaiva tadānīṃ grahaṇaṃ cāgrahaṇaṃ ca yuktam | vicchinnasya cānekasya hastyaśvādikasyaikatra vṛttir na syād yatraiva hy ekaṃ tatraivāparam iti kathaṃ tayor viccheda iṣyate | kathaṃ vā tad ekaṃ yat prāptaṃ ca tābhyāṃ na ca prāptam antarāle tac chūnyagrahaṇāt | sūkṣmāṇāṃ caudakajantūnāṃ sthūlaiḥ samānarūpāṇām anīkṣaṇaṃ na syād | yadi lakṣaṇabhedād eva dravyāntaratvaṃ kalpyate nānyathā | tasmād avaśyaṃ paramāṇuśo bhedaḥ kalpayitavyaḥ | sa caiko na sidhyati | tasyāsiddhau rūpādīnāṃ cakṣurādiviṣayatvam asiddham iti siddhaṃ vijñaptimātraṃ bhavatīti ||</p>\n\n<p>pramāṇavaśād astitvaṃ nāstitvaṃ vā nirdhāryate sarveṣāṃ ca pramāṇānāṃ pratyakṣaṃ pramāṇaṃ gariṣṭam ity asaty arthe katham iyaṃ buddhir bhavati pratyakṣam iti |</p>\n\n<p><hi rend='bold'>pratyakṣabuddhiḥ svapnādau yathā</hi></p>\n\n<p>vināpy artheneti pūrvam eva jñāpitaṃ</p>\n\n<p><hi rend='bold'>sā ca yadā tadā |\nna so 'rtho dṛśyate tasya pratyakṣatvaṃ kathaṃ mataṃ || 16 ||</hi></p>\n\n<p>yadā ca sā pratyakṣabuddhir bhavatīdaṃ me pratyakṣam iti tadā na so 'rtho dṛśyate manovijñānenaiva paricchedāc cakṣurvijñānasya ca tadā niruddhatvād iti kathaṃ tasya pratyakṣatvam iṣṭaṃ | viśeṣeṇa tu kṣaṇikasya viṣayasya tadānīṃ (<hi rend='bold'>Vvs_9</hi>) niruddham evaṃ tad rūpaṃ rasādikaṃ vā ||</p>\n\n<p>nānanubhūtaṃ manovijñānena smaryata ity avaśyam arthānubhavena bhavitavyaṃ tac ca darśanam ity evaṃ tadviṣayasya rūpādeḥ pratyakṣatvaṃ mataṃ | asiddham idam anubhūtasyārthasya smaraṇaṃ bhavatīti | yasmāt |</p>\n\n<p><hi rend='bold'>uktaṃ yathā tadābhāsā vijñaptiḥ</hi></p>\n\n<p>vināpy arthena yathārthābhāsā cakṣurvijñānādikā vijñaptir utpadyate tathoktaṃ |</p>\n\n<l rend='bold'>smaraṇaṃ tataḥ |</l>\n\n<p>tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir utpadyata iti na smṛtyutpādād arthānubhavaḥ sidhyati | yadi yathā svapne vijñaptir abhūtārthaviṣayā tathā jāgrato 'pi syāt tathaiva tadabhāvaṃ lokaḥ svayam avagacchet | na caivaṃ bhavati | tasmān na svapna ivārthopalabdhiḥ sarvā nirarthikā | idam ajñāpakaṃ | yasmāt |</p>\n\n<l rend='bold'>svapnadṛgviṣayābhāvaṃ nāprabuddho 'vigacchati || 17 ||</l>\n\n<p>evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyan na prabuddhas tadabhāvaṃ yathāvan nāvagacchati | yadā tu tatpratipakṣalokottaranirvikalpajñānalābhāt prabuddho bhavati tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchatīti samānam etat ||</p>\n\n<p>yadi svasaṃtānapariṇāmaviśeṣād eva satvānām arthapratibhāsā vijñaptaya utpadyante nārthaviśeṣāt | tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ sattvānāṃ sa kathaṃ sidhyati asati sadasatsaṃparke taddeśanāyāṃ ca |</p>\n\n<l rend='bold'>anyonyādhipatitvena vijñaptiniyamo mithaḥ |</l>\n\n<p>sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogaṃ | mitha iti parasparataḥ | ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate nārthaviśeṣāt | yadi yathā svapne nirarthikā vijñaptir evaṃ jāgrato 'pi syāt kasmāt kuśalākuśalasamudācāro suptāsuptayos tulyaṃ phalam iṣṭāniṣṭam āyatyāṃ na bhavati | yasmāt |</p>\n\n<l rend='bold'>middhenopahataṃ cittaṃ svapne tenāsamaṃ phalaṃ || 18 ||</l>\n\n<p>idam atra kāraṇāṃ na tv arthasadbhāvaḥ ||</p>\n\n<p>yadi vijñāptimātram evedaṃ na kasyacit kāyo 'sti na vāk ||</p>\n\n<p>katham upakramyamāṇānām aurabhrikādibhir urabhrādīnāṃ (<hi rend='bold'>Vvs_10</hi>) maraṇaṃ bhavti | atatkṛte vā tanmaraṇe katham aurabhrikādīnāṃ prāṇātipātāvadyena yogo bhavati |</p>\n\n<p><hi rend='bold'>maraṇam paravijñaptiviśeṣād vikriyā yathā |\nsmṛtilopādikānyeṣāṃ piśācādimanovaśāt || 19 ||</hi></p>\n\n<p>yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti | ṛddhivan manovaśāc ca | yathā sāraṇasyāryamahākātyāyanādhiṣṭhānāt svapnadarśanaṃ | āraṇyakarṣimanaḥpradoṣāc ca vemacitraparājayaḥ | tathā paravijñaptiviśeṣādhipatyāt pareṣāṃ jīvitendriyavirodhinī kācid vikriyotpadyate yayā sabhāgasaṃtativicchedākhyaṃ maraṇaṃ bhavatīti veditavyaṃ ||</p>\n\n<l rend='bold'>kathaṃ vā daṇḍakāraṇyaśūnyatvam ṛṣikopataḥ |</l>\n\n<p>yadi paravijñaptiviśeṣādhipatyāt sattvānāṃ maraṇaṃ neṣyate | manodaṇḍasya hi mahāsāvadyatvaṃ sādhayatā bhagavatopālir gṛhapatiḥ pṛṣṭaḥ | kaccit te gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni | tenoktaṃ | śrutaṃ me bho gautama ṛṣīṇāṃ manaḥpradoṣeṇeti |</p>\n\n<l rend='bold'>manodaṇḍo mahāvadyaḥ kathaṃ vā tena sidhyati || 20 ||</l>\n\n<p>yady evaṃ kalpyate | tadabhiprasannair amānuṣais tadvāsinaḥ sattvā utsāditā na tv ṛṣīṇāṃ manaḥpradoṣān mṛtā ity evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati | tanmanaḥpradoṣamātreṇa tāvatāṃ sattvānāṃ maraṇāt sidhyati ||</p>\n\n<p>yadi vijñaptimātram evedaṃ paracittavidaḥ kiṃ paracittaṃ jānanty atha na | kiṃ cātaḥ | yadi na jānanti kathaṃ paracittavido bhavanti | atha jānanti |</p>\n\n<p><hi rend='bold'>paracittavidāṃ jñānam ayathārthaṃ kathaṃ yathā |\nsvacittajñānaṃ</hi></p>\n\n<p>tad api katham ayathārtha |</p>\n\n<l rend='bold'>ajñānād yathā buddhasya gocaraḥ || 21 ||</l>\n\n<p>yathā tannirabhilāpyenātmanā buddhānāṃ gocaraḥ | tathā tadajñānāt tadubhayaṃ na yathārthaṃ vitathapratibhāsatayā grāhyagrāhakavikalpasyāprahīṇatvāt ||</p>\n\n<p>anantaviniścayaprabhedāgāmbhīryāyāṃ vijñaptimātratāyāṃ |</p>\n\n<p><hi rend='bold'>vijñaptimātratāsiddhiḥ svaśaktisadṛśī mayā |\nkṛteyaṃ sarvathā sā tu na cintyā</hi></p>\n\n<note><hi rend='bold'>Vvs_11</hi></note>\n<p>sarvaprakārā tu sā mādṛśaiś cintayituṃ na śakyate | tarkāviṣayatvāt | kasya punaḥ sā sarvathā gocara ity āha |</p>\n\n<l rend='bold'>buddhagocaraḥ || 22 ||</l>\n\n<p>buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād iti ||</p>\n\n<p>viṃśatikā vijñaptimātratāsiddhiḥ |\nkṛtir iyam ācāryavasubandhoḥ |</p>\n\n  </body>\n\n"
}