{
  "file_title": "vasubandhu-viṃśatikā-vijñaptimātratāsiddhi",
  "file_title_normal": "vasubandhu-vimsatika-vijnaptimatratasiddhi",
  "metadata": {
    "original_title": "Viṃśatikā vijñaptimātratāsiddhi",
    "author": "Vasubandhu",
    "contributors": [
      {
        "role": "data entry",
        "name": "Takamichi Fukita",
        "when": ""
      },
      {
        "role": "contribution to GRETIL",
        "name": "Takamichi Fukita",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "S. Lévi: Vijñaptimātratāsiddhiḥ Deux traités de Vasubandhu: Viṃśatikā (La Vingtaine) accompagnée d'une explication en prose et Triṃśikā (La trentaine) avec le commentaire de Sthiramati, Paris 1925, and the correction by Hakuju Ui: Shiyaku-taisyḥ Yuisiki nijū-ron Kenkyū (Daijḥ-bukkyḥ Kenkyū 4) [*Comparative Study of the Viṃśatikā vijñaptimātratāsiddhi with Four Translations (Studies of the Mahāyāna Buddhism, 4)], Tokyo 1953, pp. 20-21."
  },
  "body": [
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_3"
        }
      ]
    },
    {
      "tag": "p",
      "attributes": {},
      "text": "māhāyāne traidhātukaṃ vijñaptimātraṃ vyavasthāpyate | cittamātraṃ bho jinaputrā yad uta traidhātukam iti sūtrāt | cittaṃ mano vijñānaṃ vijñaptiś ceti paryāyāḥ | cittam atra sasaṃprayogam abhipretaṃ | matram ity arthapratiṣedhārthaṃ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "vijñaptimātram evedam asadarthāvabhāsanāt |\nyadvat taimirikasyāsat keśoṇḍukādidarśanaṃ || 1 ||"
        }
      ]
    },
    {
      "tag": "p",
      "attributes": {},
      "text": "atra codyate | kaścid artho nāsti /"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "na deśakālaniyamaḥ saṃtānāniyamo na ca |\nna ca kṛtyakriyā yuktā vijñaptir yadi nārthataḥ || 2 ||"
        }
      ]
    },
    {
      "tag": "p",
      "attributes": {},
      "text": "kim uktaṃ bhavati | yadi vinā rūpādyarthena rūpādivijñaptir utpadyate na rūpādyarthāt | kasmāt kvacid deśa utpadyate na sarvatra | tatraiva ca deśe kadācid utpadyate na sarvadā | taddeśakālapratiṣṭhitānāṃ sarveṣāṃ saṃtānāniyama utpadyate na kevalam ekasya | yathā taimirikāṇāṃ saṃtāne keśādyābhāso nānyeṣāṃ | kasmād yat taimirikaiḥ keśabhramarādi dṛśyate tena keśādikriyā na kriyate na ca tad anyair na kriyate | yad annapānavastraviṣāyudhādi svapne dṛśyate tenānnādikriyā na kriyate na ca tad anyair na kriyate | gandharvanagareṇāsattvān nagarakriyā na kriyate na ca tad anyair na kriyate | tasmād asadabhāvāvabhāsane deśakālaniyamaḥ saṃtānāniyamaḥ kṛtyakriyā ca na yujyate | na khalu na yujyate | yasmāt |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "deśādiniyamaḥ siddhaḥ svapnavat"
        }
      ]
    },
    {
      "tag": "p",
      "attributes": {},
      "text": "svapna iva svapnavat | kathaṃ tāvat | svapne vināpy arthena kvacid eva deśe kiṃcid bhramarārāmastrīpurūṣādikaṃ dṛśyate na sarvatra | tatraiva ca deśe kadācid dṛśyate na sarvakālam iti siddho vināpy arthena deśakālaniyamaḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "pretavat punaḥ |\nsaṃtānāniyamaḥ"
        }
      ]
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_4"
        }
      ]
    },
    {
      "tag": "p",
      "attributes": {},
      "text": "siddha iti vartate | pretānām iva pretavat | kathaṃ siddhaḥ samaṃ |"
    },
    {
      "tag": "l",
      "attributes": {
        "rend": "bold"
      },
      "text": "sarvaiḥ pūyanadyādidarśane || 3 ||"
    },
    {
      "tag": "p",
      "attributes": {},
      "text": "pūyapūrṇā nadī pūyanadī | ghṛtaghaṭavat | tulyakarmavipākāvasthā hi pretāḥ sarve 'pi pūyapūrṇāṃ nadīṃ paśyanti naika eva | yathā pūyapūrṇām evaṃ mūtrapurīṣādipūrṇāṃ daṇḍāsidharaiś ca puruṣair adhiṣṭhitām ity ādigrahaṇena | evaṃ saṃtānāniyamo vijñaptinām asaty apy arthe siddhaḥ ||"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "svapnopaghātavat kṛtyakriyā"
        }
      ]
    },
    {
      "tag": "p",
      "attributes": {},
      "text": "siddha iti veditavyaṃ | yathā svapne dvayasamāpattim antareṇa śukravisargalakṣaṇaḥ svapnopaghātaḥ | evaṃ tāvad anyānyair dṛṣṭāntair deśakālaniyamādicatuṣṭayaṃ siddhaṃ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "narakavat punaḥ |\nsarvaṃ"
        }
      ]
    },
    {
      "tag": "p",
      "attributes": {},
      "text": "siddham iti veditavyaṃ | narakeṣv iva narakavat | kathaṃ siddhaṃ |"
    },
    {
      "tag": "l",
      "attributes": {
        "rend": "bold"
      },
      "text": "narakapālādidarśane taiś ca bādhane || 4 ||"
    },
    {
      "tag": "p",
      "attributes": {},
      "text": "yathā hi narakeṣu nārakāṇāṃ narakapālādidarśanaṃ deśakālaniyamena siddhaṃ | śvavāyasāyasaparvatādyāgamanagamanadarśanaṃ cety ādigrahaṇena | sarveṣāṃ ca naikasyaiva taiś ca tadbādhanaṃ siddham asatsv api narakapālādiṣu samānasvakarmavipākādhipatyāt | tathānyatrāpi sarvam etad deśakālaniyamādicatuṣtayaṃ siddham iti veditavyaṃ ||"
    },
    {
      "tag": "p",
      "attributes": {},
      "text": "kiṃ punaḥ kāraṇaṃ narakapālās te ca śvāno vāyasāś ca sattvā neṣyante | ayogāt | na hi te nārakā yujyante | tathaiva tadduḥkhāpratisaṃvedanāt | parasparaṃ yātayatām ime nārakā ime narakapālā iti vyavasthā na syāt | tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt | dāhaduḥkhaṃ ca pradīptāyām ayomayyāṃ bhūmāv asahamānāḥ kathaṃ tatra parān yātayeyuḥ | anārakāṇāṃ vā narake kutaḥ saṃbhavaḥ | kathaṃ tāvat tiraścāṃ svargasaṃbhavaḥ | evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "tiraścāṃ saṃbhavaḥ svarge yathā na narake tathā |\nna pretānāṃ yatas tajjaṃ duḥkhaṃ nānubhavanti te || 5 ||"
        }
      ]
    },
    {
      "tag": "p",
      "attributes": {},
      "text": "ye hi tiryañcaḥ svarge saṃbhavanti te tadbhājanalokasukhasaṃvartanīyena karmaṇā tatra saṃbhūtās tajjaṃ sukhaṃ pratyanubhavanti | na caiva narakapālādayo nārakaṃ duḥkhaṃ pratyanubhavanti | tasmān na tiraścāṃ saṃbhavo yukto nāpi pretānāṃ ||"
    },
    {
      "tag": "p",
      "attributes": {},
      "text": "teṣāṃ tarhi (",
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_5"
        },
        {
          "tag": "text",
          "text": ") nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭā ye narakapālādisaṃjñāṃ pratilabhante | tathā ca pariṇamanti | yad dvidhāṃ hastavikṣepādikriyāṃ kurvanto dṛśyante bhayotpādanārthaṃ | yathā meṣākṛtayaḥ parvatā āgacchanto gacchanto 'yaḥśālmalīvane ca kaṇṭakā adhomukhībhavanta ūrddhvamukhībhavantaś ceti | na te na saṃbhavanty eva |"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "yadi tatkarmabhis tatra bhūtānāṃ saṃbhavas tathā |\niṣyate pariṇāmaś ca kiṃ vijñānasya neṣyate || 6 ||"
        }
      ]
    },
    {
      "tag": "p",
      "attributes": {},
      "text": "vijñānasyaiva tatkarmabhis tathā pariṇāmaḥ kasmān neṣyate kiṃ punar bhūtāni kalpyante ||"
    },
    {
      "tag": "p",
      "attributes": {},
      "text": "api ca |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "karmaṇo vāsanānyatra phalam anyatra kalpyate |\ntatraiva neṣyate yatra vāsanā kiṃ nu kāraṇaṃ || 7 ||"
        }
      ]
    },
    {
      "tag": "p",
      "attributes": {},
      "text": "yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca tasya karmaṇo vāsanā teṣāṃ vijñānasaṃtānasaṃniviṣṭā nānyatra | yatraiva ca vāsanā tatraiva tasyāḥ phalaṃ tādṛśo vijñānapariṇāmaḥ kiṃ neṣyate | yatra vāsanā nāsti tatra tasyāḥ phalaṃ kalpyata iti kim atra kāraṇaṃ ||"
    },
    {
      "tag": "p",
      "attributes": {},
      "text": "āgamaḥ kāraṇaṃ | yadi vijñānam eva rūpādipratibhāsaṃ syān na rūpādiko 'rthas tadā rūpādyāyatanāstitvaṃ bhagavatā noktaṃ syāt | akāraṇam etad yasmāt |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "rūpādyāyatanāstitvaṃ tadvineyajanaṃ prati |\nabhiprāyavaśād uktam upapādukasattvavat || 8 ||"
        }
      ]
    },
    {
      "tag": "p",
      "attributes": {},
      "text": "yathāsti sattva upapāduka ity uktaṃ bhagavatā abhiprāyavaśāc cittasaṃtatyanucchedam āyatyām abhipretya |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "nāstīha sattva ātmā vā dharmās tv ete sahetukāḥ"
        }
      ]
    },
    {
      "tag": "p",
      "attributes": {},
      "text": "iti vacanāt | evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtyety ābhiprāyikaṃ tad vacanaṃ ||"
    },
    {
      "tag": "p",
      "attributes": {},
      "text": "ko 'tra abhiprāyaḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "yataḥ svabījād vijñaptir yadābhāsā pravartate |\ndvividhāyatanatvena te tasyā munir abravīt || 9 ||"
        }
      ]
    },
    {
      "tag": "p",
      "attributes": {},
      "text": "kim uktaṃ bhavati | rūpapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā vijñapteś cakṣūrūpāyatanatvena (",
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_6"
        },
        {
          "tag": "text",
          "text": ") yathākramaṃ bhagavān abravīt | evaṃ yāvat spraṣṭavyapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā kāyaspraṣṭavyāyatanatvena yathākranaṃ bhagavān abravīd ity ayam abhiprāyaḥ ||"
        }
      ]
    },
    {
      "tag": "p",
      "attributes": {},
      "text": "evaṃ punar abhiprāyavaśena deśayitvā ko guṇāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "tathā pudgalanairātmyapraveśo hi"
        }
      ]
    },
    {
      "tag": "p",
      "attributes": {},
      "text": "tathā hi deśyamāne pudgalanairātmyaṃ praviśanti | dvayād vijñānaṣaṭkaṃ pravartate | na tu kaścid eko draṣṭāsti na yāvan mantety evaṃ viditvā ye pudgalanairātmyadeśanāvineyās te pudgalanairātmyaṃ praviśanti |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "anyathā punaḥ |\ndeśanā dharmanairātmyapraveśaḥ"
        }
      ]
    },
    {
      "tag": "p",
      "attributes": {},
      "text": "anyatheti vijñaptimātradeśanā | kathaṃ dharmanairātmyapraveśaḥ | vijñaptimātram idaṃ rūpādidharmapratibhāsam utpadyate na tu rūpādilakṣaṇo dharmaḥ ko 'py astīti viditvā | yadi tarhi sarvathā dharmo nāsti tad api vijñaptimātraṃ nāstīti kathaṃ tarhi vyavasthāpyate | na khalu sarvathā dharmo nāstīty evaṃ dharmanairātmyapraveśo bhavati | api tu |"
    },
    {
      "tag": "l",
      "attributes": {
        "rend": "bold"
      },
      "text": "kalpitātmanā || 10 ||"
    },
    {
      "tag": "p",
      "attributes": {},
      "text": "yo bālair dharmāṇāṃ svabhāvo grāhyagrāhakādiḥ parikalpatas tena kalpitenātmanā teṣāṃ nairātmyaṃ na tv anabhilāpyenātmanā yo buddhānāṃ viṣaya iti | evaṃ vijñaptimātrasyāpi vijñaptyantaraparikalpitenātmanā nairātmyapraveśāt vijñaptimātravyavasthāpanayā sarvadharmāṇāṃ nairātmyapraveśo bhavati na tu tadastitvāpavādāt | itarathā hi vijñapter api vijñaptyantaram arthaḥ syād iti vijñaptimātratvaṃ na sidhyetārthavatītvād vijñaptīnāṃ ||"
    },
    {
      "tag": "p",
      "attributes": {},
      "text": "kathaṃ punar idaṃ pratyetavyam anenābhiprāyeṇa bhagavatā rūpādyāyatanāstitvam uktaṃ na punaḥ santy eva tāni yāni rūpādivijñaptīnāṃ pratyekaṃ viṣayībhavanti iti | yasmāt |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "na tad ekaṃ na cānekaṃ viṣayaḥ paramāṇuśaḥ |\nna ca te saṃhatā yasmāt paramāṇur na sidhyati || 11 ||"
        }
      ]
    },
    {
      "tag": "p",
      "attributes": {},
      "text": "iti | kim uktaṃ bhavati | yat tadrūpādikam āyatanaṃ rūpādivijñaptīnāṃ pratyekaṃ viṣayaḥ syāt tad ekaṃ vā syād yathāvayavirūpaṃ kalpyate vaiśeṣikaiḥ | anekaṃ vā paramāṇuśaḥ | saṃhatā vā ta eva paramāṇavaḥ | na tāvad ekaṃ viṣayo bhavaty avayavebhyo 'nyasyāvayavirūpasya kvacid apy agrahaṇāt | nāpy anekaṃ paramāṇūnāṃ (",
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_7"
        },
        {
          "tag": "text",
          "text": ") pratyekam agrahaṇāt | nāpi te saṃhatā viṣayībhavanti | yasmāt paramāṇur ekaṃ dravyaṃ na sidhyati ||"
        }
      ]
    },
    {
      "tag": "p",
      "attributes": {},
      "text": "kathaṃ na sidhyati | yasmāt |"
    },
    {
      "tag": "l",
      "attributes": {
        "rend": "bold"
      },
      "text": "ṣaṭkena yugapad yogāt paramāṇoḥ ṣaḍaṃśatā |"
    },
    {
      "tag": "p",
      "attributes": {},
      "text": "ṣaḍbhyo digbhyaḥ ṣaḍbhiḥ paramāṇubhir yugapad yoge sati paramāṇoḥ ṣaḍaṃśatā prāpnoti | ekasya yo deśas tatrānyasyāsaṃbhavāt |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "ṣaṇṇāṃ samānadeśatvāt piṇḍaḥ syād\naṇumātrakaḥ || 12 ||"
        }
      ]
    },
    {
      "tag": "p",
      "attributes": {},
      "text": "atha ya evaikasya paramāṇor deśaḥ sa eva ṣaṇṇāṃ | tena sarveṣāṃ samānadeśatvāt sarvaḥ piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt ||"
    },
    {
      "tag": "p",
      "attributes": {},
      "text": "naiva hi paramāṇavaḥ saṃyujyante niravayavatvāt | mā bhūd eṣa doṣaprasaṅgaḥ | saṃhatās tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ | yaḥ paramāṇūnāṃ saṃghāto na sa tebhyo 'rthāntaram iti |"
    },
    {
      "tag": "l",
      "attributes": {
        "rend": "bold"
      },
      "text": "paramāṇor asaṃyogāt tatsaṃghāte 'sti kasya saḥ |"
    },
    {
      "tag": "p",
      "attributes": {},
      "text": "saṃyoga iti vartate |"
    },
    {
      "tag": "l",
      "attributes": {
        "rend": "bold"
      },
      "text": "na cānavayavatvena tatsaṃyogo na sidhyati || 13 ||"
    },
    {
      "tag": "p",
      "attributes": {},
      "text": "atha saṃghātā apy anyonyaṃ na saṃyujyante | na tarhi paramāṇūnāṃ niravayavatvāt saṃyogo na sidhyatīti vaktavyaṃ | sāvayavasyāpi hi saṃghātasya saṃyogānabhyupagamāt | tasmāt paramāṇur ekaṃ dravyaṃ na sidhyati | yadi ca paramāṇoḥ saṃyoga iṣyate yadi vā neṣyate |"
    },
    {
      "tag": "l",
      "attributes": {
        "rend": "bold"
      },
      "text": "digbhāgabhedī yasyāsti tasyaikatvaṃ na yujyate |"
    },
    {
      "tag": "p",
      "attributes": {},
      "text": "anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya paramāṇor ekatvaṃ yokṣyate |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "chāyāvṛtī katha vā"
        }
      ]
    },
    {
      "tag": "p",
      "attributes": {},
      "text": "yady ekaikasya paramāṇor digbhāgabhedo na syād ādityodaye katham anyatra chāyā bhavaty anyatrātapaḥ | na hi tasyānyaḥ pradeśo 'sti yatrātapo na syāt | āvaraṇaṃ ca kathaṃ bhavati paramāṇoḥ paramāṇvantareṇa yadi digbhāgabhedo neṣyate | na hi kaścid api paramāṇoḥ parabhāgo 'sti yatrāgamanād anyenānyasya pratighātaḥ syāt | asati ca pratighāte sarveṣāṃ samānadeśatvāt sarvaḥ saṃghātaḥ (",
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_8"
        },
        {
          "tag": "text",
          "text": ") paramāṇumātraḥ syād ity uktaṃ | kim evaṃ neṣyate piṇḍasya te chāyāvṛtī na paramāṇor iti | kiṃ khalu paramāṇubhyo 'nyaḥ piṇḍa iṣyate yasya te syātāṃ | nety āha |"
        }
      ]
    },
    {
      "tag": "l",
      "attributes": {
        "rend": "bold"
      },
      "text": "anyo na piṇḍaś cen na tasya te || 14 ||"
    },
    {
      "tag": "p",
      "attributes": {},
      "text": "yadi nānyaḥ paramāṇubhyaḥ piṇḍa iṣyate na te tasyeti siddhaṃ bhavati | saṃniveśaparikalpa eṣaḥ paramāṇuḥ saṃghāta iti vā ||"
    },
    {
      "tag": "p",
      "attributes": {},
      "text": "kim anayā cintayā lakṣaṇaṃ / tu rūpādi yadi na pratiṣidhyate | kiṃ punas teṣāṃ lakṣaṇaṃ | cakṣurādiviṣayatvaṃ nīlāditvaṃ ca | tad evedaṃ saṃpradhāryate | yat tac cakṣurādīnāṃ viṣayo nīlapītādikam iṣyate kiṃ tad ekaṃ dravyam atha vā tad anekam iti | kiṃ cātaḥ | anekatve doṣa uktaṃ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "ekatve na krameṇetir yugapan na grahāgrahau |\nvicchinnānekavṛttiś ca sūkṣmānīkṣā ca no bhavet || 15 ||"
        }
      ]
    },
    {
      "tag": "p",
      "attributes": {},
      "text": "yadi yāvad vicchinnaṃ nānekaṃ cakṣuṣo viṣayas tad ekaṃ dravyaṃ kalpyate pṛthivyāṃ krameṇetir na syād gamanam ity arthaḥ | sakṛtpādakṣepeṇa sarvasya gatatvāt | arvāgbhāgasya ca grahaṇaṃ parabhāgasya cāgrahaṇaṃ yugapan na syāt | na hi tasyaiva tadānīṃ grahaṇaṃ cāgrahaṇaṃ ca yuktam | vicchinnasya cānekasya hastyaśvādikasyaikatra vṛttir na syād yatraiva hy ekaṃ tatraivāparam iti kathaṃ tayor viccheda iṣyate | kathaṃ vā tad ekaṃ yat prāptaṃ ca tābhyāṃ na ca prāptam antarāle tac chūnyagrahaṇāt | sūkṣmāṇāṃ caudakajantūnāṃ sthūlaiḥ samānarūpāṇām anīkṣaṇaṃ na syād | yadi lakṣaṇabhedād eva dravyāntaratvaṃ kalpyate nānyathā | tasmād avaśyaṃ paramāṇuśo bhedaḥ kalpayitavyaḥ | sa caiko na sidhyati | tasyāsiddhau rūpādīnāṃ cakṣurādiviṣayatvam asiddham iti siddhaṃ vijñaptimātraṃ bhavatīti ||"
    },
    {
      "tag": "p",
      "attributes": {},
      "text": "pramāṇavaśād astitvaṃ nāstitvaṃ vā nirdhāryate sarveṣāṃ ca pramāṇānāṃ pratyakṣaṃ pramāṇaṃ gariṣṭam ity asaty arthe katham iyaṃ buddhir bhavati pratyakṣam iti |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "pratyakṣabuddhiḥ svapnādau yathā"
        }
      ]
    },
    {
      "tag": "p",
      "attributes": {},
      "text": "vināpy artheneti pūrvam eva jñāpitaṃ"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "sā ca yadā tadā |\nna so 'rtho dṛśyate tasya pratyakṣatvaṃ kathaṃ mataṃ || 16 ||"
        }
      ]
    },
    {
      "tag": "p",
      "attributes": {},
      "text": "yadā ca sā pratyakṣabuddhir bhavatīdaṃ me pratyakṣam iti tadā na so 'rtho dṛśyate manovijñānenaiva paricchedāc cakṣurvijñānasya ca tadā niruddhatvād iti kathaṃ tasya pratyakṣatvam iṣṭaṃ | viśeṣeṇa tu kṣaṇikasya viṣayasya tadānīṃ (",
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_9"
        },
        {
          "tag": "text",
          "text": ") niruddham evaṃ tad rūpaṃ rasādikaṃ vā ||"
        }
      ]
    },
    {
      "tag": "p",
      "attributes": {},
      "text": "nānanubhūtaṃ manovijñānena smaryata ity avaśyam arthānubhavena bhavitavyaṃ tac ca darśanam ity evaṃ tadviṣayasya rūpādeḥ pratyakṣatvaṃ mataṃ | asiddham idam anubhūtasyārthasya smaraṇaṃ bhavatīti | yasmāt |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "uktaṃ yathā tadābhāsā vijñaptiḥ"
        }
      ]
    },
    {
      "tag": "p",
      "attributes": {},
      "text": "vināpy arthena yathārthābhāsā cakṣurvijñānādikā vijñaptir utpadyate tathoktaṃ |"
    },
    {
      "tag": "l",
      "attributes": {
        "rend": "bold"
      },
      "text": "smaraṇaṃ tataḥ |"
    },
    {
      "tag": "p",
      "attributes": {},
      "text": "tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir utpadyata iti na smṛtyutpādād arthānubhavaḥ sidhyati | yadi yathā svapne vijñaptir abhūtārthaviṣayā tathā jāgrato 'pi syāt tathaiva tadabhāvaṃ lokaḥ svayam avagacchet | na caivaṃ bhavati | tasmān na svapna ivārthopalabdhiḥ sarvā nirarthikā | idam ajñāpakaṃ | yasmāt |"
    },
    {
      "tag": "l",
      "attributes": {
        "rend": "bold"
      },
      "text": "svapnadṛgviṣayābhāvaṃ nāprabuddho 'vigacchati || 17 ||"
    },
    {
      "tag": "p",
      "attributes": {},
      "text": "evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyan na prabuddhas tadabhāvaṃ yathāvan nāvagacchati | yadā tu tatpratipakṣalokottaranirvikalpajñānalābhāt prabuddho bhavati tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchatīti samānam etat ||"
    },
    {
      "tag": "p",
      "attributes": {},
      "text": "yadi svasaṃtānapariṇāmaviśeṣād eva satvānām arthapratibhāsā vijñaptaya utpadyante nārthaviśeṣāt | tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ sattvānāṃ sa kathaṃ sidhyati asati sadasatsaṃparke taddeśanāyāṃ ca |"
    },
    {
      "tag": "l",
      "attributes": {
        "rend": "bold"
      },
      "text": "anyonyādhipatitvena vijñaptiniyamo mithaḥ |"
    },
    {
      "tag": "p",
      "attributes": {},
      "text": "sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogaṃ | mitha iti parasparataḥ | ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate nārthaviśeṣāt | yadi yathā svapne nirarthikā vijñaptir evaṃ jāgrato 'pi syāt kasmāt kuśalākuśalasamudācāro suptāsuptayos tulyaṃ phalam iṣṭāniṣṭam āyatyāṃ na bhavati | yasmāt |"
    },
    {
      "tag": "l",
      "attributes": {
        "rend": "bold"
      },
      "text": "middhenopahataṃ cittaṃ svapne tenāsamaṃ phalaṃ || 18 ||"
    },
    {
      "tag": "p",
      "attributes": {},
      "text": "idam atra kāraṇāṃ na tv arthasadbhāvaḥ ||"
    },
    {
      "tag": "p",
      "attributes": {},
      "text": "yadi vijñāptimātram evedaṃ na kasyacit kāyo 'sti na vāk ||"
    },
    {
      "tag": "p",
      "attributes": {},
      "text": "katham upakramyamāṇānām aurabhrikādibhir urabhrādīnāṃ (",
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_10"
        },
        {
          "tag": "text",
          "text": ") maraṇaṃ bhavti | atatkṛte vā tanmaraṇe katham aurabhrikādīnāṃ prāṇātipātāvadyena yogo bhavati |"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "maraṇam paravijñaptiviśeṣād vikriyā yathā |\nsmṛtilopādikānyeṣāṃ piśācādimanovaśāt || 19 ||"
        }
      ]
    },
    {
      "tag": "p",
      "attributes": {},
      "text": "yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti | ṛddhivan manovaśāc ca | yathā sāraṇasyāryamahākātyāyanādhiṣṭhānāt svapnadarśanaṃ | āraṇyakarṣimanaḥpradoṣāc ca vemacitraparājayaḥ | tathā paravijñaptiviśeṣādhipatyāt pareṣāṃ jīvitendriyavirodhinī kācid vikriyotpadyate yayā sabhāgasaṃtativicchedākhyaṃ maraṇaṃ bhavatīti veditavyaṃ ||"
    },
    {
      "tag": "l",
      "attributes": {
        "rend": "bold"
      },
      "text": "kathaṃ vā daṇḍakāraṇyaśūnyatvam ṛṣikopataḥ |"
    },
    {
      "tag": "p",
      "attributes": {},
      "text": "yadi paravijñaptiviśeṣādhipatyāt sattvānāṃ maraṇaṃ neṣyate | manodaṇḍasya hi mahāsāvadyatvaṃ sādhayatā bhagavatopālir gṛhapatiḥ pṛṣṭaḥ | kaccit te gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni | tenoktaṃ | śrutaṃ me bho gautama ṛṣīṇāṃ manaḥpradoṣeṇeti |"
    },
    {
      "tag": "l",
      "attributes": {
        "rend": "bold"
      },
      "text": "manodaṇḍo mahāvadyaḥ kathaṃ vā tena sidhyati || 20 ||"
    },
    {
      "tag": "p",
      "attributes": {},
      "text": "yady evaṃ kalpyate | tadabhiprasannair amānuṣais tadvāsinaḥ sattvā utsāditā na tv ṛṣīṇāṃ manaḥpradoṣān mṛtā ity evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati | tanmanaḥpradoṣamātreṇa tāvatāṃ sattvānāṃ maraṇāt sidhyati ||"
    },
    {
      "tag": "p",
      "attributes": {},
      "text": "yadi vijñaptimātram evedaṃ paracittavidaḥ kiṃ paracittaṃ jānanty atha na | kiṃ cātaḥ | yadi na jānanti kathaṃ paracittavido bhavanti | atha jānanti |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "paracittavidāṃ jñānam ayathārthaṃ kathaṃ yathā |\nsvacittajñānaṃ"
        }
      ]
    },
    {
      "tag": "p",
      "attributes": {},
      "text": "tad api katham ayathārtha |"
    },
    {
      "tag": "l",
      "attributes": {
        "rend": "bold"
      },
      "text": "ajñānād yathā buddhasya gocaraḥ || 21 ||"
    },
    {
      "tag": "p",
      "attributes": {},
      "text": "yathā tannirabhilāpyenātmanā buddhānāṃ gocaraḥ | tathā tadajñānāt tadubhayaṃ na yathārthaṃ vitathapratibhāsatayā grāhyagrāhakavikalpasyāprahīṇatvāt ||"
    },
    {
      "tag": "p",
      "attributes": {},
      "text": "anantaviniścayaprabhedāgāmbhīryāyāṃ vijñaptimātratāyāṃ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "vijñaptimātratāsiddhiḥ svaśaktisadṛśī mayā |\nkṛteyaṃ sarvathā sā tu na cintyā"
        }
      ]
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "Vvs_11"
        }
      ]
    },
    {
      "tag": "p",
      "attributes": {},
      "text": "sarvaprakārā tu sā mādṛśaiś cintayituṃ na śakyate | tarkāviṣayatvāt | kasya punaḥ sā sarvathā gocara ity āha |"
    },
    {
      "tag": "l",
      "attributes": {
        "rend": "bold"
      },
      "text": "buddhagocaraḥ || 22 ||"
    },
    {
      "tag": "p",
      "attributes": {},
      "text": "buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād iti ||"
    },
    {
      "tag": "p",
      "attributes": {},
      "text": "viṃśatikā vijñaptimātratāsiddhiḥ |\nkṛtir iyam ācāryavasubandhoḥ |"
    }
  ]
}