{
    "1": "vande gurūṇāṃ caraṇāravinde\nsaṃdarśitasvātmasukhāvabodhe|\njanasya ye jāṅgalikāyamāne\nsaṃsārahālāhalamohaśāntyai",
    "2": "sadāśivoktāni sapādalakṣa-\nlayāvadhānāni vasanti loke|\nnādānusaṃdhānasamādhimekaṃ\nmanyāmahe mānyatamaṃ layānām",
    "3": "sarecapūrairanilasya kumbhaiḥ\nsarvāsu nāḍīṣu viśodhitāsu|\nanāhatākhyo bahubhiḥ prakārai-\nrantaḥ pṛvarteta sadā ninādaḥ",
    "4": "nādānusaṃdhāna namo'stu tubhyaṃ\ntvāṃ sādhanaṃ tattvapadasya jāne|\nbhavatprasādātpavanena sākaṃ\nvilīyate viṣṇupade mano me",
    "5": "jālandharoḍyānananamūlabandhā-\nñjalpanti kaṇṭhodarapāyumūlān|\nbandhatraye'sminparicīyamāne\nbandhaḥ kuto dāruṇakālapāśāt",
    "6": "oḍyānajālandharamūlabandhai-\nrunnidritāyāmuragāṅganāyām|\npratyaṅmukhatvātpraviśansuṣumnāṃ\ngamāgamau muñcati gandhavāhaḥ",
    "7": "utthāpitādhārahutāśanolkai-\nrākuñcanaiḥ śaśvadapānavāyoḥ|\nsaṃtāpitāccandramasaḥ patantīṃ\npīyūṣadhārāṃ pibatīha dhanyaḥ",
    "8": "bandhatrayābhyāsavipākajātāṃ\nvivarjitāṃ recakapūrakābhyām|\nviśoṣayantīṃ viṣayapravāhaṃ\nvidyāṃ bhaje kevalakumbharūpām",
    "9": "anāhate cetasi sāvadhānai-\nrabhyāsaśūrairanubhūyamānā|\nsaṃstambhitaśvāsamanaḥpracārā\nsā jṛmbhate kevalakumbhakaśrīḥ",
    "10": "saharuāśaḥ santu haṭheṣu kumbhāḥ\nsaṃbhāvyate kevalakumbha eva|\nkumbhottame yatra tu recapūrau\nprāṇasya na prākṛtavaikṛtākhyau",
    "11": "trikūṭanāmni stimite'ntaraṅge\nkhe stambhite kevalakumbhakena|\nprāṇānilo bhānuśaśāṅkanāḍau\nvihāya sadyo vilayaṃ prayāti",
    "12": "pratyāhmataḥ kevalakumbhakena\nprabuddhakuṇḍalyupabhuktaśeṣaḥ|\nprāṇaḥ pratīcīnapathena mandaṃ\nvilīyate viṣṇupadāntarāle",
    "13": "niraṅkuśānāṃ śvasanodgamānāṃ\nnirodhanaiḥ kevalakumbhakākhyaiḥ|\nudeti sarvendriyavṛttiśūnyo\nmarullayaḥ ko'pi mahāmatīnām",
    "14": "na dṛṣṭilakṣyāṇi na cittabandho\nna deśakālau na ca vāyurodhaḥ|\nna dhāraṇādhyānapariśramo vā\nsamedhamāne sati rājayoge",
    "15": "aśeṣadṛśyojjhitadṛṅmayānā-\nmavasthitānāmiha rājayoge|\nna jāgaro nāpi suṣuptibhāvo\nna jīvitaṃ no maraṇaṃ vicitram",
    "16": "ahaṃmamatvādvyapahāya sarva\nśrīrājayoge sthiramānasānām|\nna draṣṭṛtā nāsti ca dṛśyabhāvaḥ\nsā jṛmbhate kevalasaṃvideva",
    "17": "netre yayonmeṣanimeṣaśūnye\nvāyuryayā varjitarecapūraḥ|\nmanaśca saṃkalpavikalpaśūnyaṃ\nmanonmanī sā mayi saṃnidhattām",
    "18": "cittendriyāṇāṃ ciranigraheṇa\nśvāsapracāre śamite yamīndrāḥ|\nnivātadīpā iva niścalāṅgāḥ\nmanonmanīmagnadhiyo bhavanti",
    "19": "unmanyavasthādhigamāya vidvan\nupāyamekaṃ tava nirdiśāmaḥ|\npaśyannudāsīnatayā prapañcaṃ\nsaṃkalpamunmūlaya sāvadhānaḥ",
    "20": "prasahra saṃkalpaparaṃparāṇāṃ\nsaṃbhedane saṃtatasāvadhānam|\nālambanāśādapacīyamānaṃ\nśanaiḥ śanaiḥ śāntimupaiti cetaḥ",
    "21": "niśvāsalopairnibhṛtaiḥ śarīrai-\nrnetrāmbujairardhanimīlitaiśca|\nāvirbhavantīmamanaskamudrā-\nmālokayāmo munipuṃgavānām",
    "22": "amī yamīndrāḥ sahajāmanaskā-\ndahaṃmamatve śithilāyamāne|\nmanotigaṃ mārutavṛttiśūnyaṃ\ngacchanti bhāvaṃ gaganāvaśeṣam",
    "23": "nivartayantīṃ nikhilendriyāṇi\npravartayantīṃ paramātmayogam|\nsaṃvinmayīṃ tāṃ sahajāmanaskāṃ\nkadā gamiṣyāmi gatānyabhāvaḥ",
    "24": "pratyagvimarśātiśayena puṃsāṃ\nprācīnagandheṣu palāyiteṣu|\nprādurbhavetkācidajāḍyanidrā\nprapañcacintāṃ parivarjayantī",
    "25": "vicchinnasaṃkalpavikalpamūle\nniḥśeṣanirmūlitakarmajāle|\nnirantarābhyāsanitāntabhadrā\nsā jṛmbhate yogini yoganidrā",
    "26": "viśrāntimāsādya turīyatalpe\nviśvādyavasthātritayoparisthe|\nsaṃvinmayīṃ kāmapi sarvakālaṃ\nnidrāṃ sakhe nirviśa nirvikalpām",
    "27": "prakāśamāne paramātmabhānau\nnaśyatyavidyātimire samaste|\naho budhā nirmaladṛṣṭayo'pi\nkiṃcinna paśyanti jagatsamagram",
    "28": "siddhiṃ tathāvidhamanovilayāṃ samādhau\nśrīśailaśrṛṅgakuhareṣu kadopalapsye|\ngātraṃ yadā mama latāḥ pariveṣṭayanti\nkarṇe yadā viracayanti khagāśca nīḍān",
    "29": "vicaratu matireṣā nirvikalpe samādhau\nkucakalaśayuge vā kṛṣṇasārekṣaṇānām|\ncaratu jaḍamate vā sajjanānāṃ mate vā\nmatikṛtaguṇadoṣā māṃ vibhuṃ na spṛśanti|| 29||"
}