{
  "title": "sa_tattvaratnāvaloka",
  "body": "<body xmlns='http://www.tei-c.org/ns/1.0'>\n\n<p>Tattvaratnāvalokaḥ (Tra)</p>\n\n<p>om namaḥ śrīsadgurupādebhyaḥ /</p>\n\n<lg>\n<l>anupamasukharūpī śrīnivāso 'nivāso nirupamadaśadevīrūpavidyaḥ savidyaḥ /</l>\n<l>tribhuvanahitasaukhyaprāptikāro 'vikāro jayati kamalapāṇiryāvadāśāvikāsāḥ // Tra_1 //</l>\n</lg>\n\n<lg>\n<l>śrīmantranītigatacārucaturthasekarūpaṃ vidanti nahi ye sphuṭaśabdaśūnyam /</l>\n<l>nānopadeśagaṇasaṃkulasaptabhedais teṣāṃ sphuṭāvagataye kriyate prayatnaḥ // Tra_2 //</l>\n</lg>\n\n<lg>\n<l>saṃbhrāntabodhā nikhilā hi tīrthyās tattvasya sādhyasya ca rūpavittau /</l>\n<l>tebhyaḥ prakṛṣṭaḥ kila tattvavettā vedāntavādīti[jana] pravādaḥ // Tra_3 //</l>\n</lg>\n\n<lg>\n<l>ānandarūpaṃ svavidaprakampyaṃ vedāntinaḥ sādhyamuṣanti sāntam /</l>\n<l>saśrāvakākhaḍgajināśca sādhyam icchanti rūpādyupadhervirāmam // Tra_4 //</l>\n</lg>\n\n<lg>\n<l>ākāraśūnyaṃ gaganendurūpaṃ pratyātmavedyaṃ karuṇārasaṃ ca /</l>\n<l>sallakṣaṇairbhūṣitamarthakāri dānādiniṣyandamapetasaukhyam // Tra_5 //</l>\n</lg>\n\n<lg>\n<l>sānandasallakṣaṇamaṇḍitāṅgaṃ saṃbhujyamānaṃ daśabhūmisaṃsthaiḥ /</l>\n<l>sattvārthakāri pravadanti sādhyaṃ dānadiṣaṭpāramitānayasthā // Tra_6 //</l>\n</lg>\n\n<lg>\n<l>saṃpūrya dānādiguṇānaśeṣān saṃbuddhya kṛtyaṃ sakalaṃ ca kṛtvā /</l>\n<l>yabhdūtakoṭeḥ karaṇaṃ ca sākṣāt sādhyaṃ tadapyasti nirodharūpam // Tra_7 //</l>\n</lg>\n\n<lg>\n<l>svābhāṅgaṇā(nā)śleṣi tadarthakāri duḥkhaiḥ sukhaiścaiva vimuktirūpam /</l>\n<l>aśītyanuvyañjanabhūṣitāṅgam apetakalpaṃ pravadanti sādhyam // Tra_8 //</l>\n</lg>\n\n<lg>\n<l>svadevatākāraviśeṣaśūnyaṃ prāgeva saṃbhāvya sukhaṃ sphuṭaṃ sat /</l>\n<l>mahāsukhākhyaṃ jagadarthakāri cintāmaṇiprakhyamuvāca kaścit // Tra_9 //</l>\n</lg>\n\n<lg>\n<l>kṛtvā sākṣāt svādhipaṃ sātarūpaṃ paścāt tyaktvā sātamātraṃ phalaṃ syāt /</l>\n<l>śuddhaṃ sākṣācchakyate naiva kartuṃ tenākāro bhāvitaḥ svādhipasya // Tra_10 //</l>\n</lg>\n\n<lg>\n<l>gagaṇasamaśarīraṃ lakṣaṇairbhūṣitāṅgaṃ nirupamasukhapūrṇaṃ svābhayā saṃgataṃ ca /</l>\n<l>sphuradamitamunīndraḥ sarvasattvārthakāri pravadati punaranyaḥ sādhyamucchedaśūnyam // Tra_11 //</l>\n</lg>\n\n<lg>\n<l>kṛtvā sākṣāt svādhipaṃ sātarūpaṃ bhāvopekṣājñānamātraṃ phalaṃ syāt /</l>\n<l>āsaṃsārasthāyi sattvārthakāri cintāratnaprakhyamekāntaśāntam // Tra_12 //</l>\n</lg>\n\n<lg>\n<l>kṛtvā sākṣānmaṇḍalaṃ sātarūpaṃ paścāttasya svecchayā nirvṛtiṃ ca /</l>\n<l>sattvārthasyāpyastyabhāvo na vāsmin prādurbhāvo nirvṛtādasti yasmāt // Tra_13 //</l>\n</lg>\n\n<lg>\n<l>kṛtvā sphuṭaṃ rūpamabhīṣṭameṣāṃ paścānnirodhaṃ phalamāha kaścit /</l>\n<l>abhinnarūpaśca yato nirodho na pakṣabhede 'pi tato 'sti bhedaḥ // Tra_14 //</l>\n</lg>\n\n<lg>\n<l>prajñājñānāduttaraṃ bodhicittāsvādasturyaṃ seṣa(ka)māhāvaraṃ tat /</l>\n<l>yasmāt sarvo bhāvanāsu prayāso vyarthaḥ prāptastatphalasya prasiddheḥ // Tra_15 //</l>\n</lg>\n\n<lg>\n<l>prajñājñānāduttaraṃ prāptarāmāsvādasturyaṃ sekamāhādhamaṃ tat /</l>\n<l>yasmāt sarvo bhāvanādau prayatno buddhoddiṣṭo niṣphalaḥ saṃprasaktaḥ // Tra_16 //</l>\n</lg>\n\n<lg>\n<l>dambholibījaśrutidhautaśuddhapāthojña(ja)bhūtāṅkurabhūtapuṣṭi /</l>\n<l>turīyaśasyaṃ paripākameta(ti) sphuṭaṃ caturthaṃ viduṣo 'pi gūḍham // Tra_17 //</l>\n</lg>\n\n<lg>\n<l>pañcapradīpāmṛtabinducandrabhrūmadhyabindudbhavamaṇḍalāni /</l>\n<l>vāyoḥ svarūpaṃ galaśuṇḍikādyam atattvarūpaṃ svayamūhanīyam // Tra_18 //</l>\n</lg>\n\n<lg>\n<l>svapnendrajālapratibimbamāyāmarīcigandharvapurāmbucandraiḥ /</l>\n<l>anyaiśca sarvairupamābhidheyair naivāsti sādhyaṃ kathitādihānyat // Tra_19 //</l>\n</lg>\n\n<lg>\n<l>gambhīraśūnyapratibhāsamātraśāntātisūkṣmānabhilāpyaśabdaiḥ /</l>\n<l>nirlepanī[rū]panirañjanādyair bhrāntirna kāryāparasādhyasattve // Tra_20 //</l>\n</lg>\n\n<p>// tattvaratnāvalokaḥ samāptaḥ //</p>\n\n<p>kṛtiriyaṃ paṇḍitavāgīśvarakīrtipādānām //</p>\n\n  </body>\n\n"
}