{
  "title": "sa_nāgārjuna-madhyamakaśāstra",
  "body": "<body xmlns='http://www.tei-c.org/ns/1.0'>\n<div>\n<p>Nāgārjuna kṛta madhyamakaśāstram / (Mś)</p>\n\n<p>1 pratyayaparīkṣā nāma prathamaṃ prakaraṇam</p>\n\n<lg>\n<l>anirodhamanutpādamanucchedamaśāśvatam /</l>\n<l>anekārthamanānārthamanāgamamanirgamam // Mś_1.1 //</l>\n</lg>\n\n<lg>\n<l>yaḥ pratītyasamutpādaṃ prapañcopaśamaṃ śivam /</l>\n<l>deśayāmāsa saṃbuddhastaṃ vande vadatāṃ varam // Mś_1.2 //</l>\n</lg>\n\n<lg>\n<l>na svato nāpi parato na dvābhyāṃ nāpyahetutaḥ /</l>\n<l>utpannā jātu vidyante bhāvāḥ kkacana kecana // Mś_1.3 //</l>\n</lg>\n\n<lg>\n<l>catvāraḥ pratyayā hetuścālambanamanantaram /</l>\n<l>tathaivādhipateyaṃ ca pratyayo nāsti pañcamaḥ // Mś_1.4 //</l>\n</lg>\n\n<lg>\n<l>na hi svabhāvo bhāvānāṃ pratyayādiṣu vidyate /</l>\n<l>avidyamāne svabhāve parabhāvo na vidyate // Mś_1.5 //</l>\n</lg>\n\n<lg>\n<l>kriyā na pratyayavatī nāpratyayavatī kriyā /</l>\n<l>pratyayā nākriyāvantaḥ kriyāvantaśca santyuta // Mś_1.6 //</l>\n</lg>\n\n<lg>\n<l>utpadyate pratītyemānitīme pratyayāḥ kila /</l>\n<l>yāvannotpadyata ime tāvannāpratyayāḥ katham // Mś_1.7 //</l>\n</lg>\n\n<lg>\n<l>naivāsato naiva sataḥ pratyayo 'rthasya yujyate /</l>\n<l>asataḥ pratyayaḥ kasya sataśca pratyayena kim // Mś_1.8 //</l>\n</lg>\n\n<lg>\n<l>na sannāsanna sadasan dharmo nirvartate yadā /</l>\n<l>kathaṃ nirvartako heturevaṃ sati hi yujyate // Mś_1.9 //</l>\n</lg>\n\n<lg>\n<l>anālambana evāyaṃ san dharma upadiśyate /</l>\n<l>athānālambane dharme kuta ālambanaṃ punaḥ // Mś_1.10 //</l>\n</lg>\n\n<lg>\n<l>anutpanneṣu dharmeṣu nirodho nopapadyate /</l>\n<l>nānantaramato yuktaṃ niruddhe pratyayaśca kaḥ // Mś_1.11 //</l>\n</lg>\n\n<lg>\n<l>bhāvānāṃ niḥsvabhāvānāṃ na sattā vidyate yataḥ /</l>\n<l>satīdamasmin bhavatītyetannaivopapadyate // Mś_1.12 //</l>\n</lg>\n\n<lg>\n<l>na ca vyastasamasteṣu pratyayeṣvasti tatphalam /</l>\n<l>pratyayebhyaḥ kathaṃ tacca bhavenna pratyayeṣu yat // Mś_1.13 //</l>\n</lg>\n\n<lg>\n<l>athāsadapi tattebhyaḥ pratyayebhyaḥ pravartate /</l>\n<l>apratyayebhyo 'pi kasmātphalaṃ nābhipravartate // Mś_1.14 //</l>\n</lg>\n\n<lg>\n<l>phalaṃ ca pratyayamayaṃ pratyayāścāsvayaṃmayāḥ /</l>\n<l>phalamasvamayebhyo yattatpratyayamayaṃ katham // Mś_1.15 //</l>\n</lg>\n\n<lg>\n<l>tasmānna pratyayamayaṃ nāpratyayamayaṃ phalam /</l>\n<l>saṃvidyate phalābhāvātpratyayāpratyayāḥ kutaḥ // Mś_1.16 //</l>\n</lg>\n\n</div>\n<div>\n\n<p>2 Gatāgataparīkṣā dvitīyaṃ prakaraṇam /</p>\n\n<lg>\n<l>gataṃ na gamyate tāvadagataṃ naiva gamyate /</l>\n<l>gatāgatavinirmuktaṃ gamyamānaṃ na gamyate // Mś_2.1 //</l>\n</lg>\n\n<lg>\n<l>ceṣṭā yatra gatistatra gamyamāne ca sā yataḥ /</l>\n<l>na gate nāgate ceṣṭā gamyamāne gatistataḥ // Mś_2.2 //</l>\n</lg>\n\n<lg>\n<l>gamyamānasya gamanaṃ kathaṃ nāmopapatsyate /</l>\n<l>gamyamāne dvigamanaṃ yadā naivopapadyate // Mś_2.3 //</l>\n</lg>\n\n<lg>\n<l>gamyamānasya gamanaṃ yasya tasya prasajyate /</l>\n<l>ṛte gatergamyamānaṃ gamyamānaṃ hi gamyate // Mś_2.4 //</l>\n</lg>\n\n<lg>\n<l>gamyamānasya gamane prasaktaṃ gamanadvayam /</l>\n<l>yena tadgamyamānaṃ ca yaccātra gamanaṃ punaḥ // Mś_2.5 //</l>\n</lg>\n\n<lg>\n<l>dvau gantārau prasajyete prasakte gamanadvaye /</l>\n<l>gantāraṃ hi tiraskṛtya gamanaṃ nopapadyate // Mś_2.6 //</l>\n</lg>\n\n<lg>\n<l>gantāraṃ cettiraskṛtya gamanaṃ nopapadyate /</l>\n<l>gamane 'sati gantātha kuta eva bhaviṣyati // Mś_2.7 //</l>\n</lg>\n\n<lg>\n<l>gantā na gacchati tāvadagantā naiva gacchati /</l>\n<l>anyo ganturagantuśca kastṛtīyo hi gacchati // Mś_2.8 //</l>\n</lg>\n\n<lg>\n<l>gantā tāvadgacchatīti kathamevopapatsyate /</l>\n<l>gamanena vinā gantā yadā naivopapadyate // Mś_2.9 //</l>\n</lg>\n\n<lg>\n<l>pakṣo gantā gacchatīti yasya tasya prasajyate /</l>\n<l>gamanena vinā gantā ganturgamanamicchataḥ // Mś_2.10 //</l>\n</lg>\n\n<lg>\n<l>gamane dve prasajyete gantā yadyuta gacchati /</l>\n<l>ganteti cocyate yena gantā san yacca gacchati // Mś_2.11 //</l>\n</lg>\n\n<lg>\n<l>gate nārabhyate gantuṃ gataṃ nārabhyate 'gate /</l>\n<l>nārabhyate gamyamāne gantumārabhyate kuha // Mś_2.12 //</l>\n</lg>\n\n<lg>\n<l>na pūrvaṃ gamanārambhādgamyamānaṃ na vā gatam /</l>\n<l>yatrārabhyeta gamanamagate gamanaṃ kutaḥ // Mś_2.13 //</l>\n</lg>\n\n<lg>\n<l>gataṃ kiṃ gamyamānaṃ kimagataṃ kiṃ vikalpyate /</l>\n<l>adṛśyamāna ārambhe gamanasyaiva sarvathā // Mś_2.14 //</l>\n</lg>\n\n<lg>\n<l>gantā na tiṣṭhati tāvadagantā naiva tiṣṭhati /</l>\n<l>anyo ganturagantuśca kastṛtīyo 'tha tiṣṭhati // Mś_2.15 //</l>\n</lg>\n\n<lg>\n<l>gantā tāvattiṣṭhatīti kathamevopapatsyate /</l>\n<l>gamanena vinā gantā yadā naivopapadyate // Mś_2.16 //</l>\n</lg>\n\n<lg>\n<l>na tiṣṭhati gamyamānānna gatānnāgatādapi /</l>\n<l>gamanaṃ saṃpravṛttiśca nivṛttiśca gateḥ samā // Mś_2.17 //</l>\n</lg>\n\n<lg>\n<l>yadeva gamanaṃ gantā sa eveti na yujyate /</l>\n<l>anya eva punargantā gateriti na yujyate // Mś_2.18 //</l>\n</lg>\n\n<lg>\n<l>yadeva gamanaṃ gantā sa eva hi bhavedyadi /</l>\n<l>ekībhāvaḥ prasajyeta kartuḥ karmaṇa eva ca // Mś_2.19 //</l>\n</lg>\n\n<lg>\n<l>anya eva punargantā gateryadi vikalpyate /</l>\n<l>gamanaṃ syādṛte ganturgantā syādgamanādṛte // Mś_2.20 //</l>\n</lg>\n\n<lg>\n<l>ekībhāvena vā siddhirnānābhāvena vā yayoḥ /</l>\n<l>na vidyate, tayoḥ siddhiḥ kathaṃ nu khalu vidyate // Mś_2.21 //</l>\n</lg>\n\n<lg>\n<l>gatyā yayocyate gantā gatiṃ tāṃ sa na gacchati /</l>\n<l>yasmānna gatipūrvo 'sti kaścitkiṃciddhi gacchati // Mś_2.22 //</l>\n</lg>\n\n<lg>\n<l>gatyā yayocyate gantā tato 'nyāṃ sa na gacchati /</l>\n<l>gatī dve nopapadyete yasmādeke pragacchati // Mś_2.23 //</l>\n</lg>\n\n<lg>\n<l>sadbhūto gamanaṃ gantā triprakāraṃ na gacchati /</l>\n<l>nāsadbhūto 'pi gamanaṃ triprakāraṃ sa gacchati // Mś_2.24 //</l>\n</lg>\n\n<lg>\n<l>gamanaṃ sadasadbhūtastriprakāraṃ na gacchati /</l>\n<l>tasmādgatiśca gantā ca gantavyaṃ ca na vidyate // Mś_2.25 //</l>\n</lg>\n\n</div>\n<div>\n\n<p>3 cakṣurādīndriyaparīkṣā tṛtīyaṃ prakaraṇam /</p>\n\n<lg>\n<l>darśanaṃ śravaṇaṃ ghrāṇaṃ rasanaṃ sparśanaṃ manaḥ /</l>\n<l>indriyāṇi ṣaḍeteṣāṃ draṣṭavyādīni gocaraḥ // Mś_3.1 //</l>\n</lg>\n\n<lg>\n<l>svamātmānaṃ darśanaṃ hi tattameva na paśyati /</l>\n<l>na paśyati yadātmānaṃ kathaṃ drakṣyati tatparān // Mś_3.2 //</l>\n</lg>\n\n<lg>\n<l>na paryāpto 'gnidṛṣṭānto darśanasya prasiddhaye /</l>\n<l>sadarśanaḥ sa pratyukto gamyamānagatāgataiḥ // Mś_3.3 //</l>\n</lg>\n\n<lg>\n<l>nāpaśyamānaṃ bhavati yadā kiṃcana darśanam /</l>\n<l>darśanaṃ paśyatītyevaṃ kathametattu yujyate // Mś_3.4 //</l>\n</lg>\n\n<lg>\n<l>paśyati darśanaṃ naiva naiva paśyatyadarśanam /</l>\n<l>vyākhyāto darśanenaiva draṣṭā cāpyupagamyatām // Mś_3.5 //</l>\n</lg>\n\n<lg>\n<l>tiraskṛtya draṣṭā nāstyatiraskṛtya ca darśanam /</l>\n<l>draṣṭavyaṃ darśanaṃ caiva draṣṭaryasati te kutaḥ // Mś_3.6 //</l>\n</lg>\n\n<lg>\n<l>pratītya mātāpitarau yathoktaḥ putrasaṃbhavaḥ /</l>\n<l>cakṣūrūpe pratītyaivamukto vijñānasaṃbhavaḥ // Mś_3.7 //</l>\n</lg>\n\n<lg>\n<l>draṣṭavyadarśanābhāvādvijñānādicatuṣṭayam /</l>\n<l>nāstīti upādānādīni bhaviṣyanti punaḥ katham // Mś_3.8 //</l>\n</lg>\n\n<lg>\n<l>vyākhyātaṃ śravaṇaṃ ghrāṇaṃ rasanaṃ sparśanaṃ manaḥ /</l>\n<l>darśanenaiva jānīyācchrotṛśrotavyakādi ca // Mś_3.9 //</l>\n</lg>\n\n</div>\n<div>\n\n<p>4 Skandhaparīkṣā caturthaṃ prakaraṇam /</p>\n\n<lg>\n<l>rūpakāraṇanirmuktaṃ na rūpamupalabhyate /</l>\n<l>rūpeṇāpi na nirmuktaṃ dṛśyate rūpakāraṇam // Mś_4.1 //</l>\n</lg>\n\n<lg>\n<l>rūpakāraṇanirmukte rūpe rūpaṃ prasajyate /</l>\n<l>āhetukaṃ, na cāstyarthaḥ kaścidāhetukaḥ kvacit // Mś_4.2 //</l>\n</lg>\n\n<lg>\n<l>rūpeṇa tu vinirmuktaṃ yadi syādrūpakāraṇam /</l>\n<l>akāryakaṃ kāraṇaṃ syāt nāstyakāryaṃ ca kāraṇam // Mś_4.3 //</l>\n</lg>\n\n<lg>\n<l>rūpe satyeva rūpasya kāraṇaṃ nopapadyate /</l>\n<l>rūpe 'satyeva rūpasya kāraṇaṃ nopapadyate // Mś_4.4 //</l>\n</lg>\n\n<lg>\n<l>niṣkāraṇaṃ punā rūpaṃ naiva naivopapadyate /</l>\n<l>tasmāt rūpagatān kāṃścinna vikalpān vikalpayet // Mś_4.5 //</l>\n</lg>\n\n<lg>\n<l>na kāraṇasya sadṛśaṃ kāryamityupapadyate /</l>\n<l>na kāraṇasyāsadṛśaṃ kāryamityupapadyate // Mś_4.6 //</l>\n</lg>\n\n<lg>\n<l>vedanācittasaṃjñānāṃ saṃskārāṇāṃ ca sarvaśaḥ /</l>\n<l>sarveṣāmeva bhāvānāṃ rūpeṇaiva samaḥ kramaḥ // Mś_4.7 //</l>\n</lg>\n\n<lg>\n<l>vigrahe yaḥ parīhāraṃ kṛte śūnyatayā vadet /</l>\n<l>sarvaṃ tasyāparihṛtaṃ samaṃ sādhyena jāyate // Mś_4.8 //</l>\n</lg>\n\n<lg>\n<l>vyākhyāne ya upālambhaṃ kṛte śūnyatayā vadet /</l>\n<l>sarvaṃ tasyānupālabdhaṃ samaṃ sādhyena jāyate // Mś_4.9 //</l>\n</lg>\n\n</div>\n<div>\n\n<p>5 Dhātuparīkṣā pañcamaṃ prakaraṇam /</p>\n\n<lg>\n<l>nākāśaṃ vidyate kiṃcitpūrvamākāśalakṣaṇāt /</l>\n<l>alakṣaṇaṃ prasajyeta syātpūrvaṃ yadi lakṣaṇāt // Mś_5.1 //</l>\n</lg>\n\n<lg>\n<l>alakṣaṇo na kaścicca bhāvaḥ saṃvidyate kkacit /</l>\n<l>asatyalakṣaṇe bhāve kramatāṃ kuha lakṣaṇam // Mś_5.2 //</l>\n</lg>\n\n<lg>\n<l>nālakṣaṇe lakṣaṇasya pravṛttirna salakṣaṇe /</l>\n<l>salakṣaṇālakṣaṇābhyāṃ nāpyanyatra pravartate // Mś_5.3 //</l>\n</lg>\n\n<lg>\n<l>lakṣaṇāsaṃpravṛttau ca na lakṣyamupapadyate /</l>\n<l>lakṣyasyānupapattau ca lakṣaṇasyāpyasaṃbhavaḥ // Mś_5.4 //</l>\n</lg>\n\n<lg>\n<l>tasmānna vidyate lakṣyaṃ lakṣaṇaṃ naiva vidyate /</l>\n<l>lakṣyalakṣaṇanirmukto naiva bhāvo 'pi vidyate // Mś_5.5 //</l>\n</lg>\n\n<lg>\n<l>avidyamāne bhāve ca kasyābhāvo bhaviṣyati /</l>\n<l>bhāvābhāvavidharmā ca bhāvābhāvamavaiti kaḥ // Mś_5.6 //</l>\n</lg>\n\n<lg>\n<l>tasmānna bhāvo nābhāvo na lakṣyaṃ nāpi lakṣaṇam /</l>\n<l>ākāśam ākāśasamā dhātavaḥ pañca ye pare // Mś_5.7 //</l>\n</lg>\n\n<lg>\n<l>astitvaṃ ye tu paśyanti nāstitvaṃ cālpabuddhayaḥ /</l>\n<l>bhāvānāṃ te na paśyanti draṣṭavyopaśamaṃ śivam // Mś_5.8 //</l>\n</lg>\n\n</div>\n<div>\n\n<p>6 Rāgaraktaparīkṣā ṣaṣṭhaṃ prakaraṇam /</p>\n\n<lg>\n<l>rāgādyadi bhavetpūrvaṃ rakto rāgatiraskṛtaḥ /</l>\n<l>taṃ pratītya bhavedrāgo rakte rāgo bhavetsati // Mś_6.1 //</l>\n</lg>\n\n<lg>\n<l>rakte 'sati punā rāgaḥ kuta eva bhaviṣyati /</l>\n<l>sati vāsati vā rāge rakte 'pyeṣa samaḥ kramaḥ // Mś_6.2 //</l>\n</lg>\n\n<lg>\n<l>sahaiva punarudbhūtirna yuktā rāgaraktayoḥ /</l>\n<l>bhavetāṃ rāgaraktau hi nirapekṣau parasparam // Mś_6.3 //</l>\n</lg>\n\n<lg>\n<l>naikatve sahabhāvo 'sti na tenaiva hi tatsaha /</l>\n<l>pṛthaktve sahabhāvo 'tha kuta eva bhaviṣyati // Mś_6.4 //</l>\n</lg>\n\n<lg>\n<l>ekatve sahabhāvaścetsyātsahāyaṃ vināpi saḥ /</l>\n<l>pṛthaktve sahabhāvaścetsyātsahāyaṃ vināpi saḥ // Mś_6.5 //</l>\n</lg>\n\n<lg>\n<l>pṛthaktve sahabhāvaśca yadi kiṃ rāgaraktayoḥ /</l>\n<l>siddhaḥ pṛthakpṛthagbhāvaḥ sahabhāvo yatastayoḥ // Mś_6.6 //</l>\n</lg>\n\n<lg>\n<l>siddhaḥ pṛthakpṛthagbhāvo yadi vā rāgaraktayoḥ /</l>\n<l>sahabhāvaṃ kimarthaṃ tu parikalpayase tayoḥ // Mś_6.7 //</l>\n</lg>\n\n<lg>\n<l>pṛthaṅ na sidhyatītyevaṃ sahabhāvaṃ vikāṅkṣasi /</l>\n<l>sahabhāvaprasiddhyarthaṃ pṛthaktvaṃ bhūya icchasi // Mś_6.8 //</l>\n</lg>\n\n<lg>\n<l>pṛthagbhāvāprasiddheśca sahabhāvo na sidhyati /</l>\n<l>katamasmin pṛthagbhāve sahabhāvaṃ satīcchasi // Mś_6.9 //</l>\n</lg>\n\n<lg>\n<l>evaṃ raktena rāgasya siddhirna saha nāsaha /</l>\n<l>rāgavatsarvadharmāṇāṃ siddhirna saha nāsaha // Mś_6.10 //</l>\n</lg>\n\n</div>\n<div>\n\n<p>7 Saṃskṛtaparīkṣā saptamaṃ prakaraṇam /</p>\n\n<lg>\n<l>yadi saṃskṛta utpādastatra yuktā trilakṣaṇī /</l>\n<l>athāsaṃskṛta utpādaḥ kathaṃ saṃskṛtalakṣaṇam // Mś_7.1 //</l>\n</lg>\n\n<lg>\n<l>utpādādyāstrayo vyastā nālaṃ lakṣaṇakarmaṇi /</l>\n<l>saṃskṛtasya samastāḥ syurekatra kathamekadā // Mś_7.2 //</l>\n</lg>\n\n<lg>\n<l>utpādasthitibhaṅgānāmanyatsaṃskṛtalakṣaṇam /</l>\n<l>asti cedanavasthaivaṃ nāsti cette na saṃskṛtāḥ // Mś_7.3 //</l>\n</lg>\n\n<lg>\n<l>utpādotpāda utpādo mūlotpādasya kevalam /</l>\n<l>utpādotpādamutpādo maulo janayate punaḥ // Mś_7.4 //</l>\n</lg>\n\n<lg>\n<l>utpādotpāda utpādo mūlotpādasya te yadi /</l>\n<l>maulenājanitastaṃ te sa kathaṃ janayiṣyati // Mś_7.5 //</l>\n</lg>\n\n<lg>\n<l>sa te maulena janito maulaṃ janayate yadi /</l>\n<l>maulaḥ sa tenājanitastamutpādayate katham // Mś_7.6 //</l>\n</lg>\n\n<lg>\n<l>ayamutpadyamānaste kāmamutpādayedimam /</l>\n<l>yadīmamutpādayitumajātaḥ śaknuyādayam // Mś_7.7 //</l>\n</lg>\n\n<lg>\n<l>pradīpaḥ svaparātmānau saṃprakāśayitā yathā /</l>\n<l>utpādaḥ svaparātmānāvubhāvutpādayettathā // Mś_7.8 //</l>\n</lg>\n\n<lg>\n<l>pradīpe nāndhakāro 'sti yatra cāsau pratiṣṭhitaḥ /</l>\n<l>kiṃ prakāśayati dīpaḥ prakāśo hi tamovadhaḥ // Mś_7.9 //</l>\n</lg>\n\n<lg>\n<l>kathamutpadyamānena pradīpena tamo hatam /</l>\n<l>notpadyamāno hi tamaḥ pradīpaḥ prāpnute yadā // Mś_7.10 //</l>\n</lg>\n\n<lg>\n<l>aprāpyaiva pradīpena yadi vā nihataṃ tamaḥ /</l>\n<l>ihasthaḥ sarvalokasthaṃ sa tamo nihaniṣyati // Mś_7.11 //</l>\n</lg>\n\n<lg>\n<l>pradīpaḥ svaparātmānau saṃprakāśayate yadi /</l>\n<l>tamo 'pi svaparātmānau chādayiṣyatyasaṃśayam // Mś_7.12 //</l>\n</lg>\n\n<lg>\n<l>anutpanno 'yamutpādaḥ svātmānaṃ janayetkatham /</l>\n<l>athotpanno janayate jāte kiṃ janyate punaḥ // Mś_7.13 //</l>\n</lg>\n\n<lg>\n<l>notpadyamānaṃ notpannaṃ nānutpannaṃ kathaṃcana /</l>\n<l>utpadyate tathākhyātaṃ gamyamānagatāgataiḥ // Mś_7.14 //</l>\n</lg>\n\n<lg>\n<l>utpadyamānamutpattāvidaṃ na kramate yadā /</l>\n<l>kathamutpadyamānaṃ tu pratītyotpattimucyate // Mś_7.15 //</l>\n</lg>\n\n<lg>\n<l>pratītya yadyadbhavati tattacchāntaṃ svabhāvataḥ /</l>\n<l>tasmādutpadyamānaṃ ca śāntamutpattireva ca // Mś_7.16 //</l>\n</lg>\n\n<lg>\n<l>yadi kaścidanutpanno bhāvaḥ saṃvidyate kvacit /</l>\n<l>utpadyeta sa kiṃ tasmin bhāva utpadyate 'sati // Mś_7.17 //</l>\n</lg>\n\n<lg>\n<l>utpadyamānamutpādo yadi cotpādayatyayam /</l>\n<l>utpādayettamutpādamutpādaḥ katamaḥ punaḥ // Mś_7.18 //</l>\n</lg>\n\n<lg>\n<l>anya utpādatyenaṃ yadyutpādo 'navasthitiḥ /</l>\n<l>athānutpāda utpannaḥ sarvamutpadyate tathā // Mś_7.19 //</l>\n</lg>\n\n<lg>\n<l>sataśca tāvadutpattirasataśca na yujyate /</l>\n<l>na sataścāsataśceti pūrvamevopapāditam // Mś_7.20 //</l>\n</lg>\n\n<lg>\n<l>nirudhyamānasyotpattirna bhāvasyopapadyate /</l>\n<l>yaścānirudhyamānastu sa bhāvo nopapadyate // Mś_7.21 //</l>\n</lg>\n\n<lg>\n<l>na sthitabhāvastiṣṭhatyasthitabhāvo na tiṣṭhati /</l>\n<l>na tiṣṭhati tiṣṭhamānaḥ ko 'nutpannaśca tiṣṭhati // Mś_7.22 //</l>\n</lg>\n\n<lg>\n<l>sthitirnirudhyamānasya na bhāvasyopapadyate /</l>\n<l>yaścānirudhyamānastu sa bhāvo nopapadyate // Mś_7.23 //</l>\n</lg>\n\n<lg>\n<l>jarāmaraṇadharmeṣu sarvabhāveṣu sarvadā /</l>\n<l>tiṣṭhanti katame bhāvā ye jarāmaraṇaṃ vinā // Mś_7.24 //</l>\n</lg>\n\n<lg>\n<l>sthityānyayā sthiteḥ sthānaṃ tayaiva ca na yujyate /</l>\n<l>utpādasya yathotpādo nātmanā na parātmanā // Mś_7.25 //</l>\n</lg>\n\n<lg>\n<l>nirudhyate nāniruddhaṃ na niruddhaṃ nirudhyate /</l>\n<l>tathāpi nirudhyamānaṃ kimajātaṃ nirudhyate // Mś_7.26 //</l>\n</lg>\n\n<lg>\n<l>sthitasya tāvadbhāvasya nirodho nopapadyate /</l>\n<l>nāsthitasyāpi bhāvasya nirodha upapadyate // Mś_7.27 //</l>\n</lg>\n\n<lg>\n<l>tayaivāvasthayāvasthā na hi saiva nirudhyate /</l>\n<l>anyayāvasthayāvasthā na cānyaiva nirudhyate // Mś_7.28 //</l>\n</lg>\n\n<lg>\n<l>yadaivaṃ sarvadharmāṇāmutpādo nopapadyate /</l>\n<l>tadaivaṃ sarvadharmāṇāṃ nirodho nopapadyate // Mś_7.29 //</l>\n</lg>\n\n<lg>\n<l>sataśca tāvadbhāvasya nirodho nopapadyate /</l>\n<l>ekatve na hi bhāvaśca nābhāvaścopapadyate // Mś_7.30 //</l>\n</lg>\n\n<lg>\n<l>asato 'pi na bhāvasya nirodha upapadyate /</l>\n<l>na dvitīyasya śirasacchedanaṃ vidyate yathā // Mś_7.31 //</l>\n</lg>\n\n<lg>\n<l>na svātmanā nirodho 'sti nirodho na parātmanā /</l>\n<l>utpādasya yathotpādo nātmanā na parātmanā // Mś_7.32 //</l>\n</lg>\n\n<lg>\n<l>utpādasthitibhaṅgānāmasiddhernāsti saṃskṛtam /</l>\n<l>saṃskṛtasyāprasiddhau ca kathaṃ setsyatyasaṃskṛtam // Mś_7.33 //</l>\n</lg>\n\n<lg>\n<l>yathā māyā yathā svapno gandharvanagaraṃ yathā /</l>\n<l>tathotpādastathā sthānaṃ tathā bhaṅga udāhṛtam // Mś_7.34 //</l>\n</lg>\n\n</div>\n<div>\n\n<p>8 Karmakārakaparīkṣā aṣṭamaṃ prakaraṇam /</p>\n\n<lg>\n<l>sadbhūtaḥ kārakaḥ karma sadbhūtaṃ na karotyayam /</l>\n<l>kārako nāpyasadbhūtaḥ karmāsadbhūtamīhate // Mś_8.1 //</l>\n</lg>\n\n<lg>\n<l>sadbhūtasya kriyā nāsti karma ca syādakartṛkam /</l>\n<l>sadbhūtasya kriyā nāsti kartā ca syādakarmakaḥ // Mś_8.2 //</l>\n</lg>\n\n<lg>\n<l>karoti yadyasadbhūto 'sadbhūtaṃ karma kārakaḥ /</l>\n<l>ahetukaṃ bhavetkarma kartā cāhetuko bhavet // Mś_8.3 //</l>\n</lg>\n\n<lg>\n<l>hetāvasati kāryaṃ ca kāraṇaṃ ca na vidyate /</l>\n<l>tadabhāve kriyā kartā karaṇaṃ ca na vidyate // Mś_8.4 //</l>\n</lg>\n\n<lg>\n<l>dharmādharmau na vidyete kriyādīnāmasaṃbhave /</l>\n<l>dharme cāsatyadharme ca phalaṃ tajjaṃ na vidyate // Mś_8.5 //</l>\n</lg>\n\n<lg>\n<l>phale 'sati na mokṣāya na svargāyopapadyate /</l>\n<l>mārgaḥ sarvakriyāṇāṃ ca nairarthakyaṃ prasajyate // Mś_8.6 //</l>\n</lg>\n\n<lg>\n<l>kārakaḥ sadasadbhūtaḥ sadasatkurute na tat /</l>\n<l>parasparaviruddhaṃ hi saccāsaccaikataḥ kutaḥ // Mś_8.7 //</l>\n</lg>\n\n<lg>\n<l>satā ca kriyate nāsannāsatā kriyate ca sat /</l>\n<l>kartrā sarve prasajyante doṣāstatra ta eva hi // Mś_8.8 //</l>\n</lg>\n\n<lg>\n<l>nāsadbhūtaṃ na sadbhūtaḥ sadasadbhūtameva vā /</l>\n<l>karoti kārakaḥ karma pūrvoktaireva hetubhiḥ // Mś_8.9 //</l>\n</lg>\n\n<lg>\n<l>nāsadbhūto 'pi sadbhūtaṃ sadasadbhūtameva vā /</l>\n<l>karoti kārakaḥ karma purvoktaireva hetubhiḥ // Mś_8.10 //</l>\n</lg>\n\n<lg>\n<l>karoti sadasadbhūto na sannāsacca kārakaḥ /</l>\n<l>karma tattu vijānīyātpūrvoktaireva hetubhiḥ // Mś_8.11 //</l>\n</lg>\n\n<lg>\n<l>pratītya kārakaḥ karma taṃ pratītya ca kārakam /</l>\n<l>karma pravartate, nānyatpaśyāmaḥ siddhikāraṇam // Mś_8.12 //</l>\n</lg>\n\n<lg>\n<l>evaṃ vidyādupādānaṃ vyutsargāditi karmaṇaḥ /</l>\n<l>kartuśca karmakartṛbhyāṃ śeṣān bhāvān vibhāvayet // Mś_8.13 //</l>\n</lg>\n\n</div>\n<div>\n\n<p>9 Pūrvaparīkṣā navamaṃ prakaraṇam /</p>\n\n<lg>\n<l>darśanaśravaṇādīni vedanādīni cāpyatha /</l>\n<l>bhavanti yasya prāgebhyaḥ so 'stītyeke vadantyuta // Mś_9.1 //</l>\n</lg>\n\n<lg>\n<l>kathaṃ hyavidyamānasya darśanādi bhaviṣyati /</l>\n<l>bhāvasya tasmātprāgebhyaḥ so 'sti bhāvo vyavasthitaḥ // Mś_9.2 //</l>\n</lg>\n\n<lg>\n<l>darśanaśravaṇādibhyo vedanādibhya eva ca /</l>\n<l>yaḥ prāgvyavasthito bhāvaḥ kena prajñapyate 'tha saḥ // Mś_9.3 //</l>\n</lg>\n\n<lg>\n<l>vināpi darśanādīni yadi cāsau vyavasthitaḥ /</l>\n<l>amūnyapi bhaviṣyanti vinā tena na saṃśayaḥ // Mś_9.4 //</l>\n</lg>\n\n<lg>\n<l>ajyate kenacitkaścit kiṃcitkenacidajyate /</l>\n<l>kutaḥ kiṃcidvinā kaścit kiṃcitkaṃcidvinā kutaḥ // Mś_9.5 //</l>\n</lg>\n\n<lg>\n<l>sarvebhyo darśanādibhyaḥ kaścitpūrvo na vidyate /</l>\n<l>ajyate darśanādīnāmanyena punaranyadā // Mś_9.6 //</l>\n</lg>\n\n<lg>\n<l>sarvebhyo darśanādibhyo yadi pūrvo na vidyate /</l>\n<l>ekaikasmātkathaṃ pūrvo darśanādeḥ sa vidyate // Mś_9.7 //</l>\n</lg>\n\n<lg>\n<l>draṣṭā sa eva sa śrotā sa eva yadi vedakaḥ /</l>\n<l>ekaikasmādbhavetpūrvaṃ evaṃ caitanna yujyate // Mś_9.8 //</l>\n</lg>\n\n<lg>\n<l>draṣṭānya eva śrotānyo vedako 'nyaḥ punaryadi /</l>\n<l>sati syād draṣṭari śrotā bahutvaṃ cātmanāṃ bhavet // Mś_9.9 //</l>\n</lg>\n\n<lg>\n<l>darśanaśravaṇādīni vedanādīni cāpyatha /</l>\n<l>bhavanti yebhyasteṣveṣa bhūteṣvapi na vidyate // Mś_9.10 //</l>\n</lg>\n\n<lg>\n<l>darśanaśravaṇādīni vedanādīni cāpyatha /</l>\n<l>na vidyate cedyasya sa na vidyanta imānyapi // Mś_9.11 //</l>\n</lg>\n\n<lg>\n<l>prāk ca yo darśanādibhyaḥ sāṃprataṃ cordhvameva ca /</l>\n<l>na vidyate 'sti nāstīti nivṛttāstatra kalpanāḥ // Mś_9.12 //</l>\n</lg>\n\n</div>\n<div>\n\n<p>10 Agnīndhanaparīkṣā daśamaṃ prakaraṇam /</p>\n\n<lg>\n<l>yadindhanaṃ sa cedagnirekatvaṃ kartṛkarmaṇoḥ /</l>\n<l>anyaścedindhanādagnirindhanādapyṛte bhavet // Mś_10.1 //</l>\n</lg>\n\n<lg>\n<l>nityapradīpta eva syādapradīpanahetukaḥ /</l>\n<l>punarārambhavaiyarthyamevaṃ cākarmakaḥ sati // Mś_10.2 //</l>\n</lg>\n\n<lg>\n<l>paratra nirapekṣatvādapradīpanahetukaḥ /</l>\n<l>punarārambhavaiyarthyaṃ nityadīptaḥ prasajyate // Mś_10.3 //</l>\n</lg>\n\n<lg>\n<l>tatraitasmādidhyamānamindhanaṃ bhavatīti cet /</l>\n<l>kenedhyatāmindhanaṃ tattāvanmātramidaṃ yadā // Mś_10.4 //</l>\n</lg>\n\n<lg>\n<l>anyo na prāpsyate 'prāpto na dhakṣyatyadahan punaḥ /</l>\n<l>na nirvāsyatyanirvāṇaḥ sthāsyate vā svaliṅgavān // Mś_10.5 //</l>\n</lg>\n\n<lg>\n<l>anya evendhanādagnirindhanaṃ prāpnuyādyadi /</l>\n<l>strī saṃprāpnoti puruṣaṃ puruṣaśca striyaṃ yathā // Mś_10.6 //</l>\n</lg>\n\n<lg>\n<l>anya evendhanādagnirindhanaṃ kāmamāpnuyāt /</l>\n<l>agnīndhane yadi syātāmanyonyena tiraskṛte // Mś_10.7 //</l>\n</lg>\n\n<lg>\n<l>yadīndhanamapekṣyāgnirapekṣyāgniṃ yadīndhanam /</l>\n<l>kataratpūrvaniṣpannaṃ yadapekṣyāgnirindhanam // Mś_10.8 //</l>\n</lg>\n\n<lg>\n<l>yadīndhanamapekṣyāgniragneḥ siddhasya sādhanam /</l>\n<l>evaṃ satīndhanaṃ cāpi bhaviṣyati niragnikam // Mś_10.9 //</l>\n</lg>\n\n<lg>\n<l>yo 'pekṣya sidhyate bhāvastamevāpekṣya sidhyati /</l>\n<l>yadi yo 'pekṣitavyaḥ sa sidhyatāṃ kamapekṣya kaḥ // Mś_10.10 //</l>\n</lg>\n\n<lg>\n<l>yo 'pekṣya sidhyate bhāvaḥ so 'siddho 'pekṣate katham /</l>\n<l>athāpyapekṣate siddhastvapekṣāsya na yujyate // Mś_10.11 //</l>\n</lg>\n\n<lg>\n<l>apekṣyendhanamagnirna nānapekṣyāgnirindhanam /</l>\n<l>apekṣyendhanamagniṃ na nānapekṣyāgnimindhanam // Mś_10.12 //</l>\n</lg>\n\n<lg>\n<l>āgacchatyanyato nāgnirindhane 'gnirna vidyate /</l>\n<l>atrendhane śeṣamuktaṃ gamyamānagatāgataiḥ // Mś_10.13 //</l>\n</lg>\n\n<lg>\n<l>indhanaṃ punaragnirna nāgniranyatra cendhanāt /</l>\n<l>nāgnirindhanavānnāgnāvindhanāni na teṣu saḥ // Mś_10.14 //</l>\n</lg>\n\n<lg>\n<l>agnīndhanābhyāṃ vyākhyāta ātmopādānayoḥ kramaḥ /</l>\n<l>sarvo niravaśeṣeṇa sārdhaṃ ghaṭapaṭādibhiḥ // Mś_10.15 //</l>\n</lg>\n\n<lg>\n<l>ātmanaśca satattvaṃ ye bhāvānāṃ ca pṛthakpṛthak /</l>\n<l>nirdiśanti na tānmanye śāsanasyārthakovidān // Mś_10.16 //</l>\n</lg>\n\n</div>\n<div>\n\n<p>11 Pūrvāparakoṭiparīkṣā ekādaśamaṃ prakaraṇam /</p>\n\n<lg>\n<l>pūrvā prajñāyate koṭirnetyuvāca mahāmuniḥ /</l>\n<l>saṃsāro 'navarāgro hi nāsyādirnāpi paścimam // Mś_11.1 //</l>\n</lg>\n\n<lg>\n<l>naivāgraṃ nāvaraṃ yasya tasya madhyaṃ kuto bhavet /</l>\n<l>tasmānnātropapadyante pūrvāparasahakramāḥ // Mś_11.2 //</l>\n</lg>\n\n<lg>\n<l>pūrvaṃ jātiryadi bhavejjarāmaraṇamuttaram /</l>\n<l>nirjarāmaraṇā jātirbhavejjāyeta cāmṛtaḥ // Mś_11.3 //</l>\n</lg>\n\n<lg>\n<l>paścājjātiryadi bhavejjarāmaraṇamāditaḥ /</l>\n<l>ahetukamajātasya syājjarāmaraṇaṃ katham // Mś_11.4 //</l>\n</lg>\n\n<lg>\n<l>na jarāmaraṇenaiva jātiśca saha yujyate /</l>\n<l>mriyeta jāyamānaśca syāccāhetukatobhayoḥ // Mś_11.5 //</l>\n</lg>\n\n<lg>\n<l>yatra na prabhavantyete pūrvāparasahakramāḥ /</l>\n<l>prapañcayanti tāṃ jātiṃ tajjarāmaraṇaṃ ca kim // Mś_11.6 //</l>\n</lg>\n\n<lg>\n<l>kāryaṃ ca kāraṇaṃ caiva lakṣyaṃ lakṣaṇameva ca /</l>\n<l>vedanā vedakaścaiva santyarthā ye ca kecana // Mś_11.7 //</l>\n</lg>\n\n<lg>\n<l>pūrvā na vidyate koṭiḥ saṃsārasya na kevalam /</l>\n<l>sarveṣāmapi bhāvānāṃ pūrvā koṭirna vidyate // Mś_11.8 //</l>\n</lg>\n\n</div>\n<div>\n\n<p>12 Duḥkhaparīkṣā dvādaśamaṃ prakaraṇam /</p>\n\n<lg>\n<l>svayaṃ kṛtaṃ parakṛtaṃ dvābhyāṃ kṛtamahetukam /</l>\n<l>duḥkhamityeka icchanti tacca kāryaṃ na yujyate // Mś_12.1 //</l>\n</lg>\n\n<lg>\n<l>svayaṃ kṛtaṃ yadi bhavetpratītya na tato bhavet /</l>\n<l>skandhānimānamī skandhāḥ saṃbhavanti pratītya hi // Mś_12.2 //</l>\n</lg>\n\n<lg>\n<l>yadyamībhya ime 'nye syurebhyo vāmī pare yadi /</l>\n<l>bhavetparakṛtaṃ duḥkhaṃ parairebhiramī kṛtāḥ // Mś_12.3 //</l>\n</lg>\n\n<lg>\n<l>svapudnalakṛtaṃ duḥkhaṃ yadi duḥkhaṃ punarvinā /</l>\n<l>svapudgalaḥ sa katamo yena duḥkhaṃ svayaṃ kṛtam // Mś_12.4 //</l>\n</lg>\n\n<lg>\n<l>parapudgalajaṃ duḥkhaṃ yadi yasmai pradīyate /</l>\n<l>pareṇa kṛtvā tadduḥkhaṃ sa duḥkhena vinā kutaḥ // Mś_12.5 //</l>\n</lg>\n\n<lg>\n<l>parapudgalajaṃ duḥkhaṃ yadi kaḥ parapudgalaḥ /</l>\n<l>vinā duḥkhena yaḥ kṛtvā parasmai prahiṇoti tat // Mś_12.6 //</l>\n</lg>\n\n<lg>\n<l>svayaṃkṛtasyāprasiddherduḥkhaṃ parakṛtaṃ kutaḥ /</l>\n<l>paro hi duḥkhaṃ yatkuryāttattasya syātsvayaṃ kṛtam // Mś_12.7 //</l>\n</lg>\n\n<lg>\n<l>na tāvatsvakṛtaṃ duḥkhaṃ na hi tenaiva tatkṛtam /</l>\n<l>paro nātmakṛtaścetsyādduḥkhaṃ parakṛtaṃ katham // Mś_12.8 //</l>\n</lg>\n\n<lg>\n<l>syādubhābhyāṃ kṛtaṃ duḥkhaṃ syādekaikakṛtaṃ yadi /</l>\n<l>parākārāsvayaṃkāraṃ duḥkhamahetukaṃ kutaḥ // Mś_12.9 //</l>\n</lg>\n\n<lg>\n<l>na kevalaṃ hi duḥkhasya cāturvidhyaṃ na vidyate /</l>\n<l>bāhyānāmapi bhāvānāṃ cāturvidhyaṃ na vidyate // Mś_12.10 //</l>\n</lg>\n\n</div>\n<div>\n\n<p>13 Saṃskāraparīkṣā trayodaśamaṃ prakaraṇam /</p>\n\n<lg>\n<l>tanmṛṣā moṣadharma yadbhagavānityabhāṣata /</l>\n<l>sarve ca moṣadharmāṇaḥ saṃskārāstena te mṛṣā // Mś_13.1 //</l>\n</lg>\n\n<lg>\n<l>tanmṛṣā moṣadharma yadyadi kiṃ tatra muṣyate /</l>\n<l>etattūktaṃ bhagavatā śūnyatāparidīpakam // Mś_13.2 //</l>\n</lg>\n\n<lg>\n<l>bhāvānāṃ niḥsvabhāvatvamanyathābhāvadarśanāt /</l>\n<l>asvabhāvo bhāvo nāsti bhāvānāṃ śūnyatā yataḥ // Mś_13.3 //</l>\n</lg>\n\n<lg>\n<l>kasya syādanyathābhāvaḥ svabhāvaścenna vidyate /</l>\n<l>kasya syādanyathābhāvaḥ svabhāvo yadi vidyate // Mś_13.4 //</l>\n</lg>\n\n<lg>\n<l>tasyaiva nānyathābhāvo nāpyanyasyaiva yujyate /</l>\n<l>yuvā na jīryate yasmādyasmājjīrṇo na jīryate // Mś_13.5 //</l>\n</lg>\n\n<lg>\n<l>tasya cedanyathābhāvaḥ kṣīrameva bhaveddadhi /</l>\n<l>kṣīrādanyasya kasyātha dadhibhāvo bhaviṣyati // Mś_13.6 //</l>\n</lg>\n\n<lg>\n<l>yadyaśūnyaṃ bhavetkiṃcitsyācchūnyamiti kiṃcana /</l>\n<l>na kiṃcidastyaśūnyaṃ ca kutaḥ śūnyaṃ bhaviṣyati // Mś_13.7 //</l>\n</lg>\n\n<lg>\n<l>śūnyatā sarvadṛṣṭīnāṃ proktā niḥsaraṇaṃ jinaiḥ /</l>\n<l>yeṣāṃ tu śūnyatā dṛṣṭistānasādhyān babhāṣire // Mś_13.8 //</l>\n</lg>\n\n</div>\n<div>\n\n<p>14 Saṃsargaparīkṣā caturdaśamaṃ prakaraṇam /</p>\n\n<lg>\n<l>draṣṭavyaṃ darśanaṃ draṣṭā trīṇyetāni dviśo dviśaḥ /</l>\n<l>sarvaśaśca na saṃsargamanyonyena vrajantyuta // Mś_14.1 //</l>\n</lg>\n\n<lg>\n<l>evaṃ rāgaśca raktaśca rañjanīyaṃ ca dṛśyatām /</l>\n<l>traidhena śeṣāḥ kleśāśca śeṣāṇyāyatanāni ca // Mś_14.2 //</l>\n</lg>\n\n<lg>\n<l>anyenānyasya saṃsargastaccānyatvaṃ na vidyate /</l>\n<l>draṣṭavyaprabhṛtīnāṃ yanna saṃsargaṃ vrajantyataḥ // Mś_14.3 //</l>\n</lg>\n\n<lg>\n<l>na ca kevalamanyatvaṃ draṣṭavyāderna vidyate /</l>\n<l>kasyacitkenacitsārdhaṃ nānyatvamupapadyate // Mś_14.4 //</l>\n</lg>\n\n<lg>\n<l>anyadanyatpratītyānyannānyadanyadṛte 'nyataḥ /</l>\n<l>yatpratītya ca yattasmāttadanyannopapadyate // Mś_14.5 //</l>\n</lg>\n\n<lg>\n<l>yadyanyadanyadanyasmādanyasmādapyṛte bhavet /</l>\n<l>tadanyadanyadanyasmādṛte nāsti ca nāstyataḥ // Mś_14.6 //</l>\n</lg>\n\n<lg>\n<l>nānyasmin vidyate 'nyatvamananyasminna vidyate /</l>\n<l>avidyamāne cānyatve nāstyanyadvā tadeva vā // Mś_14.7 //</l>\n</lg>\n\n<lg>\n<l>na tena tasya saṃsargo nānyenānyasya yujyate /</l>\n<l>saṃsṛjyamānaṃ saṃsṛṣṭaṃ saṃsraṣṭā ca na vidyate // Mś_14.8 //</l>\n</lg>\n\n</div>\n<div>\n\n<p>15 Svabhāvaparīkṣā pañcadaśamaṃ prakaraṇam /</p>\n\n<lg>\n<l>na saṃbhavaḥ svabhāvasya yuktaḥ pratyayahetubhiḥ /</l>\n<l>hetupratyayasaṃbhūtaḥ svabhāvaḥ kṛtako bhavet // Mś_15.1 //</l>\n</lg>\n\n<lg>\n<l>svabhāvaḥ kṛtako nāma bhaviṣyati punaḥ katham /</l>\n<l>akṛtrimaḥ svabhāvo hi nirapekṣaḥ paratra ca // Mś_15.2 //</l>\n</lg>\n\n<lg>\n<l>kutaḥ svabhāvasyābhāve parabhāvo bhaviṣyati /</l>\n<l>svabhāvaḥ parabhāvasya parabhāvo hi kathyate // Mś_15.3 //</l>\n</lg>\n\n<lg>\n<l>svabhāvaparabhāvābhyāmṛte bhāvaḥ kutaḥ punaḥ /</l>\n<l>svabhāve parabhāve vā sati bhāvo hi sidhyati // Mś_15.4 //</l>\n</lg>\n\n<lg>\n<l>bhāvasya cedaprasiddhirabhāvo naiva sidhyati /</l>\n<l>bhāvasya hyanyathābhāvamabhāvaṃ bruvate janāḥ // Mś_15.5 //</l>\n</lg>\n\n<lg>\n<l>svabhāvaṃ parabhāvaṃ ca bhāvaṃ cābhāvameva ca /</l>\n<l>ye paśyanti na paśyanti te tattvaṃ buddhaśāsane // Mś_15.6 //</l>\n</lg>\n\n<lg>\n<l>kātyāyanāvavāde cāstīti nāstīti cobhayam /</l>\n<l>pratiṣiddhaṃ bhagavatā bhāvābhāvavibhāvinā // Mś_15.7 //</l>\n</lg>\n\n<lg>\n<l>yadyastitvaṃ prakṛtyā syānna bhavedasya nāstitā /</l>\n<l>prakṛteranyathābhāvo na hi jātūpapadyate // Mś_15.8 //</l>\n</lg>\n\n<lg>\n<l>prakṛtau kasya cāsatyāmanyathātvaṃ bhaviṣyati /</l>\n<l>prakṛtau kasya ca satyāmanyathātvaṃ bhaviṣyati // Mś_15.9 //</l>\n</lg>\n\n<lg>\n<l>astīti śāśvatagrāho nāstītyucchedadarśanam /</l>\n<l>tasmādastitvanāstitve nāśrīyeta vicakṣaṇaḥ // Mś_15.10 //</l>\n</lg>\n\n<lg>\n<l>asti yaddhi svabhāvena na tannāstīti śāśvatam /</l>\n<l>nāstīdānīmabhūtpūrvamityucchedaḥ prasajyate // Mś_15.11 //</l>\n</lg>\n\n</div>\n<div>\n\n<p>16 Bandhamokṣaparīkṣā ṣoḍaśamaṃ prakaraṇam /</p>\n\n<lg>\n<l>saṃskārāḥ saṃsaranti cenna nityāḥ saṃsaranti te /</l>\n<l>saṃsaranti ca nānityāḥ sattve 'pyeṣa samaḥ kramaḥ // Mś_16.1 //</l>\n</lg>\n\n<lg>\n<l>pudgalaḥ saṃsarati cetskandhāyatanadhātuṣu /</l>\n<l>pañcadhā mṛgyamāṇo 'sau nāsti kaḥ saṃsariṣyati // Mś_16.2 //</l>\n</lg>\n\n<lg>\n<l>upādānādupādānaṃ saṃsaran vibhavo bhavet /</l>\n<l>vibhavaścānupādānaḥ kaḥ sa kiṃ saṃsariṣyati // Mś_16.3 //</l>\n</lg>\n\n<lg>\n<l>saṃskārāṇāṃ na nirvāṇaṃ kathaṃcidupapadyate /</l>\n<l>sattvasyāpi na nirvāṇaṃ kathaṃcidupapadyate // Mś_16.4 //</l>\n</lg>\n\n<lg>\n<l>na badhyante na mucyante udayavyayadharmiṇaḥ /</l>\n<l>saṃskārāḥ pūrvavatsattvo badhyate na na mucyate // Mś_16.5 //</l>\n</lg>\n\n<lg>\n<l>bandhanaṃ cedupādānaṃ sopādāno na badhyate /</l>\n<l>badhyate nānupādānaḥ kimavastho 'tha badhyate // Mś_16.6 //</l>\n</lg>\n\n<lg>\n<l>badhnīyādbandhanaṃ kāmaṃ bandhyātpūrvaṃ bhavedyadi /</l>\n<l>na cāsti tat śeṣamuktaṃ gamyamānagatāgataiḥ // Mś_16.7 //</l>\n</lg>\n\n<lg>\n<l>baddho na mucyate tāvadabaddho naiva mucyate /</l>\n<l>syātāṃ baddhe mucyamāne yugapadbandhamokṣaṇe // Mś_16.8 //</l>\n</lg>\n\n<lg>\n<l>nirvāsyāmyanupādāno nirvāṇaṃ me bhaviṣyati /</l>\n<l>iti yeṣāṃ grahasteṣāmupādānamahāgrahaḥ // Mś_16.9 //</l>\n</lg>\n\n<lg>\n<l>na nirvāṇasamāropo na saṃsārāpakarṣaṇam /</l>\n<l>yatra kastatra saṃsāro nirvāṇaṃ kiṃ vikalpyate // Mś_16.10 //</l>\n</lg>\n\n</div>\n<div>\n\n<p>17 Karmaphalaparīkṣā saptadaśamaṃ prakaraṇam /</p>\n\n<lg>\n<l>ātmasaṃyamakaṃ cetaḥ parānugrāhakaṃ ca yat /</l>\n<l>maitraṃ sa dharmastadbījaṃ phalasya pretya ceha ca // Mś_17.1 //</l>\n</lg>\n\n<lg>\n<l>cetanā cetayitvā ca karmoktaṃ paramarṣiṇā /</l>\n<l>tasyānekavidho bhedaḥ karmaṇaḥ parikīrtitaḥ // Mś_17.2 //</l>\n</lg>\n\n<lg>\n<l>tatra yaccetanetyuktaṃ karma tanmānasaṃ smṛtam /</l>\n<l>cetayitvā ca yattūktaṃ tattu kāyikavācikam // Mś_17.3 //</l>\n</lg>\n\n<lg>\n<l>vāgviṣpando 'viratayo yāścāvijñaptisaṃjñitāḥ /</l>\n<l>avijñaptaya evānyāḥ smṛtā viratayastathā // Mś_17.4 //</l>\n</lg>\n\n<lg>\n<l>paribhogānvayaṃ puṇyamapuṇyaṃ ca tathāvidham /</l>\n<l>cetanā ceti saptaite dharmāḥ karmāñjanāḥ smṛtāḥ // Mś_17.5 //</l>\n</lg>\n\n<lg>\n<l>tiṣṭhatyā pākakālāccetkarma tannityatāmiyāt /</l>\n<l>niruddhaṃ cennirūddhaṃ satkiṃ phalaṃ janayiṣyati // Mś_17.6 //</l>\n</lg>\n\n<lg>\n<l>yo 'ṅkuraprabhṛtirbījātsaṃtāno 'bhipravartate /</l>\n<l>tataḥ phalamṛte bījātsa ca nābhipravartate // Mś_17.7 //</l>\n</lg>\n\n<lg>\n<l>bījācca yasmātsaṃtānaḥ saṃtānācca phalodbhavaḥ /</l>\n<l>bījapūrvaṃ phalaṃ tasmānnocchinnaṃ nāpi śāśvatam // Mś_17.8 //</l>\n</lg>\n\n<lg>\n<l>yastasmāccittasaṃtānaścetaso 'bhipravartate /</l>\n<l>tataḥ phalamṛte cittātsa ca nābhipravartate // Mś_17.9 //</l>\n</lg>\n\n<lg>\n<l>cittācca yasmātsaṃtānaḥ saṃtānācca phalodbhavaḥ /</l>\n<l>karmapūrvaṃ phalaṃ tasmānnocchinnaṃ nāpi śāśvatam // Mś_17.10 //</l>\n</lg>\n\n<lg>\n<l>dharmasya sādhanopāyāḥ śuklāḥ karmapathā daśa /</l>\n<l>phalaṃ kāmaguṇāḥ pañca dharmasya pretya ceha ca // Mś_17.11 //</l>\n</lg>\n\n<lg>\n<l>bahavaśca mahāntaśca doṣāḥ syurapi kalpanā /</l>\n<l>yadyeṣā tena naivaiṣā kalpanātropapadyate // Mś_17.12 //</l>\n</lg>\n\n<lg>\n<l>imāṃ punaḥ pravakṣyāmi kalpanāṃ yātra yojyate /</l>\n<l>buddhaiḥ pratyekabuddhaiśca śrāvakaiścānuvarṇitām // Mś_17.13 //</l>\n</lg>\n\n<lg>\n<l>patraṃ yathāvipraṇāśastatharṇamiva karma ca /</l>\n<l>caturvidho dhātutaḥ sa prakṛtyāvyākṛtaśca saḥ // Mś_17.14 //</l>\n</lg>\n\n<lg>\n<l>prahāṇato na praheyo bhāvanāheya eva vā /</l>\n<l>tasmādavipraṇāśena jāyate karmaṇāṃ phalam // Mś_17.15 //</l>\n</lg>\n\n<lg>\n<l>prahāṇataḥ praheyaḥ syātkarmaṇaḥ saṃkrameṇa vā /</l>\n<l>yadi doṣāḥ prasajyeraṃstatra karmavadhādayaḥ // Mś_17.16 //</l>\n</lg>\n\n<lg>\n<l>sarveṣāṃ viṣabhāgānāṃ sabhāgānāṃ ca karmaṇām /</l>\n<l>pratisaṃdhau sadhātūnāmeka utpadyate tu saḥ // Mś_17.17 //</l>\n</lg>\n\n<lg>\n<l>karmaṇaḥ karmaṇo dṛṣṭe dharma utpadyate tu saḥ /</l>\n<l>dviprakārasya sarvasya vipakke 'pi ca tiṣṭhati // Mś_17.18 //</l>\n</lg>\n\n<lg>\n<l>phalavyatikramādvā sa maraṇādvā nirudhyate /</l>\n<l>anāsravaṃ sāsravaṃ ca vibhāgaṃ tatra lakṣayet // Mś_17.19 //</l>\n</lg>\n\n<lg>\n<l>śūnyatā ca na cocchedaḥ saṃsāraśca na śāśvatam /</l>\n<l>karmaṇo 'vipraṇāśaśca dharmo buddhena deśitaḥ // Mś_17.20 //</l>\n</lg>\n\n<lg>\n<l>karma notpadyate kasmāt niḥsvabhāvaṃ yatastataḥ /</l>\n<l>yasmācca tadanutpannaṃ na tasmādvipraṇaśyati // Mś_17.21 //</l>\n</lg>\n\n<lg>\n<l>karma svabhāvataścetsyācchāśvataṃ syādasaṃśayam /</l>\n<l>akṛtaṃ ca bhavetkarma kriyate na hi śāśvatam // Mś_17.22 //</l>\n</lg>\n\n<lg>\n<l>akṛtābhyāgamabhayaṃ syātkarmākṛtakaṃ yadi /</l>\n<l>abrahmacaryavāsaśca doṣastatra prasajyate // Mś_17.23 //</l>\n</lg>\n\n<lg>\n<l>vyavahārā virudhyante sarva eva na saṃśayaḥ /</l>\n<l>puṇyapāpakṛtornaiva pravibhāgaśca yujyate // Mś_17.24 //</l>\n</lg>\n\n<lg>\n<l>tadvipakvavipākaṃ ca punareva vipakṣyati /</l>\n<l>karma vyavasthitaṃ yasmāttasmātsvābhāvikaṃ yadi // Mś_17.25 //</l>\n</lg>\n\n<lg>\n<l>karma kleśātmakaṃ cedaṃ te ca kleśā na tattvataḥ /</l>\n<l>na cette tattvataḥ kleśāḥ karma syāttattvataḥ katham // Mś_17.26 //</l>\n</lg>\n\n<lg>\n<l>karma kleśāśca dehānāṃ pratyayāḥ samudāhṛtāḥ /</l>\n<l>karma kleśāśca te śūnyā yadi deheṣu kā kathā // Mś_17.27 //</l>\n</lg>\n\n<lg>\n<l>avidyānivṛto jantustṛṣṇāsaṃyojanaśca saḥ /</l>\n<l>sa bhoktā sa ca na karturanyo na ca sa eva saḥ // Mś_17.28 //</l>\n</lg>\n\n<lg>\n<l>na pratyayasamutpannaṃ nāpratyayasamutthitam /</l>\n<l>asti yasmādidaṃ karma tasmātkartāpi nāstyataḥ // Mś_17.29 //</l>\n</lg>\n\n<lg>\n<l>karma cennāsti kartā ca kutaḥ syātkarmajaṃ phalam /</l>\n<l>asatyatha phale bhoktā kuta eva bhaviṣyati // Mś_17.30 //</l>\n</lg>\n\n<lg>\n<l>yathā nirmitakaṃ śāstā nirmimītarddhisaṃpadā /</l>\n<l>nirmito nirmimītānyaṃ sa ca nirmitakaḥ punaḥ // Mś_17.31 //</l>\n</lg>\n\n<lg>\n<l>tathā nirmitakākāraḥ kartā karma ca tatkṛtam /</l>\n<l>tadyathā nirmitenānyo nirmito nirmitastathā // Mś_17.32 //</l>\n</lg>\n\n<lg>\n<l>kleśāḥ karmāṇi dehāśca kartāraśca phalāni ca /</l>\n<l>gandharvanagarākārā marīcisvapnasaṃnibhāḥ // Mś_17.33 //</l>\n</lg>\n\n</div>\n<div>\n\n<p>18 Ātmaparīkṣā aṣṭādaśamaṃ prakaraṇam /</p>\n\n<lg>\n<l>ātmā skandhā yadi bhavedudayavyayabhāgbhavet /</l>\n<l>skandhebhyo 'nyo yadi bhavedbhavedaskandhalakṣaṇaḥ // Mś_18.1 //</l>\n</lg>\n\n<lg>\n<l>ātmanyasati cātmīyaṃ kuta eva bhaviṣyati /</l>\n<l>nirmamo nirahaṃkāraḥ śamādātmātmanīnayoḥ // Mś_18.2 //</l>\n</lg>\n\n<lg>\n<l>nirmamo nirahaṃkāro yaśca so 'pi na vidyate /</l>\n<l>nirmamaṃ nirahaṃkāraṃ yaḥ paśyati na paśyati // Mś_18.3 //</l>\n</lg>\n\n<lg>\n<l>mametyahamiti kṣīṇe bahirdhādhyātmameva ca /</l>\n<l>nirudhyata upādānaṃ tatkṣayājjanmanaḥ kṣayaḥ // Mś_18.4 //</l>\n</lg>\n\n<lg>\n<l>karmakleśakṣayānmokṣaḥ karmakleśā vikalpataḥ /</l>\n<l>te prapañcātprapañcastu śūnyatāyāṃ nirudhyate // Mś_18.5 //</l>\n</lg>\n\n<lg>\n<l>ātmetyapi prajñapitamanātmetyapi deśitam /</l>\n<l>buddhairnātmā na cānātmā kaścidityapi deśitam // Mś_18.6 //</l>\n</lg>\n\n<lg>\n<l>nivṛttamabhidhātavyaṃ nivṛtte cittagocare /</l>\n<l>anutpannāniruddhā hi nirvāṇamiva dharmatā // Mś_18.7 //</l>\n</lg>\n\n<lg>\n<l>sarvaṃ tathyaṃ na vā tathyaṃ tathyaṃ cātathyameva ca /</l>\n<l>naivātathyaṃ naiva tathyametadbuddhānuśāsanam // Mś_18.8 //</l>\n</lg>\n\n<lg>\n<l>aparapratyayaṃ śāntaṃ prapañcairaprapañcitam /</l>\n<l>nirvikalpamanānārthametattattvasya lakṣaṇam // Mś_18.9 //</l>\n</lg>\n\n<lg>\n<l>pratītya yadyadbhavati na hi tāvattadeva tat /</l>\n<l>na cānyadapi tattasmānnocchinnaṃ nāpi śāśvatam // Mś_18.10 //</l>\n</lg>\n\n<lg>\n<l>anekārthamanānārthamanucchedamaśāśvatam /</l>\n<l>etattallokanāthānāṃ buddhānāṃ śāsanāmṛtam // Mś_18.11 //</l>\n</lg>\n\n<lg>\n<l>saṃbuddhānāmanutpāde śrāvakāṇāṃ punaḥ kṣaye /</l>\n<l>jñānaṃ pratyekabuddhānāmasaṃsargātpravartate // Mś_18.12 //</l>\n</lg>\n\n</div>\n<div>\n\n<p>19 kālaparīkṣā ekonaviṃśatitamaṃ prakaraṇam /</p>\n\n<lg>\n<l>pratyutpanno 'nāgataśca yadyatītamapekṣya hi /</l>\n<l>pratyutpanno 'nāgataśca kāle 'tīte bhaviṣyataḥ // Mś_19.1 //</l>\n</lg>\n\n<lg>\n<l>pratyutpanno 'nāgataśca na stastatra punaryadi /</l>\n<l>pratyutpanno 'nāgataśca syātāṃ kathamapekṣya tam // Mś_19.2 //</l>\n</lg>\n\n<lg>\n<l>anapekṣya punaḥ siddhirnātītaṃ vidyate tayoḥ /</l>\n<l>pratyutpanno 'nāgataśca tasmātkālo na vidyate // Mś_19.3 //</l>\n</lg>\n\n<lg>\n<l>etenaivāvaśiṣṭau dvau krameṇa parivartakau /</l>\n<l>uttamādhamamadhyādīnekatvādīṃśca lakṣayet // Mś_19.4 //</l>\n</lg>\n\n<lg>\n<l>nāsthito gṛhyate kālaḥ sthitaḥ kālo na vidyate /</l>\n<l>yo gṛhyetāgṛhītaśca kālaḥ prajñapyate katham // Mś_19.5 //</l>\n</lg>\n\n<lg>\n<l>bhāvaṃ pratītya kālaścetkālo bhāvādṛte kutaḥ /</l>\n<l>na ca kaścana bhāvo 'sti kutaḥ kālo bhaviṣyati // Mś_19.6 //</l>\n</lg>\n\n</div>\n<div>\n\n<p>20 Sāmagrīparīkṣā viṃśatitamaṃ prakaraṇam /</p>\n\n<lg>\n<l>hetośca pratyayānāṃ ca sāmagryā jāyate yadi /</l>\n<l>phalamasti ca sāmagryāṃ sāmagryā jāyate katham // Mś_20.1 //</l>\n</lg>\n\n<lg>\n<l>hetośca pratyayānāṃ ca sāmagryā jāyate yadi /</l>\n<l>phalaṃ nāsti ca sāmagryāṃ sāmagryā jāyate katham // Mś_20.2 //</l>\n</lg>\n\n<lg>\n<l>hetośca pratyayānāṃ ca sāmagryāmasti cetphalam /</l>\n<l>gṛhyeta nanu sāmagryāṃ sāmagryāṃ ca na gṛhyate // Mś_20.3 //</l>\n</lg>\n\n<lg>\n<l>hetośca pratyayānāṃ ca sāmagryāṃ nāsti cetphalam /</l>\n<l>hetavaḥ pratyayāśca syurahetupratyayaiḥ samāḥ // Mś_20.4 //</l>\n</lg>\n\n<lg>\n<l>hetukaṃ phalasya datvā yadi heturnirudhyate /</l>\n<l>yaddattaṃ yanniruddhaṃ ca hetorātmadvayaṃ bhavet // Mś_20.5 //</l>\n</lg>\n\n<lg>\n<l>hetuṃ phalasyādatvā ca yadi heturnirudhyate /</l>\n<l>hetau niruddhe jātaṃ tatphalamāhetukaṃ bhavet // Mś_20.6 //</l>\n</lg>\n\n<lg>\n<l>phalaṃ sahaiva sāmagryā yadi prādurbhavetpunaḥ /</l>\n<l>ekakālau prasajyete janako yaśca janyate // Mś_20.7 //</l>\n</lg>\n\n<lg>\n<l>pūrvameva ca sāmagryāḥ phalaṃ prādurbhavedyadi /</l>\n<l>hetupratyayanirmuktaṃ phalamāhetukaṃ bhavet // Mś_20.8 //</l>\n</lg>\n\n<lg>\n<l>niruddhe cetphalaṃ hetau hetoḥ saṃkramaṇaṃ bhavet /</l>\n<l>pūrvajātasya hetośca punarjanma prasajyate // Mś_20.9 //</l>\n</lg>\n\n<lg>\n<l>janayetphalamutpannaṃ niruddho 'staṃgataḥ katham /</l>\n<l>tiṣṭhannapi kathaṃ hetuḥ phalena janayedvṛtaḥ // Mś_20.10 //</l>\n</lg>\n\n<lg>\n<l>athāvṛtaḥ phalenāsau katamajjanayetphalam /</l>\n<l>na hyadṛṣṭvā vā dṛṣṭvā vā heturjanayate phalam // Mś_20.11 //</l>\n</lg>\n\n<lg>\n<l>nātītasya hyatītena phalasya saha hetunā /</l>\n<l>nājātena na jātena saṃgatirjātu vidyate // Mś_20.12 //</l>\n</lg>\n\n<lg>\n<l>na jātasya hyajātena phalasya saha hetunā /</l>\n<l>nātītena na jātena saṃgatirjātu vidyate // Mś_20.13 //</l>\n</lg>\n\n<lg>\n<l>nājātasya hi jātena phalasya saha hetunā /</l>\n<l>nājātena na naṣṭena saṃgatirjātu vidyate // Mś_20.14 //</l>\n</lg>\n\n<lg>\n<l>asatyāṃ saṃgatau hetuḥ kathaṃ janayate phalam /</l>\n<l>satyāṃ vā saṃgatau hetuḥ kathaṃ janayate phalam // Mś_20.15 //</l>\n</lg>\n\n<lg>\n<l>hetuḥ phalena śūnyaścetkathaṃ janayate phalam /</l>\n<l>hetuḥ phalenāśūnyaścetkathaṃ janayate phalam // Mś_20.16 //</l>\n</lg>\n\n<lg>\n<l>phalaṃ notpatsyate 'śūnyamaśūnyaṃ na nirotsyate /</l>\n<l>aniruddhamanutpannamaśūnyaṃ tadbhaviṣyati // Mś_20.17 //</l>\n</lg>\n\n<lg>\n<l>kathamutpatsyate śūnyaṃ kathaṃ śūnyaṃ nirotsyate /</l>\n<l>śūnyamapyaniruddhaṃ tadanutpannaṃ prasajyate // Mś_20.18 //</l>\n</lg>\n\n<lg>\n<l>hetoḥ phalasya caikatvaṃ na hi jātūpapadyate /</l>\n<l>hetoḥ phalasya cānyatvaṃ na hi jātūpapadyate // Mś_20.19 //</l>\n</lg>\n\n<lg>\n<l>ekatve phalahetvoḥ syādaikyaṃ janakajanyayoḥ /</l>\n<l>pṛthaktve phalahetvoḥ syāttulyo heturahetunā // Mś_20.20 //</l>\n</lg>\n\n<lg>\n<l>phalaṃ svabhāvasadbhūtaṃ kiṃ heturjanayiṣyati /</l>\n<l>phalaṃ svabhāvāsadbhūtaṃ kiṃ heturjanayiṣyati // Mś_20.21 //</l>\n</lg>\n\n<lg>\n<l>na cājanayamānasya hetutvamupapadyate /</l>\n<l>hetutvānupapattau ca phalaṃ kasya bhaviṣyati // Mś_20.22 //</l>\n</lg>\n\n<lg>\n<l>na ca pratyayahetūnāmiyamātmānamātmanā /</l>\n<l>yā sāmagrī janayate sā kathaṃ janayetphalam // Mś_20.23 //</l>\n</lg>\n\n<lg>\n<l>na sāmagrīkṛtaṃ phalaṃ nāsāmagrīkṛtaṃ phalam /</l>\n<l>asti pratyayasāmagrī kuta eva phalaṃ vinā // Mś_20.24 //</l>\n</lg>\n\n</div>\n<div>\n\n<p>21 Saṃbhavavibhavaparīkṣā ekaviṃśatitamaṃ prakaraṇam /</p>\n\n<lg>\n<l>vinā vā saha vā nāsti vibhavaḥ saṃbhavena vai /</l>\n<l>vinā vā saha vā nāsti saṃbhavo vibhavena vai // Mś_21.1 //</l>\n</lg>\n\n<lg>\n<l>bhaviṣyati kathaṃ nāma vibhavaḥ saṃbhavaṃ vinā /</l>\n<l>vinaiva janma maraṇaṃ vibhavo nodbhavaṃ vinā // Mś_21.2 //</l>\n</lg>\n\n<lg>\n<l>saṃbhavenaiva vibhavaḥ kathaṃ saha bhaviṣyati /</l>\n<l>na janmamaraṇaṃ caivaṃ tulyakālaṃ hi vidyate // Mś_21.3 //</l>\n</lg>\n\n<lg>\n<l>bhaviṣyati kathaṃ nāma saṃbhavo vibhavaṃ vinā /</l>\n<l>anityatā hi bhāveṣu na kadācinna vidyate // Mś_21.4 //</l>\n</lg>\n\n<lg>\n<l>saṃbhavo vibhavenaiva kathaṃ saha bhaviṣyati /</l>\n<l>na janmamaraṇaṃ caiva tulyakālaṃ hi vidyate // Mś_21.5 //</l>\n</lg>\n\n<lg>\n<l>sahānyonyena vā siddhirvinānyonyena vā yayoḥ /</l>\n<l>na vidyate, tayoḥ siddhiḥ kathaṃ nu khalu vidyate // Mś_21.6 //</l>\n</lg>\n\n<lg>\n<l>kṣayasya saṃbhavo nāsti nākṣayasyāpi saṃbhavaḥ /</l>\n<l>kṣayasya vibhavo nāsti vibhavo nākṣayasya ca // Mś_21.7 //</l>\n</lg>\n\n<lg>\n<l>saṃbhavo vibhavaścaiva vinā bhāvaṃ na vidyate /</l>\n<l>saṃbhavaṃ vibhavaṃ caiva vinā bhāvo na vidyate // Mś_21.8 //</l>\n</lg>\n\n<lg>\n<l>saṃbhavo vibhavaścaiva na śūnyasyopapadyate /</l>\n<l>saṃbhavo vibhavaścaiva nāśūnyasyopapadyate // Mś_21.9 //</l>\n</lg>\n\n<lg>\n<l>saṃbhavo vibhavaścaiva naika ityupapadyate /</l>\n<l>saṃbhavo vibhavaścaiva na nānetyupapadyate // Mś_21.10 //</l>\n</lg>\n\n<lg>\n<l>dṛśyate saṃbhavaścaiva vibhavaścaiva te bhavet /</l>\n<l>dṛśyate saṃbhavaścaiva mohādvibhava eva ca // Mś_21.11 //</l>\n</lg>\n\n<lg>\n<l>na bhāvājjāyate bhāvo bhāvo 'bhāvānna jāyate /</l>\n<l>nābhāvājjāyate 'bhāvo 'bhāvo bhāvānna jāyate // Mś_21.12 //</l>\n</lg>\n\n<lg>\n<l>na svato jāyate bhāvaḥ parato naiva jāyate /</l>\n<l>na svataḥ parataścaiva jāyate, jāyate kutaḥ // Mś_21.13 //</l>\n</lg>\n\n<lg>\n<l>bhāvamabhyupapannasya śāśvatocchedadarśanam /</l>\n<l>prasajyate sa bhāvo hi nityo 'nityo 'tha vā bhavet // Mś_21.14 //</l>\n</lg>\n\n<lg>\n<l>bhāvamabhyupapannasya naivocchedo na śāśvatam /</l>\n<l>udayavyayasaṃtānaḥphalahetvorbhavaḥ sa hi // Mś_21.15 //</l>\n</lg>\n\n<lg>\n<l>udayavyayasaṃtānaḥ phalahetvorbhavaḥ sa cet /</l>\n<l>vyayasyāpunarutpatterhetūcchedaḥ prasajyate // Mś_21.16 //</l>\n</lg>\n\n<lg>\n<l>sadbhāvasya svabhāvena nāsadbhāvaśca yujyate /</l>\n<l>nirvāṇakāle cocchedaḥ praśamādbhavasaṃtateḥ // Mś_21.17 //</l>\n</lg>\n\n<lg>\n<l>carame na niruddhe ca prathamo yujyate bhavaḥ /</l>\n<l>carame nāniruddhe ca prathamo yujyate bhavaḥ // Mś_21.18 //</l>\n</lg>\n\n<lg>\n<l>nirudhyamāne carame prathamo yadi jāyate /</l>\n<l>nirudhyamāna ekaḥ syājjāyamāno 'paro bhavet // Mś_21.19 //</l>\n</lg>\n\n<lg>\n<l>na cennirudhyamānaśca jāyamānaśca yujyate /</l>\n<l>sārdhaṃ ca mriyate yeṣu teṣu skandheṣu jāyate // Mś_21.20 //</l>\n</lg>\n\n<lg>\n<l>evaṃ triṣvapi kāleṣu na yuktā bhavasaṃtatiḥ /</l>\n<l>triṣu kāleṣu yā nāsti sā kathaṃ bhavasaṃtatiḥ // Mś_21.21 //</l>\n</lg>\n\n</div>\n<div>\n\n<p>22 Tathāgataparīkṣā dvāviṃśatitamaṃ prakaraṇam /</p>\n\n<lg>\n<l>skandhā na nānyaḥ skandhebhyo nāsmin skandhā na teṣu saḥ /</l>\n<l>tathāgataḥ skandhavānna katamo 'tra tathāgataḥ // Mś_22.1 //</l>\n</lg>\n\n<lg>\n<l>buddhaḥ skandhānupādāya yadi nāsti svabhāvataḥ /</l>\n<l>svabhāvataśca yo nāsti kutaḥ sa parabhāvataḥ // Mś_22.2 //</l>\n</lg>\n\n<lg>\n<l>pratītya parabhāvaṃ yaḥ so 'nātmetyupapadyate /</l>\n<l>yaścānātmā sa ca kathaṃ bhaviṣyati tathāgataḥ // Mś_22.3 //</l>\n</lg>\n\n<lg>\n<l>yadi nāsti svabhāvaśca parabhāvaḥ kathaṃ bhavet /</l>\n<l>svabhāvaparabhāvābhyāmṛte kaḥ sa tathāgataḥ // Mś_22.4 //</l>\n</lg>\n\n<lg>\n<l>skandhān yadyanupādāya bhavetkaścittathāgataḥ /</l>\n<l>sa idānīmupādadyādupādāya tato bhavet // Mś_22.5 //</l>\n</lg>\n\n<lg>\n<l>skandhāṃścāpyanupādāya nāsti kaścittathāgataḥ /</l>\n<l>yaśca nāstyanupādāya sa upādāsyate katham // Mś_22.6 //</l>\n</lg>\n\n<lg>\n<l>na bhavatyanupādattamupādānaṃ ca kiṃcana /</l>\n<l>na cāsti nirupādānaḥ kathaṃcana tathāgataḥ // Mś_22.7 //</l>\n</lg>\n\n<lg>\n<l>tattvānyatvena yo nāsti mṛgyamāṇaśca pañcadhā /</l>\n<l>upādānena sa kathaṃ prajñapyeta tathāgataḥ // Mś_22.8 //</l>\n</lg>\n\n<lg>\n<l>yadapīdamupādānaṃ tatsvabhāvatvānna vidyate /</l>\n<l>svabhāvataśca yannāsti kutastatparabhāvataḥ // Mś_22.9 //</l>\n</lg>\n\n<lg>\n<l>evaṃ śūnyamupādānamupādātā ca sarvaśaḥ /</l>\n<l>prajñapyate ca śūnyena kathaṃ śūnyastathāgataḥ // Mś_22.10 //</l>\n</lg>\n\n<lg>\n<l>śūnyamiti na vaktavyamaśūnyamiti vā bhavet /</l>\n<l>ubhayaṃ nobhayaṃ ceti prajñaptyarthaṃ tu kathyate // Mś_22.11 //</l>\n</lg>\n\n<lg>\n<l>śāśvatāśāśvatādyā kutaḥ śānte catuṣṭayam /</l>\n<l>antānantādi cāpyatra kuntaḥ śānte catuṣṭayam // Mś_22.12 //</l>\n</lg>\n\n<lg>\n<l>yena grāho gṛhītastu ghano 'stīti tathāgataḥ /</l>\n<l>nāstīti sa vikalpayannirvṛtasyāpi kalpayet // Mś_22.13 //</l>\n</lg>\n\n<lg>\n<l>svabhāvataśca śūnye 'smiṃścintā naivopapadyate /</l>\n<l>paraṃ nirodhādbhavati buddho na bhavatīti vā // Mś_22.14 //</l>\n</lg>\n\n<lg>\n<l>prapañcayanti ye buddhaṃ prapañcātītamavyayam /</l>\n<l>te prapañcahatāḥ sarve na paśyanti tathāgatam // Mś_22.15 //</l>\n</lg>\n\n<lg>\n<l>tathāgato yatsvabhāvastatsvabhāvamidaṃ jagat /</l>\n<l>tathāgato niḥsvabhāvo niḥsvabhāvamidaṃ jagat // Mś_22.16 //</l>\n</lg>\n\n</div>\n<div>\n\n<p>23 Viparyāsaparīkṣā trayoviṃśatitamaṃ prakaraṇam /</p>\n\n<lg>\n<l>saṃkalpaprabhavo rāgo dveṣo mohaśca kathyate /</l>\n<l>śubhāśubhaviparyāsān saṃbhavanti pratītya hi // Mś_23.1 //</l>\n</lg>\n\n<lg>\n<l>śubhāśubhaviparyāsān saṃbhavanti pratītya ye /</l>\n<l>te svabhāvānna vidyante tasmāt kleśā na tattvataḥ // Mś_23.2 //</l>\n</lg>\n\n<lg>\n<l>ātmano 'stitvanāstitve na kathaṃcicca sidhyataḥ /</l>\n<l>taṃ vināstitvanāstitve kleśānāṃ sidhyataḥ katham // Mś_23.3 //</l>\n</lg>\n\n<lg>\n<l>kasyaciddhi bhavantīme kleśāḥ sa ca na sidhyati /</l>\n<l>kaścidāho vinā kaṃcitsanti kleśā na kasyacit // Mś_23.4 //</l>\n</lg>\n\n<lg>\n<l>svakāyadṛṣṭivat kleśāḥ kliṣṭe santi na pañcadhā /</l>\n<l>svakāyadṛṣṭivat kliṣṭaṃ kleśeṣvapi na pañcadhā // Mś_23.5 //</l>\n</lg>\n\n<lg>\n<l>svabhāvato na vidyante śubhāśubhaviparyayāḥ /</l>\n<l>pratītya katamān kleśāḥ śubhāśubhaviparyayān // Mś_23.6 //</l>\n</lg>\n\n<lg>\n<l>rūpaśabdarasasparśā gandhā dharmāśca ṣaḍvidham /</l>\n<l>vastu rāgasya dveṣasya mohasya ca vikalpyate // Mś_23.7 //</l>\n</lg>\n\n<lg>\n<l>rūpaśabdarasasparśā gandhā dharmāśca kevalāḥ /</l>\n<l>gandharvanagarākārā marīcisvapnasaṃnibhāḥ // Mś_23.8 //</l>\n</lg>\n\n<lg>\n<l>aśubhaṃ vā śubhaṃ vāpi kutasteṣu bhaviṣyati /</l>\n<l>māyāpuruṣakalpeṣu pratibimbasameṣu ca // Mś_23.9 //</l>\n</lg>\n\n<lg>\n<l>anapekṣya śubhaṃ nāstyaśubhaṃ prajñapayemahi /</l>\n<l>yatpratītya śubhaṃ tasmācchubhaṃ naivopapadyate // Mś_23.10 //</l>\n</lg>\n\n<lg>\n<l>anapekṣyāśubhaṃ nāsti śubhaṃ prajñapayemahi /</l>\n<l>yatpratītyāśubhaṃ tasmādaśubhaṃ naiva vidyate // Mś_23.11 //</l>\n</lg>\n\n<lg>\n<l>avidyamāne ca śubhe kuto rāgo bhaviṣyati /</l>\n<l>aśubhe 'vidyamāne ca kuto dveṣo bhaviṣyati // Mś_23.12 //</l>\n</lg>\n\n<lg>\n<l>anitye nityamityevaṃ yadi grāho viparyayaḥ /</l>\n<l>nānityaṃ vidyate śūnye kuto grāho viparyayaḥ // Mś_23.13 //</l>\n</lg>\n\n<lg>\n<l>anitye nityamityevaṃ yadi grāho viparyayaḥ /</l>\n<l>anityamityapi grāhaḥ śūnye kiṃ na viparyayaḥ // Mś_23.14 //</l>\n</lg>\n\n<lg>\n<l>yena gṛṇhāti yo grāho grahītā yacca gṛhyate /</l>\n<l>upaśāntāni sarvāṇi tasmādgrāho na vidyate // Mś_23.15 //</l>\n</lg>\n\n<lg>\n<l>avidyamāne grāhe ca mithyā vā samyageva vā /</l>\n<l>bhavedviparyayaḥ kasya bhavetkasyāviparyayaḥ // Mś_23.16 //</l>\n</lg>\n\n<lg>\n<l>na cāpi viparītasya saṃbhavanti viparyayāḥ /</l>\n<l>na cāpyaviparītasya saṃbhavanti viparyayāḥ // Mś_23.17 //</l>\n</lg>\n\n<lg>\n<l>na viparyasyamānasya saṃbhavanti viparyayāḥ /</l>\n<l>vimṛśasva svayaṃ kasya saṃbhavanti viparyayāḥ // Mś_23.18 //</l>\n</lg>\n\n<lg>\n<l>anutpannāḥ kathaṃ nāma bhaviṣyanti viparyayāḥ /</l>\n<l>viparyayeṣvajāteṣu viparyayagataḥ kutaḥ // Mś_23.19 //</l>\n</lg>\n\n<lg>\n<l>na svato jāyate bhāvaḥ parato naiva jāyate /</l>\n<l>na svataḥ parataśceti viparyayagataḥ kutaḥ // Mś_23.20 //</l>\n</lg>\n\n<lg>\n<l>ātmā ca śuci nityaṃ ca sukhaṃ ca yadi vidyate /</l>\n<l>ātmā ca śuci nityaṃ ca sukhaṃ ca na viparyayaḥ // Mś_23.21 //</l>\n</lg>\n\n<lg>\n<l>nātmā ca śuci nityaṃ ca sukhaṃ ca yadi vidyate /</l>\n<l>anātmāśucyanityaṃ ca naiva duḥkhaṃ ca vidyate // Mś_23.22 //</l>\n</lg>\n\n<lg>\n<l>evaṃ nirudhyate 'vidyā viparyayanirodhanāt /</l>\n<l>avidyāyāṃ niruddhāyāṃ saṃskārādyaṃ nirudhyate // Mś_23.23 //</l>\n</lg>\n\n<lg>\n<l>yadi bhūtāḥ svabhāvena kleśāḥ keciddhi kasyacit /</l>\n<l>kathaṃ nāma prahīyeran kaḥ svabhāvaṃ prahāsyati // Mś_23.24 //</l>\n</lg>\n\n<lg>\n<l>yadyabhūtāḥ svabhāvena kleśāḥ keciddhi kasyacit /</l>\n<l>kathaṃ nāma prahīyeran ko 'sadbhāvaṃ prahāsyati // Mś_23.25 //</l>\n</lg>\n\n</div>\n<div>\n\n<p>24 Āryasatyaparīkṣā caturviṃśatitamaṃ prakaraṇam /</p>\n\n<lg>\n<l>yadi śūnyamidaṃ sarvamudayo nāsti na vyayaḥ /</l>\n<l>caturṇāmāryasatyānāmabhāvaste prasajyate // Mś_24.1 //</l>\n</lg>\n\n<lg>\n<l>parijñā ca prahāṇaṃ ca bhāvanā sākṣikarma ca /</l>\n<l>caturṇāmāryasatyānāmabhāvānnopapadyate // Mś_24.2 //</l>\n</lg>\n\n<lg>\n<l>tadabhāvānna vidyante catvāryāryaphalāni ca /</l>\n<l>phalābhāve phalasthā no na santi pratipannakāḥ // Mś_24.3 //</l>\n</lg>\n\n<lg>\n<l>saṃgho nāsti na cetsanti te 'ṣṭau puruṣapudgalāḥ /</l>\n<l>abhāvāccāryasatyānāṃ saddharmo 'pi na vidyate // Mś_24.4 //</l>\n</lg>\n\n<lg>\n<l>dharme cāsati saṃghe ca kathaṃ buddho bhaviṣyati /</l>\n<l>evaṃ trīṇyapi ratnāni brūvāṇaḥ pratibādhase // Mś_24.5 //</l>\n</lg>\n\n<lg>\n<l>śūnyatāṃ phalasadbhāvamadharmaṃ dharmameva ca /</l>\n<l>sarvasaṃvyavahārāṃśca laukikān pratibādhase // Mś_24.6 //</l>\n</lg>\n\n<lg>\n<l>atra brūmaḥ śūnyatāyāṃ na tvaṃ vetsi prayojanam /</l>\n<l>śūnyatāṃ śūnyatārthaṃ ca tata evaṃ vihanyase // Mś_24.7 //</l>\n</lg>\n\n<lg>\n<l>dve satye samupāśritya buddhānāṃ dharmadeśanā /</l>\n<l>lokasaṃvṛtisatyaṃ ca satyaṃ ca paramārthataḥ // Mś_24.8 //</l>\n</lg>\n\n<lg>\n<l>ye 'nayorna vijānanti vibhāgaṃ satyayordvayoḥ /</l>\n<l>te tattvaṃ na vijānanti gambhīraṃ buddhaśāsane // Mś_24.9 //</l>\n</lg>\n\n<lg>\n<l>vyavahāramanāśritya paramārtho na deśyate /</l>\n<l>paramārthamanāgamya nirvāṇaṃ nādhigamyate // Mś_24.10 //</l>\n</lg>\n\n<lg>\n<l>vināśayati durdṛṣṭā śūnyatā mandamedhasam /</l>\n<l>sarpo yathā durgṛhīto vidyā vā duṣprasādhitā // Mś_24.11 //</l>\n</lg>\n\n<lg>\n<l>ataśca pratyudāvṛttaṃ cittaṃ deśayituṃ muneḥ /</l>\n<l>dharmaṃ matvāsya dharmasya mandairduravagāhatām // Mś_24.12 //</l>\n</lg>\n\n<lg>\n<l>śūnyatāyāmadhilayaṃ yaṃ punaḥ kurute bhavān /</l>\n<l>doṣaprasaṅgo nāsmākaṃ sa śūnye nopapadyate // Mś_24.13 //</l>\n</lg>\n\n<lg>\n<l>sarvaṃ ca yujyate tasya śūnyatā yasya yujyate /</l>\n<l>sarvaṃ na yujyate tasya śūnyaṃ yasya na yujyate // Mś_24.14 //</l>\n</lg>\n\n<lg>\n<l>sa tvaṃ doṣānātmanīnānasmāsu paripātayan /</l>\n<l>aśvamevābhirūḍhaḥ sannaśvamevāsi vismṛtaḥ // Mś_24.15 //</l>\n</lg>\n\n<lg>\n<l>svabhāvādyadi bhāvānāṃ sadbhāvamanupaśyasi /</l>\n<l>ahetupratyayān bhāvāṃstvamevaṃ sati paśyasi // Mś_24.16 //</l>\n</lg>\n\n<lg>\n<l>kāryaṃ ca kāraṇaṃ caiva kartāraṃ karaṇaṃ kriyām /</l>\n<l>utpādaṃ ca nirodhaṃ ca phalaṃ ca pratibādhase // Mś_24.17 //</l>\n</lg>\n\n<lg>\n<l>yaḥ pratītyasamutpādaḥ śūnyatāṃ tāṃ pracakṣmahe /</l>\n<l>sā prajñaptirupādāya pratipatsaiva madhyamā // Mś_24.18 //</l>\n</lg>\n\n<lg>\n<l>apratītya samutpanno dharmaḥ kaścinna vidyate /</l>\n<l>yasmāttasmādaśūnyo hi dharmaḥ kaścinna vidyate // Mś_24.19 //</l>\n</lg>\n\n<lg>\n<l>yadyaśūnyamidaṃ sarvamudayo nāsti na vyayaḥ /</l>\n<l>caturṇāmāryasatyānāmabhāvaste prasajyate // Mś_24.20 //</l>\n</lg>\n\n<lg>\n<l>apratītya samutpannaṃ kuto duḥkhaṃ bhaviṣyati /</l>\n<l>anityamuktaṃ duḥkhaṃ hi tatsvābhāvye na vidyate // Mś_24.21 //</l>\n</lg>\n\n<lg>\n<l>svabhāvato vidyamānaṃ kiṃ punaḥ samudeṣyate /</l>\n<l>tasmātsamudayo nāsti śūnyatāṃ pratibādhataḥ // Mś_24.22 //</l>\n</lg>\n\n<lg>\n<l>na nirodhaḥ svabhāvena sato duḥkhasya vidyate /</l>\n<l>svabhāvaparyavasthānānnirodhaṃ pratibādhase // Mś_24.23 //</l>\n</lg>\n\n<lg>\n<l>svābhāvye sati mārgasya bhāvanā nopapadyate /</l>\n<l>athāsau bhāvyate mārgaḥ svābhāvyaṃ te na vidyate // Mś_24.24 //</l>\n</lg>\n\n<lg>\n<l>yadā duḥkhaṃ samudayo nirodhaśca na vidyate /</l>\n<l>mārgo duḥkhanirodhatvāt katamaḥ prāpayiṣyati // Mś_24.25 //</l>\n</lg>\n\n<lg>\n<l>svabhāvenāparijñānaṃ yadi tasya punaḥ katham /</l>\n<l>parijñānaṃ nanu kila svabhāvaḥ samavasthitaḥ // Mś_24.26 //</l>\n</lg>\n\n<lg>\n<l>prahāṇasākṣātkaraṇe bhāvanā caivameva te /</l>\n<l>parijñāvanna yujyante catvāryapi phalāni ca // Mś_24.27 //</l>\n</lg>\n\n<lg>\n<l>svabhāvenānadhigataṃ yatphalaṃ tatpunaḥ katham /</l>\n<l>śakyaṃ samadhigantuṃ syātsvabhāvaṃ parigṛhṇataḥ // Mś_24.28 //</l>\n</lg>\n\n<lg>\n<l>phalābhāve phalasthā no na santi pratipannakāḥ /</l>\n<l>saṃgho nāsti na cetsanti te 'ṣṭau puruṣapudgalāḥ // Mś_24.29 //</l>\n</lg>\n\n<lg>\n<l>abhāvāccāryasatyānāṃ saddharmo 'pi na vidyate /</l>\n<l>dharme cāsati saṃghe ca kathaṃ buddho bhaviṣyati // Mś_24.30 //</l>\n</lg>\n\n<lg>\n<l>apratītyāpi bodhiṃ ca tava buddhaḥ prasajyate /</l>\n<l>apratītyāpi buddhaṃ ca tava bodhiḥ prasajyate // Mś_24.31 //</l>\n</lg>\n\n<lg>\n<l>yaścābuddhaḥ svabhāvena sa bodhāya ghaṭannapi /</l>\n<l>na bodhisattvacaryāyāṃ bodhiṃ te 'dhigamiṣyati // Mś_24.32 //</l>\n</lg>\n\n<lg>\n<l>na ca dharmamadharmaṃ vā kaścijjātu kariṣyati /</l>\n<l>kimaśūnyasya kartavyaṃ svabhāvaḥ kriyate na hi // Mś_24.33 //</l>\n</lg>\n\n<lg>\n<l>vinā dharmamadharmaṃ ca phalaṃ hi tava vidyate /</l>\n<l>dharmādharmanimittaṃ ca phalaṃ tava na vidyate // Mś_24.34 //</l>\n</lg>\n\n<lg>\n<l>dharmādharmanimittaṃ vā yadi te vidyate phalam /</l>\n<l>dharmādharmasamutpannamaśūnyaṃ te kathaṃ phalam // Mś_24.35 //</l>\n</lg>\n\n<lg>\n<l>sarvasaṃvyavahārāṃśca laukikān pratibādhase /</l>\n<l>yatpratītyasamutpādaśūnyatāṃ pratibādhase // Mś_24.36 //</l>\n</lg>\n\n<lg>\n<l>na kartavyaṃ bhavetkiṃcidanārabdhā bhavetkriyā /</l>\n<l>kārakaḥ syādakurvāṇaḥ śūnyatāṃ pratibādhataḥ // Mś_24.37 //</l>\n</lg>\n\n<lg>\n<l>ajātamaniruddhaṃ ca kūṭasthaṃ ca bhaviṣyati /</l>\n<l>vicitrābhiravasthābhiḥ svabhāve rahitaṃ jagat // Mś_24.38 //</l>\n</lg>\n\n<lg>\n<l>asaṃprāptasya ca prāptirduḥkhaparyantakarma ca /</l>\n<l>sarvakleśaprahāṇaṃ ca yadyaśūnyaṃ na vidyate // Mś_24.39 //</l>\n</lg>\n\n<lg>\n<l>yaḥ pratītyasamutpādaṃ paśyatīdaṃ sa paśyati /</l>\n<l>duḥkhaṃ samudayaṃ caiva nirodhaṃ mārgameva ca // Mś_24.40 //</l>\n</lg>\n\n</div>\n<div>\n\n<p>25 Nirvāṇaparīkṣā pañcaviṃśatitamaṃ prakaraṇam /</p>\n\n<lg>\n<l>yadi śūnyamidaṃ sarvamudayo nāsti na vyayaḥ /</l>\n<l>prahāṇādvā nirodhādvā kasya nirvāṇamiṣyate // Mś_25.1 //</l>\n</lg>\n\n<lg>\n<l>yadyaśūnyamidaṃ sarvamudayo nāsti na vyayaḥ /</l>\n<l>prahāṇādvā nirodhādvā kasya nirvāṇamiṣyate // Mś_25.2 //</l>\n</lg>\n\n<lg>\n<l>aprahīṇamasaṃprāptamanucchinnamaśāśvatam /</l>\n<l>aniruddhamanutpannametannirvāṇamucyate // Mś_25.3 //</l>\n</lg>\n\n<lg>\n<l>bhāvastāvanna nirvāṇaṃ jarāmaraṇalakṣaṇam /</l>\n<l>prasajyetāsti bhāvo hi na jarāmaraṇaṃ vinā // Mś_25.4 //</l>\n</lg>\n\n<lg>\n<l>bhāvaśca yadi nirvāṇaṃ nirvāṇaṃ saṃskṛtaṃ bhavet /</l>\n<l>nāsaṃskṛto hi vidyate bhāvaḥ kvacana kaścana // Mś_25.5 //</l>\n</lg>\n\n<lg>\n<l>bhāvaśca yadi nirvāṇamanupādāya tatkatham /</l>\n<l>nirvāṇaṃ nānupādāya kaścid bhāvo hi vidyate // Mś_25.6 //</l>\n</lg>\n\n<lg>\n<l>yadi bhāvo na nirvāṇamabhāvaḥ kiṃ bhaviṣyati /</l>\n<l>nirvāṇaṃ yatra bhāvo na nābhāvastatra vidyate // Mś_25.7 //</l>\n</lg>\n\n<lg>\n<l>yadyabhāvaśca nirvāṇamanupādāya tatkatham /</l>\n<l>nirvāṇaṃ na hyabhāvo 'sti yo 'nupādāya vidyate // Mś_25.8 //</l>\n</lg>\n\n<lg>\n<l>ya ājavaṃjavībhāva upādāya pratītya va /</l>\n<l>so 'pratītyānupādāya nirvāṇamupadiśyate // Mś_25.9 //</l>\n</lg>\n\n<lg>\n<l>prahāṇaṃ cābravīcchāstā bhavasya vibhavasya ca /</l>\n<l>tasmānna bhāvo nābhāvo nirvāṇamiti yujyate // Mś_25.10 //</l>\n</lg>\n\n<lg>\n<l>bhavedabhāvo bhāvaśca nirvāṇamubhayaṃ yadi /</l>\n<l>bhavedabhāvo bhāvaśca mokṣastacca na yujyate // Mś_25.11 //</l>\n</lg>\n\n<lg>\n<l>bhavedabhāvo bhāvaśca nirvāṇamubhayaṃ yadi /</l>\n<l>nānupādāya nirvāṇamupādāyobhayaṃ hi tat // Mś_25.12 //</l>\n</lg>\n\n<lg>\n<l>bhavedabhāvo bhāvaśca nirvāṇamubhayaṃ katham /</l>\n<l>asaṃskṛtaṃ ca nirvāṇaṃ bhāvābhāvau ca saṃskṛtau // Mś_25.13 //</l>\n</lg>\n\n<lg>\n<l>bhavedabhāvo bhāvaśca nirvāṇe ubhayaṃ katham /</l>\n<l>[tayorekatra nāstitvamālokatamasoryathā] // Mś_25.14 //</l>\n</lg>\n\n<lg>\n<l>naivābhāvo naiva bhāvo nirvāṇamiti yāñjanā /</l>\n<l>abhāve caiva bhāve ca sā siddhe sati sidhyati // Mś_25.15 //</l>\n</lg>\n\n<lg>\n<l>naivābhāvo naiva bhāvo nirvāṇaṃ yadi vidyate /</l>\n<l>naivābhāvo naiva bhāva iti kena tadajyate // Mś_25.16 //</l>\n</lg>\n\n<lg>\n<l>paraṃ nirodhādbhagavān bhavatītyeva nohyate /</l>\n<l>na bhavatyubhayaṃ ceti nobhayaṃ ceti nohyate // Mś_25.17 //</l>\n</lg>\n\n<lg>\n<l>tiṣṭhamāno 'pi bhagavān bhavatītyeva nohyate /</l>\n<l>na bhavatyubhayaṃ ceti nobhayaṃ ceti nohyate // Mś_25.18 //</l>\n</lg>\n\n<lg>\n<l>na saṃsārasya nirvāṇātkiṃcidasti viśeṣaṇam /</l>\n<l>na nirvāṇasya saṃsārātkiṃcidasti viśeṣaṇam // Mś_25.19 //</l>\n</lg>\n\n<lg>\n<l>nirvāṇasya ca yā koṭiḥ koṭiḥ saṃsaraṇasya ca /</l>\n<l>na tayorantaraṃ kiṃcitsumūkṣmamapi vidyate // Mś_25.20 //</l>\n</lg>\n\n<lg>\n<l>paraṃ nirodhādantādyāḥ śāśvatādyāśca dṛṣṭayaḥ /</l>\n<l>nirvāṇamaparāntaṃ ca pūrvāntaṃ ca samāśritāḥ // Mś_25.21 //</l>\n</lg>\n\n<lg>\n<l>śūnyeṣu sarvadharmeṣu kimanantaṃ kimantavat /</l>\n<l>kimanantamantavacca nānantaṃ nāntavacca kim // Mś_25.22 //</l>\n</lg>\n\n<lg>\n<l>kiṃ tadeva kimanyatkiṃ śāśvataṃ kimaśāśvatam /</l>\n<l>aśāśvataṃ śāśvataṃ ca kiṃ vā nobhayamapyataḥ // Mś_25.23 //</l>\n</lg>\n\n<lg>\n<l>sarvopalambhopaśamaḥ prapañcopaśamaḥ śivaḥ /</l>\n<l>na kvacitkasyacitkaściddharmo buddhena deśitaḥ // Mś_25.24 //</l>\n</lg>\n\n</div>\n<div>\n\n<p>26 Dvādaśāṅgaparīkṣā ṣaḍviṃśatitamaṃ prakaraṇam /</p>\n\n<lg>\n<l>punarbhavāya saṃskārānavidyānivṛtastridhā /</l>\n<l>abhisaṃskurute yāṃstairgatiṃ gacchati karmabhiḥ // Mś_26.1 //</l>\n</lg>\n\n<lg>\n<l>vijñānaṃ saṃniviśate saṃskārapratyayaṃ gatau /</l>\n<l>saṃniviṣṭe 'tha vijñāne nāmarūpaṃ niṣicyate // Mś_26.2 //</l>\n</lg>\n\n<lg>\n<l>niṣikte nāmarūpe tu ṣaḍāyatanasaṃbhavaḥ /</l>\n<l>ṣaḍāyatanamāgamya saṃsparśaḥ saṃpravartate // Mś_26.3 //</l>\n</lg>\n\n<lg>\n<l>cakṣuḥ pratītya rūpaṃ ca samanvāhārameva ca /</l>\n<l>nāmarūpaṃ pratītyaivaṃ vijñānaṃ saṃpravartate // Mś_26.4 //</l>\n</lg>\n\n<lg>\n<l>saṃnipātastrayāṇāṃ yo rūpavijñānacakṣuṣām /</l>\n<l>sparśaḥ saḥ tasmātsparśācca vedanā saṃpravartate // Mś_26.5 //</l>\n</lg>\n\n<lg>\n<l>vedanāpratyayā tṛṣṇā vedanārthaṃ hi tṛṣyate /</l>\n<l>tṛṣyamāṇa upādānamupādatte caturvidham // Mś_26.6 //</l>\n</lg>\n\n<lg>\n<l>upādāne sati bhava upādātuḥ pravartate /</l>\n<l>syāddhi yadyanupādāno mucyeta na bhavedbhavaḥ // Mś_26.7 //</l>\n</lg>\n\n<lg>\n<l>pañca skandhāḥ sa ca bhavaḥ bhavājjātiḥ pravartate /</l>\n<l>jarāmaraṇaduḥkhādi śokāḥ saparidevanāḥ // Mś_26.8 //</l>\n</lg>\n\n<lg>\n<l>daurmanasyamupāyāsā jāteretatpravartate /</l>\n<l>kevalasyaivametasya duḥkhaskandhasya saṃbhavaḥ // Mś_26.9 //</l>\n</lg>\n\n<lg>\n<l>saṃsāramūlānsaṃskārānavidvān saṃskarotyataḥ /</l>\n<l>avidvān kārakastasmānna vidvāṃstattvadarśanāt // Mś_26.10 //</l>\n</lg>\n\n<lg>\n<l>avidyāyāṃ niruddhāyāṃ saṃskārāṇāmasaṃbhavaḥ /</l>\n<l>avidyāyā nirodhastu jñānenāsyaiva bhāvanāt // Mś_26.11 //</l>\n</lg>\n\n<lg>\n<l>tasya tasya nirodhena tattannābhipravartate /</l>\n<l>duḥkhaskandhaḥ kevalo 'yamevaṃ samyaṅ nirudhyate // Mś_26.12 //</l>\n</lg>\n\n</div>\n<div>\n\n<p>27 Dṛṣṭiparīkṣā saptaviṃśatitamaṃ prakaraṇam /</p>\n\n<lg>\n<l>abhūmatītamadhvānaṃ nābhūmiti ca dṛṣṭayaḥ /</l>\n<l>yāstāḥ śāśvatalokādyāḥ pūrvāntaṃ samupāśritāḥ // Mś_27.1 //</l>\n</lg>\n\n<lg>\n<l>dṛṣṭayo na bhaviṣyāmi kimanyo 'nāgate 'dhvani /</l>\n<l>bhaviṣyāmīti cāntādyā aparāntaṃ samāśritāḥ // Mś_27.2 //</l>\n</lg>\n\n<lg>\n<l>abhūmatītamadhvānamityetannopapadyate /</l>\n<l>yo hi janmasu pūrveṣu sa eva na bhavatyayam // Mś_27.3 //</l>\n</lg>\n\n<lg>\n<l>sa evātmeti tu bhavedupādānaṃ viśiṣyate /</l>\n<l>upādānavinirmukta ātmā te katamaḥ punaḥ // Mś_27.4 //</l>\n</lg>\n\n<lg>\n<l>upādānavinirmukto nāstyātmeti kṛte sati /</l>\n<l>syādupādānamevātmā nāsti cātmeti vaḥ punaḥ // Mś_27.5 //</l>\n</lg>\n\n<lg>\n<l>na copādānamevātmā vyeti tatsamudeti ca /</l>\n<l>kathaṃ hi nāmopādānamupādātā bhaviṣyati // Mś_27.6 //</l>\n</lg>\n\n<lg>\n<l>anyaḥ punarupādānādātmā naivopapadyate /</l>\n<l>gṛhyate hyanupādāno yadyanyo na ca gṛhyate // Mś_27.7 //</l>\n</lg>\n\n<lg>\n<l>evaṃ nānya upādānānna copādānameva saḥ /</l>\n<l>ātmā nāstyanupādānaḥ nāpi nāstyeṣa niścayaḥ // Mś_27.8 //</l>\n</lg>\n\n<lg>\n<l>nābhūmatītamadhvānamityetannopapadyate /</l>\n<l>yo hi janmasu pūrveṣu tato 'nyo na bhavatyayam // Mś_27.9 //</l>\n</lg>\n\n<lg>\n<l>yadi hyayaṃ bhavedanyaḥ pratyākhyāyāpi taṃ bhavet /</l>\n<l>tathaiva ca sa saṃtiṣṭhettatra jāyeta vāmṛtaḥ // Mś_27.10 //</l>\n</lg>\n\n<lg>\n<l>ucchedaḥ karmaṇāṃ nāśastathānyakṛtakarmaṇām /</l>\n<l>anyena paribhogaḥ syādevamādi prasajyate // Mś_27.11 //</l>\n</lg>\n\n<lg>\n<l>nāpyabhūtvā samudbhūto doṣo hyatra prasajyate /</l>\n<l>kṛtako vā bhavedātmā saṃbhūto vāpyahetukaḥ // Mś_27.12 //</l>\n</lg>\n\n<lg>\n<l>evaṃ dṛṣṭiratīte yā nābhūmahamabhūmaham /</l>\n<l>ubhayaṃ nobhayaṃ ceti naiṣā samupapadyate // Mś_27.13 //</l>\n</lg>\n\n<lg>\n<l>adhvanyanāgate kiṃ nu bhaviṣyāmīti darśanam /</l>\n<l>na bhaviṣyāmi cetyetadatītenādhvanā samam // Mś_27.14 //</l>\n</lg>\n\n<lg>\n<l>sa devaḥ sa manuṣyaścedevaṃ bhavati śāśvatam /</l>\n<l>anutpannaśca devaḥ syājjāyate na hi śāśvatam // Mś_27.15 //</l>\n</lg>\n\n<lg>\n<l>devādanyo manuṣyaścedaśāśvatamato bhavet /</l>\n<l>devādanyo manuṣyaścetsaṃtatirnopapadyate // Mś_27.16 //</l>\n</lg>\n\n<lg>\n<l>divyo yadyekadeśaḥ syādekadeśaśca mānuṣaḥ /</l>\n<l>aśāśvataṃ śāśvataṃ ca bhavetacca na yujyate // Mś_27.17 //</l>\n</lg>\n\n<lg>\n<l>aśāśvataṃ śāśvataṃ ca prasiddhamubhayaṃ yadi /</l>\n<l>siddhe na śāśvataṃ kāmaṃ naivāśāśvatamityapi // Mś_27.18 //</l>\n</lg>\n\n<lg>\n<l>kutaścidāgataḥ kaścitkiṃcidnacchetpunaḥ kvacit /</l>\n<l>yadi tasmādanādistu saṃsāraḥ syānna cāsti saḥ // Mś_27.19 //</l>\n</lg>\n\n<lg>\n<l>nāsti cecchāśvataḥ kaścit ko bhaviṣyatyaśāśvataḥ /</l>\n<l>śāśvato 'śāśvataścāpi dvābhyāmābhyāṃ tiraskṛtaḥ // Mś_27.20 //</l>\n</lg>\n\n<lg>\n<l>antavān yadi lokaḥ syātparalokaḥ kathaṃ bhavet /</l>\n<l>athāpyanantavāṃllokaḥ paralokaḥ kathaṃ bhavet // Mś_27.21 //</l>\n</lg>\n\n<lg>\n<l>skandhānāmeṣa saṃtāno yasmāddīpārciṣāmiva /</l>\n<l>pravartate tasmānnāntānantavattvaṃ ca yujyate // Mś_27.22 //</l>\n</lg>\n\n<lg>\n<l>pūrve yadi ca bhajyerannutpadyeranna cāpyamī /</l>\n<l>skandhāḥ skandhān pratītyemānatha loko 'ntavān bhavet // Mś_27.23 //</l>\n</lg>\n\n<lg>\n<l>pūrve yadi na bhajyerannutpadyeranna cāpyamī /</l>\n<l>skandhāḥ skandhān pratītyemāṃlloko 'nanto bhavedatha // Mś_27.24 //</l>\n</lg>\n\n<lg>\n<l>antavānekadeśaścedekadeśastvanantavān /</l>\n<l>syādantavānanantaśca lokastacca na yujyate // Mś_27.25 //</l>\n</lg>\n\n<lg>\n<l>kathaṃ tāvadupādāturekadeśo vinaṅkṣyate /</l>\n<l>na naṅkṣyate caikadeśa evaṃ caitanna yujyate // Mś_27.26 //</l>\n</lg>\n\n<lg>\n<l>upādānaikadeśaśca kathaṃ nāma vinaṅkṣyate /</l>\n<l>na naṅkṣyate caikadeśo naitadapyupapadyate // Mś_27.27 //</l>\n</lg>\n\n<lg>\n<l>antavaccāpyanantaṃ ca prasiddhamubhayaṃ yadi /</l>\n<l>siddhe naivāntavatkāmaṃ naivānantavadityapi // Mś_27.28 //</l>\n</lg>\n\n<lg>\n<l>athavā sarvabhāvānāṃ śūnyatvācchāśvatādayaḥ /</l>\n<l>kva kasya katamāḥ kasmātsaṃbhaviṣyanti dṛṣṭayaḥ // Mś_27.29 //</l>\n</lg>\n\n<lg>\n<l>sarvadṛṣṭiprahāṇāya yaḥ saddharmamadeśayat /</l>\n<l>anukampāmupādāya taṃ namasyāmi gautamam // Mś_27.30 //</l>\n</lg>\n\n  </div>\n</body>\n\n"
}