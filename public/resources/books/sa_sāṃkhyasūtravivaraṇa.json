{
  "file_title": "sāṃkhyasūtravivaraṇa",
  "file_title_normal": "samkhyasutravivarana",
  "metadata": {
    "original_title": "Sāṃkhyasūtravivaraṇa a commentary on the Tattvasamāsa, an abstract of Sāṃkhya philosophy in (23-) 25 sūtras.",
    "contributors": [
      {
        "role": "data entry",
        "name": "Dhaval Patel",
        "when": ""
      },
      {
        "role": "contribution to GRETIL",
        "name": "Dhaval Patel",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Vindhyesvari Prasada Dvivedin in: Samkhyasangrahah (Chowkhamba Sanskrit Series, 50,2 [fasc. 286], pp. 105-116)"
  },
  "body": [
    {
      "tag": "p",
      "attributes": {},
      "text": "sāṃkhyasūtravivaraṇam |"
    },
    {
      "tag": "p",
      "attributes": {},
      "text": "śrīkapilāya namaḥ |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "prakṛtiṃ puruṣaṃ natvā sāṃkhyasūtre vidhīyate /"
        },
        {
          "tag": "l",
          "attributes": {},
          "text": "saṃkṣepato vivaraṇamavivekāpanuttaye //"
        }
      ]
    },
    {
      "tag": "p",
      "attributes": {},
      "text": "iha khalu bhagavān kapilo munirāsuraye 'nukampayā pañcaviṃśatitattvānyupadiśya sūtrayāmāsa |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[aṣṭau prakṛtayaḥ || Tats_1 ||]"
        }
      ]
    },
    {
      "tag": "p",
      "attributes": {},
      "text": "aṣṭau prakṛtaya ityādi / kāḥ punastā ityucyante / pradhānaṃ mahānahaṃkārastanmātrāṇi ca / pradhānaṃ prakṛtiravyaktamavyākṛtaṃ cetyanarthāntaram / mahān mahattatvaṃ buddhiradhyavasāyalakṣaṇam / ahaṃkāro 'bhimānalakṣaṇo vaikṛtikastaijaso bhūtādiśceti trividhaḥ / tanmātrāṇi tu pañca śabdatanmātramākāśahetuḥ / sparśatanmātraṃ vāyuyoniḥ / rūpatanmātraṃ tejoyoniḥ / rasatanmātramapprakṛtiḥ / gandhatanmātraṃ pṛthivīhetuḥ / iti pañcatanmātrāṇi ityaṣṭau prakṛtayaḥ /"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[ṣoḍaśa vikārāḥ || Tats_2 ||]"
        }
      ]
    },
    {
      "tag": "p",
      "attributes": {},
      "text": "ke punarvikārāḥ kati |\nṣoḍaśavikārāḥ |\nekādaśendriyāṇi pañca mahābhūtāni ca |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tatra śrotratvakcakṣūrasanaghrāṇākhyāni buddhīndriyāṇi śabdasparśarūparasagandhālocanavṛttīni |"
            },
            {
              "tag": "l",
              "attributes": {},
              "text": "vākpāṇipādapāyūpasthāni karmendriyāṇi vacanādānaviharaṇotsargānandavṛttīni |"
            },
            {
              "tag": "l",
              "attributes": {},
              "text": "jñānakriyāśaktidvayātmakaṃ saṅkalpavikalpalakṣaṇaṃ mana ityekādaśendriyāṇi |"
            },
            {
              "tag": "l",
              "attributes": {},
              "text": "bhūtāni cākāśavāyutejaḥsalilapṛthivīlakṣaṇāni pañceti ṣoḍaśavikārāḥ ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[puruṣaḥ || Tats_3 ||]"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "atha kaḥ puruṣaḥ ityucyate |"
        },
        {
          "tag": "l",
          "attributes": {},
          "text": "puruṣo 'nekastriguṇarahito vivekī aviṣayo 'sādhāraṇo 'prasavadharmā cetanaḥ sākṣī kevalo madhyastho draṣṭā 'kartā ca ||"
        }
      ]
    },
    {
      "tag": "p",
      "attributes": {},
      "text": "atha ke punastrayo guṇā ityucyante |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[traiguṇyam || Tats_4 ||]"
        }
      ]
    },
    {
      "tag": "p",
      "attributes": {},
      "text": "traiguṇyaṃ sattvaṃ rajastama iti |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "traya eva guṇāstraiguṇyam |"
            },
            {
              "tag": "l",
              "attributes": {},
              "text": "sattvaṃ nāma pāṭavamārdavalāghavaprasannatābhisaṅgaprītituṣṭyanīhāsantoṣādilakṣaṇamanantabhedaṃ samāsataḥ sukhāvaham |"
            },
            {
              "tag": "l",
              "attributes": {},
              "text": "rajo nāma śokatāpakhedastambhodgamodvegaroṣamānādilakṣaṇamanantabhedaṃ samāsato duḥkhāvaham |"
            },
            {
              "tag": "l",
              "attributes": {},
              "text": "tamo nāmācchādanāvaraṇabībhatsadainyagauravālasyanidrāpramādādilakṣaṇamanantabhedaṃ samāsato mohātmakaṃ etat traiguṇyaṃ vyākhyātam ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sattvaṃ prakāśakaṃ vindyādrajo vindyāt pravartakam /"
        },
        {
          "tag": "l",
          "attributes": {},
          "text": "vināśakaṃ tamo vindyāt traiguṇyaṃ nāma sañjñitam //"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[saṃcaraḥ || Tats_5 ||]"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pratisaṃcaraḥ || Tats_6 ||]"
        }
      ]
    },
    {
      "tag": "p",
      "attributes": {},
      "text": "atrāha kaḥ sañcaraḥ pratisañcaraśceti |\nucyate |\nutpattiḥ sañcaraḥ |\npralayaḥ pratisañcaraḥ |\ntatrotpattirnāmāvyaktāt samupadiṣṭāt sarvajagataḥ pareṇa rūpeṇādhiṣṭhānātmakāt mahān mahato 'haṃkāraḥ |\nsa ca trividhaḥ |\nvaikṛtiko bhūtādistaijasaśceti |\ntatra vaikṛtādindriyāṇyutpadyante bhūtādestanmātrāṇi taijasādubhayam indriyāṇi tanmātrāṇi ceti |\ntanmātrebhyo bhūtāni |\nayaṃ sañcaraḥ |\npratisañcaro nāma bhūtāni tanmātreṣu līyante |\ntanmātrāṇīndriyāṇi cāhaṃkāre |\nahaṃkāro buddhau |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "buddhiravyakte |"
            },
            {
              "tag": "l",
              "attributes": {},
              "text": "tato 'vyaktaṃ tu kvacinna līyate kasmāt anutpannatvāt |"
            },
            {
              "tag": "l",
              "attributes": {},
              "text": "ityevaṃ pratisañcaraḥ |"
            },
            {
              "tag": "l",
              "attributes": {},
              "text": "evametau sañcarapratisañcarau vyākhyātau ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[adhyātmam || Tats_7 ||]"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[adhibhūtam || Tats_8 ||]"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[adhidaivam || Tats_9 ||]"
        }
      ]
    },
    {
      "tag": "p",
      "attributes": {},
      "text": "atrāha kiṃvidhamadhyātmamadhibhūtamadhidaivataṃ ca |\natrocyate |\nbuddhiradhyātmam |\nbodhayitavyamadhibhūtam |\nbrahmā tatrādidaivatam |\nahaṃkāro 'dhyātmam |\nabhimantavyamadhibhūtam |\nrudrastatrādhidaivatam |\nmanodhyātmaṃ saṃkalpamadhibhūtam |\ncandrastatrādidaivatam |\nśrotramadhyātmam |\nsparśayitavyamadhibhūtam |\nvāyustatrādhidaivatam |\ncakṣuradhyātmam |\ndarśayitavyamadhibhūtam |\nsūryastatrādidaivatam |\njihvādhyātmam |\nrasayitavyamadhibhūtam |\nvaruṇastatrādhidaivatam |\nnāsādhyātmam |\nghrātavyamadhibhūtam |\npṛthivī tatrādhidaivatam |\nvāgadhyātmam |\nvaktavyamadhibhūtam |\nagnistatrādhidaivatam |\npāṇiradhyātmam |\nādātavyamadhibhūtam |\nindrastatrādhidaivatam |\npādāvadhyātmam |\ngantavyamadhibhūtam |\nviṣṇustatrādhidaivatam |\npāyuradhyātmam |\nutsraṣṭāvyamadhibhūtam |\nmitrastatrādhidaivatam |\nupasthamadhyātmam |\nānandayitavyamadhibhūtam |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "prajāpatistatrādhidaivatam |"
            },
            {
              "tag": "l",
              "attributes": {},
              "text": "evameva trayodaśakaraṇasyādhyātmamadhibhūtamadhidaivaṃ ca vyākhyātam |"
            },
            {
              "tag": "l",
              "attributes": {},
              "text": "kāni catvārītyata āha ceti |"
            },
            {
              "tag": "l",
              "attributes": {},
              "text": "trīṇi guṇarūpāṇi caturthamadhidaivatamityarthaḥ ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "catvāri yo vedayate yathāvad guṇasvarūpāṇyadhidaivataṃ ca /"
        },
        {
          "tag": "l",
          "attributes": {},
          "text": "vimuktapāpmā gatadoṣasaṅgo guṇāṃstu bhuṅkte na guṇaiḥ sa bhujyate //"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañcābhibuddhayaḥ || Tats_10 ||]"
        }
      ]
    },
    {
      "tag": "p",
      "attributes": {},
      "text": "atha kāstā abhibuddhaya ityucyante |\npañcābhibuddhayaḥ |\nbuddhirabhimāna icchā kartavyaṃ tatkriyā ceti |\nabhimukhī buddhirabhibuddhiḥ |\nidaṃ karaṇīyametyetadadhyavasāyo buddhiḥ kriyātmaparāmarśasvarūpapratyayaḥ |\nabhimukho māno 'haṃ karomītyahaṃkāro 'bhimānaḥ |\nbuddhikriyā icchā vāñchā |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "kartavyaṃ saṃkalpo manaso vṛttiḥ |"
            },
            {
              "tag": "l",
              "attributes": {},
              "text": "kriyā etadvastusvarūpamiti kartavyālocanaṃ yadbuddhīndriyāṇāṃ sā kriyā |"
            },
            {
              "tag": "l",
              "attributes": {},
              "text": "itthametat kartavyamiti yatpravṛttiḥ karmendriyāṇāṃ sā kriyeti |"
            },
            {
              "tag": "l",
              "attributes": {},
              "text": "evametāha pañcābhibuddhayo vyākhyātāḥ ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañca karmayonayaḥ || Tats_11 ||]"
        }
      ]
    },
    {
      "tag": "p",
      "attributes": {},
      "text": "atha kāḥ pañcakarmayonayaḥ ucyante |\ndhṛtiḥ śraddhā sukhā avividiṣā vividiṣā ceti pañca karmayonayaḥ |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "vāci karmaṇi kāye ca pratītiryābhirajyate /"
        },
        {
          "tag": "l",
          "attributes": {},
          "text": "tanniṣṭhastatpratiṣṭhaśca dhṛteretaddhi lakṣaṇam //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "anasūyā brahmacaryaṃ yajanaṃ yājanaṃ tapaḥ /"
        },
        {
          "tag": "l",
          "attributes": {},
          "text": "pratigraho 'trahomaśca śraddhāyā lakṣaṇaṃ smṛtam //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sukhārthī yastu seveta vidyākarmatapāṃsi ca /"
        },
        {
          "tag": "l",
          "attributes": {},
          "text": "prāyaścittaparo nityaṃ sukheyaṃ parikīrtitā //"
        }
      ]
    },
    {
      "tag": "p",
      "attributes": {},
      "text": "viṣadhūmamūrchitavadavividiṣā |\nvividiṣā dhyāyināṃ prajñāyoniḥ |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ekatvaṃ ca pṛthaktvaṃ ca nityaṃ cedamacetanam /"
        },
        {
          "tag": "l",
          "attributes": {},
          "text": "sūkṣmaṃ satkāryamakṣobhyaṃ jñeyā vividiṣā hi sā //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kāryakāraṇakṣamakarā vividiṣā prākṛtikā vṛttiḥ |"
        },
        {
          "tag": "l",
          "attributes": {},
          "text": "dhṛtiḥ śraddhā sukhā avividiṣā catasro bandhāya vividiṣaikā mokṣāya iti pañca karmayonayo vyākhyātāḥ ||"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañca vāyavaḥ || Tats_12 ||]"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "atrāha ke te pañcavāyavaḥ |"
        },
        {
          "tag": "l",
          "attributes": {},
          "text": "ucyante |"
        },
        {
          "tag": "l",
          "attributes": {},
          "text": "prāṇo 'pānaḥ samānaśca udāno vyāna eva ca /"
        },
        {
          "tag": "l",
          "attributes": {},
          "text": "ityete vāyavaḥ pañca śarīreṣu śarīriṇām //"
        }
      ]
    },
    {
      "tag": "p",
      "attributes": {},
      "text": "tatra prāṇo nāma vāyuryo 'yaṃ mukhanāsikādhiṣṭhānaprāṇanāt krameṇānanāt prāṇa ityabhidhīyate |\napāno nāma vāyurnābheradhiṣṭhātā apanayanādadhogamanāccāpāna ityabhidhīyate |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "samāno nāma vāyurhṛdadhiṣṭhātā samanāt samagamanācca samāna ityabhidhīyate |"
            },
            {
              "tag": "l",
              "attributes": {},
              "text": "udāno nāma vāyuḥ kaṇṭhādhiṣṭhātā ūrdhvaṃ gamanācca udāna ityabhidhīyate |"
            },
            {
              "tag": "l",
              "attributes": {},
              "text": "vyāno nāma vāyuḥ sandhyadhiṣṭhātā prāṇādijṛmbhaṇācca vyāna ityabhidhīyate |"
            },
            {
              "tag": "l",
              "attributes": {},
              "text": "iti pañcavāyavo vyākhyātāḥ ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañca karmātmānaḥ || Tats_13 ||]"
        }
      ]
    },
    {
      "tag": "p",
      "attributes": {},
      "text": "āha ke te pañcakarmātmānaḥ ucyante |\nvaikārikastaijaso bhūtādiśca sānumāno niranumānaśceti |\ntatra vaikārikaḥ śubhakarmakartā |\ntaijaso 'śubhakarmakartā |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "bhūtādirmūḍhakarmakartā |"
            },
            {
              "tag": "l",
              "attributes": {},
              "text": "sānumānaḥ śubhamūḍhakarmakartā |"
            },
            {
              "tag": "l",
              "attributes": {},
              "text": "niranumāno 'śubhamūḍhakarmakartā |"
            },
            {
              "tag": "l",
              "attributes": {},
              "text": "ityete pañcakarmakartāro vyākhyātāḥ ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[pañcaparvāvidyā || Tats_14 ||]"
        }
      ]
    },
    {
      "tag": "p",
      "attributes": {},
      "text": "āha kā sā pañcaparvāvidyeti |\nucyate |\ntamo moho mahāmohastāmisro 'ndhatāmisraśceti |\ntatra tamomohāvubhāvetāvaṣṭātmākau |\nmahāmoho daśātmakaḥ |\ntāmisrāndhatāmisrau cāṣṭādaśātmākau |\ntatra tamo nāmāṣṭāsu prakṛtiṣvavyaktabuddhyahaṃkārapañcatanmātrasañjñitāsu anātmasvātmajñānābhimānastama ityabhidhīyate |\nmoho nāmāṇimādyaṣṭāguṇaiśvaryaprāptaye yobhimāna utpadyate sa moha ityabhidhīyate |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "mahāmoho nāma dṛṣṭānuśravikeṣu viṣayeṣu daśasu nivṛtteṣu mukto 'hamiti manyate sa mahāmoha ityabhidhīyate |"
            },
            {
              "tag": "l",
              "attributes": {},
              "text": "tāmisro nāma aṣṭaguṇaiśvarye 'ṇimādye daśavidhe ca viṣaye pratihatasya duḥkhamutpadyate 'sau tāmisra ityabhidhīyate |"
            },
            {
              "tag": "l",
              "attributes": {},
              "text": "andhatāmisro nāma aṇimādyaṣṭaguṇaiśvarye daśavidhe ca viṣaye siddhe maraṇakāle ca yo viṣādaḥ pratyapadyate so 'ndhatāmisra ityabhidhīyate |"
            },
            {
              "tag": "l",
              "attributes": {},
              "text": "evameṣā pañcaparvā 'vidyā dviṣaṣṭibhedā vyākhyātā ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[aṣṭaviṃśatidhāśaktiḥ || Tats_15 ||]"
        }
      ]
    },
    {
      "tag": "p",
      "attributes": {},
      "text": "atrāha kāṣṭāviṃśatidhāśaktiḥ |\natrocyate |\nekādaśendriyavadhāḥ saptadaśabuddhivadhāḥ |\neṣāṣṭāviṃśatidhāśaktiḥ |\ntatrendriyavadhāstāvat |\nbadhirastvakbadhiraḥ andhaḥ jaḍajihvaḥ ajighraḥ mūkaḥ kuṇiḥ paṅguḥ napuṃsakaḥ ūrdhvavāyuyuktaḥ amanāḥ |\ntaduktam |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bādhiryaṃ kuṣṭhitāndhastvaṃ jaḍatā 'jighratā tathā /"
        },
        {
          "tag": "l",
          "attributes": {},
          "text": "mūkatā kauṇyapaṅgutvaṃ klaibyodāvartamattatāḥ //"
        }
      ]
    },
    {
      "tag": "p",
      "attributes": {},
      "text": "etedindriyadvārā buddhereva vadhāḥ |\nsākṣādbuddhivadhā yathā |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[navadhā tuṣṭiḥ || Tats_16 ||]"
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[aṣṭadhā siddhiḥ || Tats_17 ||]"
        }
      ]
    },
    {
      "tag": "p",
      "attributes": {},
      "text": "navavidhatuṣṭivaikalyāt aṣṭavidhāsiddhavaikalyācca saptadaśabuddhivadhā ityaṣṭāviṃśatidhāśaktiḥ ||"
    },
    {
      "tag": "p",
      "attributes": {},
      "text": "kā punarnavadhā tuṣṭiḥ ucyate |\ncatasra ādyātmikyastuṣṭayaḥ bāhyāḥ pañca |\nādyāḥ prakṛtyupādānakālabhāgyākhyāḥ |\nprakṛtyaiva muktiḥ kiṃ punaḥ sādhanairiti tuṣṭiḥ prakṛtyākhyā ambho nāma |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sādhanaiḥ saṃnyāsādibhirupāttaistuṣṭiḥ sādhānākhyā salilaṃ nāma |"
            },
            {
              "tag": "l",
              "attributes": {},
              "text": "kālenaiva muktyādikaṃ setsyati kiṃ duḥkhaiḥ saṃnyāsādisādhanairiti tuṣṭiḥ kālākhyā 'gho nāma |"
            },
            {
              "tag": "l",
              "attributes": {},
              "text": "yā tu bhāgyādeva sarvaṃ setsyati kiṃ sādhanādidhyānādikleśairiti sā bhāgyākhyā tuṣṭirnāma |"
            },
            {
              "tag": "l",
              "attributes": {},
              "text": "bāhyāḥ śabdādiviṣayavairāgyāstuṣṭayaḥ arjanarakṣaṇakṣayabhogahiṃsādoṣadarśanaṃ vairāgyahetuḥ pañcavidhastadbhedena pañcatuṣṭayaḥ ||"
            }
          ]
        }
      ]
    },
    {
      "tag": "p",
      "attributes": {},
      "text": "atha kāḥ siddhayaḥ ucyante |\naṣṭau siddhayaḥ |\nucyante |\nadhyayanaṃ tāraṃ nāma siddhiḥ |\ntato 'rthajñānaṃ sutāraṃ nāma |\ntatastarkeṇārthaparīkṣaṇaṃ tāratāraṃ nāma siddhiḥ |\ntataḥ parīkṣakasaṃvādanaṃ ramyakaṃ nāma |\ntato vivekakhyātiḥ sadāmuditaṃ nāma |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "etāḥ pañca gauṇyaḥ siddhayaḥ |"
            },
            {
              "tag": "l",
              "attributes": {},
              "text": "duḥkhatrayavighātāstāstrayo mukhyāḥ siddhayaḥ |"
            },
            {
              "tag": "l",
              "attributes": {},
              "text": "pramodamuditamodanāmākhyāḥ phalamityaṣṭau siddhayaḥ |"
            },
            {
              "tag": "l",
              "attributes": {},
              "text": "tuṣṭisiddhīnāṃ viparyayāt saptadaśadhā vuddhivadhāḥ ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[daśa mūlikārthāḥ || Tats_18 ||]"
        }
      ]
    },
    {
      "tag": "p",
      "attributes": {},
      "text": "ke punarmaulikārthāḥ katidhā ucyante |\ndaśadhā maulikārthāha |\nekatvamarthavattvaṃ pārārthyaṃ pradhānasya |\nanyatvamakartṛtvaṃ bahutvaṃ puruṣasya |\nastitvaṃ yogo viyogaścetyubhayayoḥ |\nśeṣavṛttiḥ pariśiṣṭatvaṃ pralaye tadubhayayoḥ |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "taduktam"
        },
        {
          "tag": "l",
          "attributes": {},
          "text": "pradhānāstitvamekatvamarthavattvaṃ yathārthatā /"
        },
        {
          "tag": "l",
          "attributes": {},
          "text": "pārārthyaṃ ca tathā naikyaṃ viyogo yoga eva ca //"
        }
      ]
    },
    {
      "tag": "p",
      "attributes": {},
      "text": "śeṣavṛttirakartṛtvaṃ maulikārthāḥ smṛtā daśa //"
    },
    {
      "tag": "p",
      "attributes": {},
      "text": "iti |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[anugrahasargaḥ || Tats_19 ||]"
        }
      ]
    },
    {
      "tag": "p",
      "attributes": {},
      "text": "atrāha ko 'nugrahasargaḥ |\nanugṛhṇāti pratyayabhūtādisargaṃ yaḥ sargaḥ so 'nugrahasargaḥ |\ntanmātrasarga evāsau viśeṣāparanāmā |\nke viśeṣāḥ kiyantaśca |\nucyante |\nliṅgadehāha sthūladehāḥ sthūlabhūtāni ca |\ntatra liṅgaṃ sthūladehāt pūrvamutpannamavyāhataṃ sthūlanāśe 'pyanaśvaram |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "mahadahaṃkārendriyatanmātrātmakam |"
            },
            {
              "tag": "l",
              "attributes": {},
              "text": "dharmādharmajñānājñānavairāgyāvairāgyaiśvaryānaiśvaryākhyabhāvavāsitaṃ saṃsarati |"
            },
            {
              "tag": "l",
              "attributes": {},
              "text": "sthūlabhūtāni tu bhūgolasamudravahniśiśumārabrahmāṇḍavirāṭādīni |"
            },
            {
              "tag": "l",
              "attributes": {},
              "text": "sthūladehāḥ ke katividhāśceti ucyate ||"
            }
          ]
        }
      ]
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[caturdaśavidho bhūtasargaḥ || Tats_20 ||]"
        }
      ]
    },
    {
      "tag": "p",
      "attributes": {},
      "text": "caturdaśavidho bhūtasargaḥ |\ntatrāṣṭāvikalpo daivastairyagyonaḥ pañcadhā mānuṣya ekavidhaḥ brāhmaḥ prājāpatyaḥ paitre gāndharvo yākṣo rākṣasaḥ paiśācāśca daivasargaḥ paśumṛgasarīsṛpasthāvarāḥ tiraścāṃ sargaḥ |\nbrāhmaṇādijātibhede 'pi saṃsthāne viśeṣābhāvāt ekavidho mānuṣya iti caturdaśavidhāḥ sthūladehāḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividho bandhaḥ || Tats_21 ||]"
        }
      ]
    },
    {
      "tag": "p",
      "attributes": {},
      "text": "kaḥ punarbandhaḥ katidhā ca |\ntrividho bandhaḥ |\nkāḥ punastā vidhā ucyante |\nprākṛtiko vaikṛtiko dākṣaṇikaśca bandhaḥ |\nprakṛtimātmānaṃ jñātvā taccintanāt prākṛtikaḥ atrocyate pūrṇavarṣasahasraṃ tu tiṣṭhantyavyaktacintakā iti |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "mahadādīnātmatvena jñātvā taccintanādvaikārikaḥ |"
            },
            {
              "tag": "l",
              "attributes": {},
              "text": "atrocyate |"
            },
            {
              "tag": "l",
              "attributes": {},
              "text": "daśamanvantarāṇīha tiṣṭhantīndriyacintakāḥ /"
            },
            {
              "tag": "l",
              "attributes": {},
              "text": "bhautikāstu śataṃ pūrṇaṃ sahasraṃ cābhimānikāḥ //"
            }
          ]
        }
      ]
    },
    {
      "tag": "p",
      "attributes": {},
      "text": "bauddhā daśasahasrāṇi tiṣṭhanti vigatajvarāḥ /"
    },
    {
      "tag": "p",
      "attributes": {},
      "text": "amī videhāḥ |\niṣṭāpūrttī dakṣiṇā tannimitto dākṣaṇikaḥ atrocyate /\nsvargasthā narakaṃ yānti nārakāśca triviṣṭapamiti /"
    },
    {
      "tag": "p",
      "attributes": {},
      "text": "gatāgataṃ kāmakāmā labhanta iti ca |\nata eva hi triṣvapi bandheṣu ekaikāpāye tatastato mokṣa iti |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividho mokṣaḥ || Tats_22 ||]"
        }
      ]
    },
    {
      "tag": "p",
      "attributes": {},
      "text": "trividho mokṣaḥ |\nkarmaṇo vikārāt prākṛtaśca mokṣaḥ |\nyaduktam |"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "prākṛtena ca bandhena tathā vaikārikeṇa ca /"
        },
        {
          "tag": "l",
          "attributes": {},
          "text": "dakṣiṇābhistṛtīyena vṛddho nānyena mucyate //"
        }
      ]
    },
    {
      "tag": "p",
      "attributes": {},
      "text": "iti |"
    },
    {
      "tag": "p",
      "attributes": {},
      "text": "atha kutastyānāṃ tattvānāṃ siddhiḥ |\npramāṇāditi brūmaḥ |"
    },
    {
      "tag": "p",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "[trividhaṃ pramāṇam || Tats_23 ||]"
        }
      ]
    },
    {
      "tag": "p",
      "attributes": {},
      "text": "tatra pramāṇaṃ kiṃ katividhama vā ucyate trividhaṃ pramāṇam |\ntisro vidhā yasyeti trividham |\nkāstā vidhāḥ |\nucyate |\ndṛṣṭamanumānamāptavacanaṃ ca |\narthasannikṛṣṭendriyajo niścayo dṛṣṭam |\nindriyāṇi pañca cakṣurādīni manaśca |\nvyāptipakṣadharmatājñānapūrvakamanumānam |\ntacca trividham |\npūrvavat śeṣavat sāmānyato dṛṣṭaṃ ca |\npūrvavadyathā kardamena pūrvavṛttavṛṣṭyanumānam |\nśeṣavadyathā |\nsamudrātapalamudakaṃ(?) kṣāramupalabhya śeṣasyāpi kṣāratvānumānam |\nsāmānyato dṛṣṭāṃ ca yathā |\nrūpādyupalabhya tadupalabdheḥ kāraṇasyānumānam |\nrūpādyupalabdhayaḥ karaṇasādhyāḥ kriyatvāt chidikriyāvat |\nāptaśrutirāptavacanaṃ ca |\nyathārthavākyajārthaviṣayodhyavasāya iti yāvat |\nprāvādukodbhāvitānāṃ tu upamānārthāpattisambhavābhāvaitihyapratibhānāmityukteṣvevāntarbhāvaḥ |\nyat tadyathā gaurgavayastatheti vākyam |\ntadjñānanidhīrāgama eva |\ngavayepi gosadṛśasya gavayaśabdo vācaka iti pratyayaḥ soyamanumānametatsaṅketagraharūpatvāt |\nyad gavayasya cakṣuḥsannikṛṣṭagosādṛśyajñānaṃ tatpratyakṣameva |\nata eva smaryamāṇāyāṃ gavi sādṛśyajñānaṃ pratyakṣam |\ngogavayayoḥ sādṛśyasya gavayāntaravarttibhūyovayavasāmānyarūpasya yogarūpasyaikatvādityupamānaṃ na mānāntaram |\njīvato gṛhābhāvadarśanena bahirbhāvakalpanādityarthāpattiranumānameva |\nsambhavopi khāryādau droṇāḍhakaprasthādyavagamarūpo 'numānameva |\niha bhūtale ghaṭo nāstītyādirabhāvāvagamo 'pi pratyakṣameveti nābhāvaḥ pṛthak pramāṇam |\nanirdiṣṭapravaktṛkaṃ pravādamātramaitihyamapīha vaṭe yakṣaḥ prativasatītyapramāṇameva |\nāptamūlatve tvāgama eva |\ndvāravatī puṇyabhūmiriti śruteḥ tatra vasataḥ śreyāṃsastatra gamane puṇyaṃ bhavatītyādibuddhirjāyamānā pratibhā |\nyatrocyate |",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "anuktamapyūhati paṇḍito jana iti |"
            },
            {
              "tag": "l",
              "attributes": {},
              "text": "sā tu prāyeṇa pramāṇameva |"
            },
            {
              "tag": "l",
              "attributes": {},
              "text": "ārṣaṃ tu darśanaṃ pratyakṣameva |"
            },
            {
              "tag": "l",
              "attributes": {},
              "text": "yā pratibhā sāpyanumānameva ||"
            }
          ]
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "trayoviṃśatisūtrairhi sarvaśāstrārthasaṃgrahaḥ /"
        },
        {
          "tag": "l",
          "attributes": {},
          "text": "kṛto munivareṇātra yathāmati sacīvṛtaḥ(?) //"
        }
      ]
    },
    {
      "tag": "p",
      "attributes": {},
      "text": "iti sāṃkhyasūtravivaraṇākhyā kāpilasūtravṛttiḥ samāptā ||"
    }
  ]
}