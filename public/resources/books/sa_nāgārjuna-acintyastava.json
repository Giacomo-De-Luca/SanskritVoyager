{
  "title": "sa_nāgārjuna-acintyastava",
  "body": "<body xmlns='http://www.tei-c.org/ns/1.0'>\n\n<lg>\n<l>pratītyajānāṃ bhāvānāṃ naiḥsvābhāvyaṃ jagāda yaḥ |</l>\n<l>taṃ namāmy asamajñānam acintyam anidarśanam || NagAst_01</l>\n</lg>\n\n<lg>\n<l>yathā tvayā mahāyāne dharmanairātmyam ātmanā |</l>\n<l>viditaṃ deśitaṃ tadvad dhīmadbhyaḥ karuṇāvaśāt || NagAst_02</l>\n</lg>\n\n<lg>\n<l>pratyayebhyaḥ samutpannam anutpannaṃ tvayoditam |</l>\n<l>svabhāvena na taj jātam iti śūnyaṃ prakāśitam || NagAst_03</l>\n</lg>\n\n<lg>\n<l>yadvac chabdaṃ pratītyeha pratiśabdasamudbhavaḥ |</l>\n<l>māyāmarīcivac cāpi tathā bhavasamudbhavaḥ || NagAst_04</l>\n</lg>\n\n<lg>\n<l>māyāmarīcigandharvanagarapratibimbakāḥ |</l>\n<l>yady ajātāḥ saha svapnair na syāt taddarśanādikam || NagAst_05</l>\n</lg>\n\n<lg>\n<l>hetupratyayasaṃbhūtā yathaite kṛtakāḥ smṛtāḥ |</l>\n<l>tadvat pratyayajaṃ viśvaṃ tvayoktaṃ nātha sāṃvṛtam || NagAst_06</l>\n</lg>\n\n<lg>\n<l>asty etat kṛtakaṃ sarvaṃ yat kiṃcid bālalāpanam |</l>\n<l>riktamuṣṭipratīkāśam ayathārthaprakāśitam || NagAst_07</l>\n</lg>\n\n<lg>\n<l>kṛtakaṃ vastu no jātaṃ tadā kiṃ vārtamānikam |</l>\n<l>kasya nāśād atītaṃ syād utpitsuḥ kim apekṣate || NagAst_08</l>\n</lg>\n\n<lg>\n<l>svasmān na jāyate bhāvaḥ parasmān nobhayād api |</l>\n<l>na san nāsan na sadasan kutaḥ kasyodayas tadā || NagAst_09</l>\n</lg>\n\n<lg>\n<l>ajāte na svabhāvo 'sti kutaḥ svasmāt samudbhavaḥ |</l>\n<l>svabhāvābhāvasiddhyaiva parasmād apy asaṃbhavah || NagAst_10</l>\n</lg>\n\n<lg>\n<l>svatve sati paratvaṃ syāt paratve svatvam iṣyate |</l>\n<l>āpekṣikī tayoḥ siddhiḥ pārāvāram ivoditā || NagAst_11</l>\n</lg>\n\n<lg>\n<l>yadā nāpekṣate kiṃ cit kutaḥ kiṃ cit tadā bhavet |</l>\n<l>yadā nāpekṣate dīrghaṃ kuto hrasvādikaṃ tadā || NagAst_12</l>\n</lg>\n\n<lg>\n<l>astitve sati nāstitvaṃ dīrghe hrasvaṃ tathā sati |</l>\n<l>nāstitve sati cāstitvaṃ yat tasmād ubhayaṃ na sat || NagAst_13</l>\n</lg>\n\n<lg>\n<l>ekatvaṃ ca tathānekam atītānāgatādi ca |</l>\n<l>saṃkleśo vyavadānaṃ ca samyaṅmithyā svataḥ kutaḥ || NagAst_14</l>\n</lg>\n\n<lg>\n<l>svata eva hi yo nāsti bhāvaḥ sarvo 'sti kas tadā |</l>\n<l>para ity ucyate yo 'yaṃ na vinā svasvabhāvataḥ || NagAst_15</l>\n</lg>\n\n<lg>\n<l>na svabhāvo 'sti bhāvānāṃ parabhāvo 'sti no yadā |</l>\n<l>bhāvagrahagrahāveśaḥ paratantro 'sti kas tadā || NagAst_16</l>\n</lg>\n\n<lg>\n<l>ādāv eva samaṃ jātāḥ svabhāvena ca nirvṛtāḥ |</l>\n<l>anutpannāś ca tattvena tasmād dharmās tvayoditāḥ || NagAst_17</l>\n</lg>\n\n<lg>\n<l>niḥsvabhāvās tvayā dhīman rūpādyāḥ saṃprakāśitāḥ |</l>\n<l>phenabudbudamāyābhramarīcikadalīsamāḥ || NagAst_18</l>\n</lg>\n\n<lg>\n<l>indriyair upalabdhaṃ yat tat tattvena bhaved yadi |</l>\n<l>jātās tattvavido bālās tattvajñānena kiṃ tadā || NagAst_19</l>\n</lg>\n\n<lg>\n<l>jaḍatvam apramāṇatvam athāvyākṛtatām api |</l>\n<l>viparītaparijñānam indriyānāṃ tvam ūcivān || NagAst_20</l>\n</lg>\n\n<lg>\n<l>ajñānenāvṛto yena yathāvan na prapadyate |</l>\n<l>lokas tena yathābhūtam iti matvā tvayoditam || NagAst_21</l>\n</lg>\n\n<lg>\n<l>astīti śāśvatī dṛṣtir nāstīty ucchedadarśanam |</l>\n<l>tenāntadvayanirmukto dharmo 'yaṃ deśitas tvayā || NagAst_22</l>\n</lg>\n\n<lg>\n<l>catuṣkoṭivinirmuktās tena dharmās tvayoditāḥ |</l>\n<l>vijñānasyāpy avijñeyā vācāṃ kim uta gocarāḥ || NagAst_23</l>\n</lg>\n\n<lg>\n<l>svapnendrajālikodbhūtaṃ dvicandrodvīkṣaṇaṃ yathā |</l>\n<l>bhūtaṃ tadvastu no bhūtaṃ tathā dṛṣṭaṃ jagat tvayā || NagAst_24</l>\n</lg>\n\n<lg>\n<l>utpannaś ca sthito naṣṭaḥ svapne yadvat sutas tathā |</l>\n<l>na cotpannaḥ sthito naṣṭa ukto loko 'rthatas tvayā || NagAst_25</l>\n</lg>\n\n<lg>\n<l>kāraṇāt saṃbhavo dṛṣṭo yathā svapne tathetaraḥ |</l>\n<l>saṃbhavaḥ sarvabhāvānāṃ vibhavo 'pi matas tathā || NagAst_26</l>\n</lg>\n\n<lg>\n<l>rāgādijaṃ yathā duḥkhaṃ saṃkleśasaṃsṛtī tathā |</l>\n<l>saṃbhārapūraṇān muktiḥ svapnavad bhāṣitā tvayā || NagAst_27</l>\n</lg>\n\n<lg>\n<l>jātaṃ tathaiva no jātam āgataṃ gatam ity api |</l>\n<l>baddho muktas tathā jñānī dvayam icchen na tattvavit || NagAst_28</l>\n</lg>\n\n<lg>\n<l>utpattir yasya naivāsti tasya kā nirvṛtir bhavet |</l>\n<l>māyāgajaprakāśatvād ādiśāntatvam arthataḥ || NagAst_29</l>\n</lg>\n\n<lg>\n<l>utpanno 'pi na cotpanno yadvan māyāgajo mataḥ |</l>\n<l>utpannaṃ ca tathā viśvam anutpannaṃ ca tattvataḥ || NagAst_30</l>\n</lg>\n\n<lg>\n<l>ameyair aprameyānāṃ pratyekaṃ nirvṛtiḥ kṛtā |</l>\n<l>lokanāthair hi sattvānāṃ na kaś cin mocitaś ca taiḥ || NagAst_31</l>\n</lg>\n\n<lg>\n<l>te ca sattvāś ca no jātā ye nirvānti na te sphuṭam |</l>\n<l>na kaś cin mocitaḥ kaiś cid iti proktaṃ mahāmune || NagAst_32</l>\n</lg>\n\n<lg>\n<l>māyākārakṛtaṃ yadvad vastuśūnyaṃ tathetarat |</l>\n<l>vastuśūnyaṃ jagat sarvaṃ tvayoktaṃ kārakas tathā || NagAst_33</l>\n</lg>\n\n<lg>\n<l>kārako 'pi kṛto 'nyena kṛtatvaṃ nātivartate |</l>\n<l>atha vā tatkriyākartṛ kārakasya prasajyate || NagAst_34</l>\n</lg>\n\n<lg>\n<l>nāmamātraṃ jagat sarvam ity uccair bhāṣitaṃ tvayā |</l>\n<l>abhidhānāt pṛthagbhūtam abhidheyaṃ na vidyate || NagAst_35</l>\n</lg>\n\n<lg>\n<l>kalpanāmātram ity asmāt sarvadharmāḥ prakāśitāḥ |</l>\n<l>kalpanāpy asatī proktā yayā śūnyaṃ vikalpyate || NagAst_36</l>\n</lg>\n\n<lg>\n<l>bhāvābhāvadvayātītam anatītaṃ ca kutra cit |</l>\n<l>na ca jñānaṃ na ca jñeyaṃ na cāsti na ca nāsti yat || NagAst_37</l>\n</lg>\n\n<lg>\n<l>yan na caikaṃ na cānekaṃ nobhayaṃ na ca nobhayam |</l>\n<l>anālayam athāvyaktam acintyam anidarśanam || NagAst_38</l>\n</lg>\n\n<lg>\n<l>yan nodeti na ca vyeti nocchedi na ca śāśvatam |</l>\n<l>tad ākāśapratīkāśaṃ nākṣarajñānagocaram || NagAst_39</l>\n</lg>\n\n<lg>\n<l>yaḥ pratītyasamutpādaḥ śūnyatā saiva te matā |</l>\n<l>tathāvidhaś ca saddharmas tatsamaś ca tathāgataḥ || NagAst_40</l>\n</lg>\n\n<lg>\n<l>tat tattvaṃ paramārtho 'pi tathatā dravyam iṣyate |</l>\n<l>bhūtaṃ tad avisaṃvādi tadbodhād buddha ucyate || NagAst_41</l>\n</lg>\n\n<lg>\n<l>buddhānāṃ sattvadhātoś ca tenābhinnatvam arthataḥ |</l>\n<l>ātmanaś ca pareṣāṃ ca samatā tena te matā || NagAst_42</l>\n</lg>\n\n<lg>\n<l>bhāvebhyaḥ śūnyatā nānyā na ca bhāvo 'sti tāṃ vinā |</l>\n<l>tasmāt pratītyajā bhāvās tvayā śūnyāḥ prakāśitāḥ || NagAst_43</l>\n</lg>\n\n<lg>\n<l>hetupratyayasaṃbhūtā paratantrā ca saṃvṛtiḥ |</l>\n<l>paratantra iti proktaḥ paramārthas tv akṛtrimaḥ || NagAst_44</l>\n</lg>\n\n<lg>\n<l>svabhāvaḥ prakṛtis tattvaṃ dravyaṃ vastu sad ity api |</l>\n<l>nāsti vai kapito bhāvo paratantras tu vidyate || NagAst_45</l>\n</lg>\n\n<lg>\n<l>astīti kalpite bhāve samāropas tvayoditaḥ |</l>\n<l>nāstīti kṛtakocchedād ucchedaś ca prakāśitaḥ || NagAst_46</l>\n</lg>\n\n<lg>\n<l>tattvajñānena nocchedo na ca śāśvatatā matā |</l>\n<l>vastuśūnyaṃ jagat sarvaṃ marīcipratimaṃ matam || NagAst_47</l>\n</lg>\n\n<lg>\n<l>mṛgatṛṣṇājalaṃ yadvan nocchedi na ca śāśvatam |</l>\n<l>tadvat sarvaṃ jagat proktaṃ nocchedi na ca śāśvatam || NagAst_48</l>\n</lg>\n\n<lg>\n<l>dravyam utpadyate yasya tasyocchedādikaṃ bhavet |</l>\n<l>antavān nāntavāṃś cāpi lokas tasya prasajyate || NagAst_49</l>\n</lg>\n\n<lg>\n<l>jñāne sati yathā jñeyaṃ jñeye jñānaṃ tathā sati |</l>\n<l>yatrobhayam anutpannam iti buddhaṃ tadāsti kim || NagAst_50</l>\n</lg>\n\n<lg>\n<l>iti māyādidṛṣtāntaiḥ sphuṭam uktvā bhiṣagvaraḥ |</l>\n<l>deśayām āsa saddharmaṃ sarvadṛṣṭicikitsakam || NagAst_51</l>\n</lg>\n\n<lg>\n<l>etat tat paramaṃ tattvaṃ niḥsvabhāvārthadeśanā |</l>\n<l>bhāvagrahagṛhītānāṃ cikitseyam anuttarā || NagAst_52</l>\n</lg>\n\n<lg>\n<l>dharmayājñika tenaiva dharmayajño niruttaraḥ |</l>\n<l>abhīkṣṇam iṣṭas trailokye niṣkapāṭo nirargalaḥ || NagAst_53</l>\n</lg>\n\n<lg>\n<l>vastugrāhabhayocchedī kutīrthyamṛgabhīkaraḥ |</l>\n<l>nairātmyasiṃhanādo 'yam adbhuto naditas tvayā || NagAst_54</l>\n</lg>\n\n<lg>\n<l>śūnyatādharmagambhīrā dharmabherī parāhatā |</l>\n<l>naiḥsvābhāvyamahānādo dharmaśaṅkhaḥ prapūritaḥ || NagAst_55</l>\n</lg>\n\n<lg>\n<l>dharmayautukam ākhyātaṃ buddhānāṃ śāsanāmṛtam |</l>\n<l>nītārtham iti nirdiṣṭaṃ dharmāṇāṃ śūnyataiva hi || NagAst_56</l>\n</lg>\n\n<lg>\n<l>yā tūtpādanirodhādisattvajīvādideśanā |</l>\n<l>neyārthā ca tvayā nātha bhāṣitā saṃvṛtiś ca sā || NagAst_57</l>\n</lg>\n\n<lg>\n<l>prajñāpāramitāmbhodher yo 'tyantam pāram āgataḥ |</l>\n<l>sa puṇyaguṇaratnāḍhyas tvadguṇārṇavapāragaḥ || NagAst_58</l>\n</lg>\n\n<lg>\n<l>iti stutvā jagannātham acintyam anidarśanam |</l>\n<l>yad avāptaṃ mayā puṇyaṃ tenāstu tvatsamaṃ jagat || NagAst_59</l>\n</lg>\n\n<p>|| ity acintyastavaḥ samāptaḥ ||</p>\n\n<p>%%%%%%%%%%%%%%%%%%%%%%%%%%%%%%%%%%%%%%%%%%%%%%</p>\n\n<p>Copyright (C) 2003 by Chr. Lindtner - Denmark</p>\n\n<p>%%%%%%%%%%%%%%%%%%%%%%%%%%%%%%%%%%%%%%%%%%%%%%</p>\n\n  </body>\n\n"
}