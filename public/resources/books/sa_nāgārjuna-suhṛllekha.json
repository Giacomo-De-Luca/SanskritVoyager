{
  "title": "sa_nāgārjuna-suhṛllekha",
  "body": "<body xmlns='http://www.tei-c.org/ns/1.0'>\n\n<p>ācāryanāgārjunaviracitaḥ</p>\n\n<p>Suhṛllekhaḥ (Sl)</p>\n\n<lg>\n<l>prakṛtisukṛtārhaguṇāḍhya sugatavacobhyaḥ samudānītāśca mayā /</l>\n<l>śubhamālakṣya kṛtā vai kāścidāryāgītayastvayā ca śravyāḥ // Sl_1 //</l>\n</lg>\n\n<lg>\n<l>dārumayī hyapi pratimā sampūjyate kāpi sugatasya vidvadbhiḥ /</l>\n<l>tathāmanojñaṃ kāvyaṃ saddharmāśrayācca mamedaṃ na nindyam // Sl_2 //</l>\n</lg>\n\n<lg>\n<l>mahāmuneratimadhuraṃ manye vacanaṃ bhavatāvagatameva syāt /</l>\n<l>ākalpitaṃ tu sudhayā nanvatidhavalaṃ na dṛśyate candrikayā? // Sl_3 //</l>\n</lg>\n\n<lg>\n<l>jinairbuddhadharmasaṃghaśīlatyāgadevādiṣaḍanusmṛtayaḥ /</l>\n<l>pradarśitāstāstu tadguṇasambhāraiḥ pṛthaganusmaraṇīyāśca // Sl_4 //</l>\n</lg>\n\n<lg>\n<l>daśakuśalāḥ karmapathāḥ kāyavākcittaiḥ sarvadābhyasanīyāḥ /</l>\n<l>madyādibhirnivṛte puṇyamayaiścājīvaiḥ suprasannaḥ syāḥ // Sl_5 //</l>\n</lg>\n\n<lg>\n<l>jñātvā calāmasārāṃ sampattiṃ dvijabhikṣudīnamitrebhyaḥ /</l>\n<l>dānaṃ deyaṃ vidhinā janmāntareṣu na dānāt paraṃ mitram // Sl_6 //</l>\n</lg>\n\n<lg>\n<l>śīlaṃ sevyamamiśraṃ tvayānupahatālaṃghitānupaliptaṃ ca /</l>\n<l>carācarapratiṣṭhaṃ tu guṇāśrayaṃ bhūvacca rājate śīlam // Sl_7 //</l>\n</lg>\n\n<lg>\n<l>ṣaḍimā dānaṃ śīlaṃ kṣāntivīryadhyānaprajñāḥ pāramitāḥ /</l>\n<l>aprameyāḥ saṃvardhya bhavecca bhavasāgarapārago jinendraḥ // Sl_8 //</l>\n</lg>\n\n<lg>\n<l>yatra pūjā pitṝṇāṃ kulaṃ tadācāryabrahmabhiḥ samṛddham /</l>\n<l>tatpūjayā ca kīrtistadanantaraṃ cādhigamyate 'bhyudayo 'pi // Sl_9 //</l>\n</lg>\n\n<lg>\n<l>hiṃsācaurye madirā kāmāticāramṛṣoktinṛtyagītāni /</l>\n<l>tyājyānyakālabhaktaṃ mālāgandhādiviśeṣoccaśayanāni // Sl_10 //</l>\n</lg>\n\n<lg>\n<l>anukṛtyārhacchīlaṃ kuryādupoṣadhamaṣṭābhiraṅgaiścet /</l>\n<l>labhate hi pumān strī vā suramyakāmāvacarādidevakāyam // Sl_11 //</l>\n</lg>\n\n<lg>\n<l>mātsaryaśāṭhyamāyābhimānāsaktikausīdyarāgadveṣān /</l>\n<l>kularūpayauvanaśrutabalādijaṃ madaṃ ripumiva paripaśyecca // Sl_12 //</l>\n</lg>\n\n<lg>\n<l>apramādo 'mṛtapadaṃ pramādo mṛtyupadamiti muninādiṣṭam /</l>\n<l>kuśaladharmasya vṛddhaye sadāpramādo 'bhyasanīyastvayā caiva // Sl_13 //</l>\n</lg>\n\n<lg>\n<l>pūrvapramattaḥ ko 'pi meghānnirgatenduriva tato 'pramādī /</l>\n<l>sa hi nandāṅgulimālodayanājātaśatrusadṛśaḥ suśobheta // Sl_14 //</l>\n</lg>\n\n<lg>\n<l>kṣāntisamaṃ naiva tapastatastvayā na krodhāvasaro deyaḥ /</l>\n<l>buddhenānumataṃ vai padamavaivartikaṃ krodhaprahāṇena // Sl_15 //</l>\n</lg>\n\n<lg>\n<l>akrośīdavadhīnmāmajaiṣīnmāmahārṣīd vai vittaṃ me /</l>\n<l>vairairebhiḥ kalahastyajati ya etad vairaṃ sa sukhaṃ śete // Sl_16 //</l>\n</lg>\n\n<lg>\n<l>jale 'vanau pāṣāṇe citramiva cittaṃ tridhā khalu sattvānām /</l>\n<l>kleśavatāṃ hi prathamo dharmābhilāṣiṇāmantimo jyāyān // Sl_17 //</l>\n</lg>\n\n<lg>\n<l>vācastridhā janebhyaḥ proktā jinena madhurasatyamithyākhyā /</l>\n<l>kramaśo madhuḥ puṣpāśucitulyāścaramā ca pariharttavyaitāsu // Sl_18 //</l>\n</lg>\n\n<lg>\n<l>caturvidhā vai puruṣāḥ prakāśātprakāśe tamasastamasi punaḥ /</l>\n<l>tamaḥ prakāśād gacchati tamasastejasi pudgalo varaḥ prathamaḥ // Sl_19 //</l>\n</lg>\n\n<lg>\n<l>janānāṃ tvāmraphalamiva pakvamapakve pakve 'pakvatulyaṃ ca /</l>\n<l>apakve 'pakvaṃ tathā pakve pakvamiva bhāti cāturvidhyam // Sl_20 //</l>\n</lg>\n\n<lg>\n<l>paradārānna tu paśyed dṛṣṭe ca jñeyā avasthānurūpyeṇa /</l>\n<l>kanyāmbābhaginīvad āsaktāvapyaśucimeva cintayecca // Sl_21 //</l>\n</lg>\n\n<lg>\n<l>rakṣeccañcalacittaṃ śrutiputranidhiprāṇasadṛśaṃ ca nitarām /</l>\n<l>cittaṃ pariharttavyaṃ śatrusarpaviṣāyudhāgnisamāt kāmāt // Sl_22 //</l>\n</lg>\n\n<lg>\n<l>kāmastvanarthajanakaḥ proktaḥ kimpākaphalasamo jinendreṇa /</l>\n<l>pāśaistasya hi baddho bhavacārake lokaḥ sa prahātavyaḥ // Sl_23 //</l>\n</lg>\n\n<lg>\n<l>calādhruvāṇi ṣaḍakṣāṇi jayanti samare vā śatrūnapi caike /</l>\n<l>tayośca sudhiyaḥ prathamaṃ varamindriyavijetāraṃ ca manyante // Sl_24 //</l>\n</lg>\n\n<lg>\n<l>yuvatiśarīraṃ hi pūti yannavāśucidvāramaśucibhāṇḍasamam /</l>\n<l>carmāvṛtaduṣpūraṃ bhūṣitamapi bhūṣaṇaiḥ pṛthag draṣṭavyam // Sl_25 //</l>\n</lg>\n\n<lg>\n<l>kṛmipīḍito hi kuṣṭhī sukhalipsayā ca yathā vahnimāśrayate /</l>\n<l>pīḍā na yāti śāntiṃ tathaiva hi kāmāsaktirapi boddhavyā // Sl_26 //</l>\n</lg>\n\n<lg>\n<l>paramārthaṃ prativettuṃ sarvabhāveṣu savidhi manasi nidhāyaiva /</l>\n<l>sa ca khalu bhāvayitavyo na hi tattulyo 'paro guṇayuto dharmaḥ // Sl_27 //</l>\n</lg>\n\n<lg>\n<l>sukulīno 'pi na pūjyo jñānaśīlavimukho śrutirūpavān pumān /</l>\n<l>guṇadvayaitadyuktaḥ pūjyate so 'nyaguṇairhīno 'pi satatam // Sl_28 //</l>\n</lg>\n\n<lg>\n<l>aṣṭasu lokadharmeṣu lokavit samatayā pravartayeccittam /</l>\n<l>hānilābhayaśo 'yaśo 'nuśaṃsānindāsukhaduḥkheṣvaśocyeṣu // Sl_29 //</l>\n</lg>\n\n<lg>\n<l>bhavadbhirbrāhmaṇabhikṣudevātithimātāpitṛkulamahiṣībhyaḥ /</l>\n<l>pāpaṃ nācaraṇiyaṃ yataḥ katamo 'pi na narakaphalasya bhāgī // Sl_30 //</l>\n</lg>\n\n<lg>\n<l>na ca kṛntati pāpakarma tatkṣaṇamastrapātavat kamapi pāpinam /</l>\n<l>mṛtyorhi samaye kintu tatkarmaṇaḥ phalamabhimukhībhavatyeva // Sl_31 //</l>\n</lg>\n\n<lg>\n<l>saptadhanānyuktāni śraddhāśīlatyāgāmalaśrutadhiyaḥ /</l>\n<l>apatrapā hrī muninā mudhaivāparadhanāni hi sādhāraṇāni // Sl_32 //</l>\n</lg>\n\n<lg>\n<l>dyūtakrīḍā kautukadarśanālasyakumitrasaṅgamadirāśca /</l>\n<l>niśāviharaṇaṃ ṣaḍime tyājyā durgatidā yaśovināśakāśca // Sl_33 //</l>\n</lg>\n\n<lg>\n<l>sanarāmaraśāsakena santoṣaḥ sarvadhanapradhānamuktam /</l>\n<l>santoṣo 'nuṣṭheyaḥ dhanaṃ vinaiva sa dhanikaḥ sati santoṣe // Sl_34 //</l>\n</lg>\n\n<lg>\n<l>yathā samṛddhāḥ puruṣā duḥkhino bhavanti naiva tathālpecchukāḥ /</l>\n<l>yāvatyaḥ santi phaṇā ārya, duḥkhakarāḥ, nāgasya tāvatyaḥ // Sl_35 //</l>\n</lg>\n\n<lg>\n<l>patnī tyājyā trividhā prakṛtyā ripusambaddhā svaghātikeva /</l>\n<l>patyurapamānakartrī svairā laghuvastucauryaratā steyīva // Sl_36 //</l>\n</lg>\n\n<lg>\n<l>bhaginīsamānukūlā mitravad hṛdayaṅgamā ca sevanīyā /</l>\n<l>mātevopakāriṇī pūjyā sevikevājñākṛd devīva // Sl_37 //</l>\n</lg>\n\n<lg>\n<l>vihāya rāgadveṣau bhojanamauṣadhivadavagatya seveta /</l>\n<l>kāyasthityai nitarāṃ na ca saundaryagarvamānārthaṃ sevyam // Sl_38 //</l>\n</lg>\n\n<lg>\n<l>dinamakhilaṃ śubhakārye yāpayed rātrerādyantau yāmau ca /</l>\n<l>dhīman, madhye yāme śayīta yato hi na bhaved viphalā nidrā // Sl_39 //</l>\n</lg>\n\n<lg>\n<l>maitrīkaruṇopekṣāmuditāśca sadā samyag bhāvayitavyāḥ /</l>\n<l>alabdhe 'nuttarapade dhruvameva brahmaloke sukhāvāptiḥ // Sl_40 //</l>\n</lg>\n\n<lg>\n<l>kāmān prītivicārau sukhañca duḥkhañca vihāya caturbhireva /</l>\n<l>dhyānairbrahmābhāsvaraśubhakṛtsnabṛhatphalabhāginaśca bhavanti // Sl_41 //</l>\n</lg>\n\n<lg>\n<l>kuśalākuśalaṃ ca karma sadābhiniveśāpratipakṣavastuguṇaiḥ /</l>\n<l>pañcabhiścotpadyate tasmād yatanīyaṃ kuśalacaryāyām // Sl_42 //</l>\n</lg>\n\n<lg>\n<l>yathālpakṣāranīraṃ parivartayatyalpajalarasaṃ na gāṅgam /</l>\n<l>pāpaṃ tathaiva cālpaṃ nāśayatyalpakuśalaṃ na pūrṇakuśalam // Sl_43 //</l>\n</lg>\n\n<lg>\n<l>auddhatyaṃ kaukṛtyaṃ vyāpādaḥ styānamiddhe ca kāmecchā /</l>\n<l>vicikitseti pañcaiva kuśaladhanahārakāṇīmāni jñeyāni // Sl_44 //</l>\n</lg>\n\n<lg>\n<l>uttamāḥ pañcadharmāḥ śraddhāvīrye smṛtisamādhiprajñāśca /</l>\n<l>balendriyāṇi cāgryāṇi kathyante yatanīyameteṣu tasmād // Sl_45 //</l>\n</lg>\n\n<lg>\n<l>vyādhijarāmaraṇapriyaviyogavacca karmaparāyaṇāḥ sarve /</l>\n<l>punaḥ punastu cintayā pratipakṣeṇaivaṃ prahīyate mānaḥ // Sl_46 //</l>\n</lg>\n\n<lg>\n<l>svargaṃ mokṣaṃ cecchet samyagdṛṣṭistāvad bhāvanīyaiva /</l>\n<l>kṛtāni mithyādṛṣṭyā puruṣaiḥ sucaritānyapi viṣamavipākāni // Sl_47 //</l>\n</lg>\n\n<lg>\n<l>anātmāśucirduḥkhī pudgalo 'nityaśca samyagvijñeyaḥ /</l>\n<l>smṛtyupasthānarahitā vinaśyante ca viparyāsaiścaturbhiḥ // Sl_48 //</l>\n</lg>\n\n<lg>\n<l>uktaṃ rūpaṃ nātmā rūpavāṃśca nātmā rūpe naivātmā /</l>\n<l>na cātmanyasti rūpaṃ śūnyamevaṃ skandhacatuṣkamapi jñeyam // Sl_49 //</l>\n</lg>\n\n<lg>\n<l>skandhā na hi jāyante yadṛcchayā na prakṛtīśvarakālebhyaḥ /</l>\n<l>nāhetoḥ svabhāvato jñeyā ajñānena tṛṣṇayā jātāḥ // Sl_50 //</l>\n</lg>\n\n<lg>\n<l>kālaḥ pacati bhūtāni kālaḥ saṃharate prajāḥ /</l>\n<l>kālaḥ supteṣu jāgarti kālo hi duratikramaḥ //</l>\n</lg>\n\n<lg>\n<l>ātmani mithyādṛṣṭiḥ śīlavrataparāmarśo vicikitsā ca /</l>\n<l>muktipuradvārāṇāṃ bādhakaṃ saṃyojanatrayamavagacchet // Sl_51 //</l>\n</lg>\n\n<lg>\n<l>ātmāpekṣo mokṣaḥ parasmānna labhyate kimapi sāhāyyam /</l>\n<l>catvāryāryasatyāni vṛttasthaḥ śrutacintābhirabhyasyecca // Sl_52 //</l>\n</lg>\n\n<lg>\n<l>adhiśīlacittaprajñāstistro 'pi śikṣāḥ sadaiva śikṣaṇīyāḥ /</l>\n<l>etāsvantarbhūtāni śatamekapañcāśacca śikṣāpadāni // Sl_53 //</l>\n</lg>\n\n<lg>\n<l>rājan, buddhenoktaḥ kāyagatā smṛtiścaikāyano mārgaḥ /</l>\n<l>rakṣedimaṃ sayatnaṃ smṛtināśācca sarvadharmapradhvaṃsaḥ // Sl_54 //</l>\n</lg>\n\n<lg>\n<l>bahubādhaṃ tu jīvanaṃ vāyūdbhūtajalabudbudavadanityaṃ ca /</l>\n<l>āścaryaṃ jāgarteḥ kṣaṇamidaṃ niḥśvāsocchvāsanidrābhyaḥ // Sl_55 //</l>\n</lg>\n\n<lg>\n<l>viśaraṇagalanaḥ pūtiḥ śoṣāsāraśucisvabhāvaḥ kāyaḥ /</l>\n<l>rajaḥsadharmī cānte sadā viyogaśīlo naśvaro jñeyaḥ // Sl_56 //</l>\n</lg>\n\n<lg>\n<l>pṛthvīmerusamudrāḥ saptārkajvālairnāvaśiṣyante /</l>\n<l>dhūlimātraṃ hi mūrtāḥ kā kathā durbalavapuṣāṃ mānavānām // Sl_57 //</l>\n</lg>\n\n<lg>\n<l>itthaṃ sarvamanityaṃ hyanātmakamaśaraṇamanāthamaniketam /</l>\n<l>kadalītaruriva rājan cittamapasārayāsārasaṃsārāt // Sl_58 //</l>\n</lg>\n\n<lg>\n<l>mahārṇavayugacchidre hi kūrmagrīvārpaṇācca mānuṣaṃ janma /</l>\n<l>tiryagādisudurlabhaṃ saphalīkuru saddharmābhyāsānnarendra // Sl_59 //</l>\n</lg>\n\n<lg>\n<l>kecid ratnālaṅkṛtakanakapātraṃ ca pūrayanti purīṣeṇa /</l>\n<l>tato 'pyasāvatimūḍho yaśca nṛjanma labdhvāpi pāpamācarati // Sl_60 //</l>\n</lg>\n\n<lg>\n<l>pratirūpadeśavāsaḥ satpuruṣasamāśrayaḥ śubhapraṇidhānaṃ ca /</l>\n<l>svakīyapūrvakuśalaṃ hyetaccakracatuṣkaṃ hi vidyate tvayi // Sl_61 //</l>\n</lg>\n\n<lg>\n<l>kalyāṇamitrasevā brahmacaryapūrtaye deśitā muninā /</l>\n<l>sevyaḥ sadā supuruṣaḥ śamaḥ prāpto yato jinamapekṣya bahubhiḥ // Sl_62 //</l>\n</lg>\n\n<lg>\n<l>mithyādṛk pratyante narakapretatiryakṣūtpadyamānaḥ /</l>\n<l>mleccho jaḍaśca sattvo yo hyutpanno buddhavirahite // Sl_63 //</l>\n</lg>\n\n<lg>\n<l>dīrghāyuṣi devakule janilabdhaścāṣṭākṣaṇā ime doṣāḥ /</l>\n<l>ebhī rahito bhūtvā kṣaṇaṃ labdhvā janmanivṛttau prayateta // Sl_64 //</l>\n</lg>\n\n<lg>\n<l>iṣṭavighātavyādhimṛtyujarādiduḥkhāvahaḥ saṃsāraḥ /</l>\n<l>virajya tataḥ śṛṇu tāvad doṣānetasyāvagacchan naradeva // Sl_65 //</l>\n</lg>\n\n<lg>\n<l>mitratvena ca śatruḥ putratvena pitāmbā ca bhāryātvena /</l>\n<l>parivartyotpadyante tasmānna niyataṃ kimapīha saṃsāre // Sl_66 //</l>\n</lg>\n\n<lg>\n<l>catuḥsamudrajalādapi janairadhikaṃ jananyāḥ stanyaṃ pītam /</l>\n<l>pṛthagjanānanusṛtya hi punastato 'pyadhikañca pāsyanti lokāḥ // Sl_67 //</l>\n</lg>\n\n<lg>\n<l>ātmanaścāsthipuñjaṃ merusamaṃ tato 'dhikamuccairjāyeta /</l>\n<l>bhūmimṛdā badarāṇāṃ gulikābhirna gaṇanā sambhavāmbānām // Sl_68 //</l>\n</lg>\n\n<lg>\n<l>lokapūjyo 'pi śakraḥ patati ca punaḥ karmavaśāddhi saṃsāre /</l>\n<l>tadvacca cakravartī rājāpi punarbhavati hi dāso loke // Sl_69 //</l>\n</lg>\n\n<lg>\n<l>svarge 'psarasāṃ saukhyaṃ kucataṭisparśajaṃ caiva ciramanubhūya /</l>\n<l>narake duḥsahaduḥkhaṃ peṣaṇachedanabhedanayantrairbhuṅkte // Sl_70 //</l>\n</lg>\n\n<lg>\n<l>sukhade sumeruśikhare ciramanubhavaṃścaraṃścaraṇasparśasukham /</l>\n<l>cañcalakukkulakuṇapairgāḍhaṃ duḥkhaṃ cintayet sadā manasā // Sl_71 //</l>\n</lg>\n\n<lg>\n<l>devāṅganāsevite nandane ramye copavane ca vihṛtya /</l>\n<l>asipatravane teṣāṃ hastapādakarṇanāsāśca chidyante // Sl_72 //</l>\n</lg>\n\n<lg>\n<l>suvadanadevasutābhiḥ svarṇotpalairyutāyāṃ mandākinyām /</l>\n<l>snātvā punaśca narake kṣāroṣṇodakavaitaraṇyāṃ hi patanti // Sl_73 //</l>\n</lg>\n\n<lg>\n<l>deveṣu kāmasukhaṃ ca kāmavītarāgasukhaṃ brahmalokeṣu /</l>\n<l>prāpyāvīcau satataṃ labhyate 'gnerindhanībhūya ca duḥkham // Sl_74 //</l>\n</lg>\n\n<lg>\n<l>padamavāpya suryendvoḥ svakāyaprabhayā pradīpya hi saṃsāram /</l>\n<l>tamasi ca ghane praviṣṭaḥ prasāritamapi ca svīyakaraṃ na paśyati // Sl_75 //</l>\n</lg>\n\n<lg>\n<l>evaṃ mṛtyuṃ jñātvā grāhyastrividhapuṇyamayadīpālokaḥ /</l>\n<l>anyathā ravīndubhyāmamardanīye 'ndhatamasi praveṣṭavyam // Sl_76 //</l>\n</lg>\n\n<lg>\n<l>duṣṭācaraṇe lagnāḥ sattvāḥ saṃjīvakālasūtratapaneṣu /</l>\n<l>rauravāvīcyādau hi saṃghāte cāpi narake sadā duḥkham // Sl_77 //</l>\n</lg>\n\n<lg>\n<l>niṣpīḍyante tilavat kecanānye cūrṇavat peṣyante ca /</l>\n<l>chidyante śāṇenānye dīryante tathā tīkṣṇaparaśunāpi // Sl_78 //</l>\n</lg>\n\n<lg>\n<l>āsye 'nyeṣāṃ tadvat pātyate jvalitaṃ tāvallauhadravam /</l>\n<l>āropyante kecana sakaṇṭake taptāyase sadā śūle // Sl_79 //</l>\n</lg>\n\n<lg>\n<l>śvabhiḥ kecana krūrairlauhadantairvidīryante garjadbhiḥ /</l>\n<l>utthāya karau vivaśā luñcyante tīkṣṇanakhatuṇḍaiśca kākaiḥ // Sl_80 //</l>\n</lg>\n\n<lg>\n<l>kecit kṛmisaṃsparśād māṃsādakṛṣṇamakṣikāyutapātācca /</l>\n<l>vṛddhaṃ vraṇantvasahyaṃ bhakṣyamāṇaṃ rudanti cākulā bhūmyām // Sl_81 //</l>\n</lg>\n\n<lg>\n<l>dahyante 'gnikuṇḍeṣu tena tadānanāni ca bhavanti vivṛtāni /</l>\n<l>pacyante ca kaṭāhe taṇḍulavallauhamaye 'dhaḥśirasaste // Sl_82 //</l>\n</lg>\n\n<lg>\n<l>śvāsāvarodhasamaye pāpaḥ kālaṃkṛte ca narakaṃ prayāti /</l>\n<l>śrutvāpi narakaduḥkhaṃ sahasraśo vajrasvabhāvātra bibheti // Sl_83 //</l>\n</lg>\n\n<lg>\n<l>śrutvā dṛṣṭvā smṛtvā paṭhitvā cāpi citrāṅkanaṃ narakasya /</l>\n<l>ākṛtirapi bhayajanikā kā kathā tadasahyavipākānubhavasya // Sl_84 //</l>\n</lg>\n\n<lg>\n<l>yathā samastasukhānāṃ tṛṣṇākṣaya eva sarvottamaṃ sukhamiti /</l>\n<l>tadvat sarvaduḥkheṣvavīcinarakaduḥkhamatyasahanīyaṃ tat // Sl_85 //</l>\n</lg>\n\n<lg>\n<l>ihaikasmiṃśca divase, triśataśūlaghātād bhavati ca yad duḥkham /</l>\n<l>nārakīyaduḥkhasya hi tatrāpnoti samatāṃ na laghukalāṃ cāpi // Sl_86 //</l>\n</lg>\n\n<lg>\n<l>koṭivarṣaparyantaṃ dāruṇātiduḥkheṣvanubhavatsu satsvapi /</l>\n<l>yāvattānyakuśalāni na kṣīṇāni tāvatra jīvanānmuktiḥ // Sl_87 //</l>\n</lg>\n\n<lg>\n<l>aniṣṭaphalabījāni tu kāyavākcittānāṃ hi durācaraṇāni /</l>\n<l>bhavataivaṃ yatanīyaṃ śaktyā yena tadaṇumātraṃ na śiṣyeta // Sl_88 //</l>\n</lg>\n\n<lg>\n<l>tiryagyoniṣu nānā duḥkhāni bhavanti ca badhabandhanādīni /</l>\n<l>parasparaṃ bhakṣayanti śamamūlaśubhakarmaparihartāraste // Sl_89 //</l>\n</lg>\n\n<lg>\n<l>kecid vai hanyante muktorṇāsthimāṃsacarmārthaṃ jīvāḥ /</l>\n<l>yojyante khalu vivaśā anye padamuṣṭikaśāṅkuśaiḥ paśavaśca // Sl_90 //</l>\n</lg>\n\n<lg>\n<l>pretayonau na kṣayaṃ yātīṣṭālābhajanitā duḥkhadhārā ca /</l>\n<l>duḥkhamasahyaṃ labhate śītoṣṇakṣuttṛṣāśramabhayajanitaṃ hi // Sl_91 //</l>\n</lg>\n\n<lg>\n<l>sūcīchidravadāsyaṃ keṣāñcidudaramativiśālaṃ nagavacca /</l>\n<l>tacca pīḍitaṃ kṣudhayā kṣiptamaśuci vastu na pratikārakṣamam // Sl_92 //</l>\n</lg>\n\n<lg>\n<l>kecit pretā nagnāḥ śuṣkatālaśikharavadasthicarmāṇaḥ /</l>\n<l>naktamagnimudgiratāṃ mukhe patattaptasikatāśanaṃ teṣām // Sl_93 //</l>\n</lg>\n\n<lg>\n<l>nimnakoṭikaiḥ kaiścit pūyaraktādyaśucīni na ca labhyante /</l>\n<l>ākramyānyamukhopari galanirgatalasikādīni ca khādyante // Sl_94 //</l>\n</lg>\n\n<lg>\n<l>candro grīṣme taptaḥ śaitye śīto bhānuśca hyetebhyaḥ /</l>\n<l>teṣāṃ dṛṣṭi pātācca niṣphalāstaravo nadyaśca śuṣyante // Sl_95 //</l>\n</lg>\n\n<lg>\n<l>satataṃ duḥkhabhājaste duścaritakarmapāśasudṛḍhabaddhā vai /</l>\n<l>na ca mriyante kecit pañca vā daśa sahasravarṣāṇi sattvāḥ // Sl_96 //</l>\n</lg>\n\n<lg>\n<l>yacca labhante pretā nānāduḥkhāsvādamekavidhamittham /</l>\n<l>prītiratra kārpaṇye mātsaryamanāryamuktamato buddhena // Sl_97 //</l>\n</lg>\n\n<lg>\n<l>svarge cātisukhaṃ yat tato 'pyadhikaduḥkhaṃ tataścyuternūnam /</l>\n<l>evaṃ vicintya tajjñaiḥ kṣaratsukhāya na tṛṣṇā kāryā svarge // Sl_98 //</l>\n</lg>\n\n<lg>\n<l>vaivarṇyaṃ dehasya svāsane na ratirmlāyate 'pi mālā ca /</l>\n<l>vasaneṣvapi daurgandhyaṃ svedaścāpūrvo niryāti dehāttu // Sl_99 //</l>\n</lg>\n\n<lg>\n<l>lakṣaṇāni hi pañcaiva mṛtyorbhavanti svargasthadeveṣu /</l>\n<l>bhūlokīyanarāṇāṃ sadṛśānyapi tāni mṛtyulakṣaṇaiśca // Sl_100 //</l>\n</lg>\n\n<lg>\n<l>devebhyaścyutasya yadi nāvaśiṣyet kuśalamaṇumātramapi /</l>\n<l>vivaśatayoṣitavyaṃ hi tatastiryakpretanarakeṣvekasmin // Sl_101 //</l>\n</lg>\n\n<lg>\n<l>duḥkhaṃ syānmānasikaṃ devaiśvaryaṃ pratīrṣyayāsūreṣvapi /</l>\n<l>na kurvanti dhīmanto janmāvaraṇācca te satyadarśanāni // Sl_102 //</l>\n</lg>\n\n<lg>\n<l>saṃsāre 'sminnevaṃ devanarakapretatiryagyoniṣu /</l>\n<l>janmagrahaṇamayuktaṃ bahubādhaṃ janma tatreti vijñeyam // Sl_103 //</l>\n</lg>\n\n<lg>\n<l>jvalite śirasi ca vasane tannivṛttyupāyamupekṣya tvaritameva /</l>\n<l>apunarbhavāya yateta yatastasmānmahatprayojanaṃ nānyat // Sl_104 //</l>\n</lg>\n\n<lg>\n<l>śīlasamādhijñānairbhūjalatejovāyuravividhurahitaṃ ca /</l>\n<l>ajarāmaraṇamakṣayaṃ prāpyaṃ śāntadāntavimalaṃ nirvāṇam // Sl_105 //</l>\n</lg>\n\n<lg>\n<l>prasrabdhivīryaprītidharmavicayasmṛtisamādhyupekṣāḥ sapta /</l>\n<l>bodhyaṅgānīmāni prāptyai nirvāṇasya kuśalasambhāraḥ // Sl_106 //</l>\n</lg>\n\n<lg>\n<l>prajñābhāve dhyānaṃ dhyānābhāve 'pi na jāyate sā prajñā /</l>\n<l>yatrobhe vidyete jñeyastasya bhavasāgaro goṣpadavat // Sl_107 //</l>\n</lg>\n\n<lg>\n<l>ye 'vyākṛtadharmāścādityabandhunā caturdaśopadiṣṭāśca /</l>\n<l>loke na cintanīyā yato tairnāpnoti cittameva śāntim // Sl_108 //</l>\n</lg>\n\n<lg>\n<l>evaṃ proktaṃ munināvidyayā karma karmaṇā ca vijñānam /</l>\n<l>tasmācca nāmarūpaṃ tataḥ ṣaḍāyatanāni tataḥ sparśā vai // Sl_109 //</l>\n</lg>\n\n<lg>\n<l>tata utpannā vittirvedanāśrayeṇa jāyate khalu tṛṣṇā /</l>\n<l>tasyāścopādānaṃ tato bhavo 'pi bhavācca jāyate jātiḥ // Sl_110 //</l>\n</lg>\n\n<lg>\n<l>satyāṃ jātau duḥkhavyādhijareṣṭa vastvalābhabhayamaraṇāni /</l>\n<l>duḥkhaskandho vipulaḥ sati jātiniṣedhe niṣiddhānīmāni // Sl_111 //</l>\n</lg>\n\n<lg>\n<l>gambhīro 'narghakośaḥ priyaḥ pratītyotpādo jinavacanānām /</l>\n<l>samyagimaṃ yaḥ paśyati sa ca paśyati tattvadarśinaṃ buddhameva // Sl_112 //</l>\n</lg>\n\n<lg>\n<l>śamāya bhāvyāḥ samyagdṛṣṭisaṃkalpavākkarmājīvasmṛti /</l>\n<l>samādhivyāyāmetyāryāṣṭāṅgikamārgāścaite cārutayā // Sl_113 //</l>\n</lg>\n\n<lg>\n<l>jātiriyaṃ duḥkhameva tṛṣṇā ca tasya samudayo mahān jñeyaḥ /</l>\n<l>nirvṛtistannirodhastadadhigamāya cāṣṭāṅgiko 'yaṃ mārgaḥ // Sl_114 //</l>\n</lg>\n\n<lg>\n<l>yatnaḥ sadā vidheyaścaturāryasatyaprativedhāyaivam /</l>\n<l>kroḍe śriyaśca yeṣāṃ gṛhasthāstaranti kleśanadīṃ jñānāt // Sl_115 //</l>\n</lg>\n\n<lg>\n<l>ye dṛṣṭāryasatyāśca nāvirbhavanti te 'ṅkuravat pṛthivītaḥ /</l>\n<l>nāvataranti ca gaganāt te 'pi pṛthagjanāḥ kleśavaśā hi pūrvam // Sl_116 //</l>\n</lg>\n\n<lg>\n<l>cittaṃ hi dharmamūlaṃ bhagavatoktamatastadapi sādhu damayecca /</l>\n<l>bho nirbhaya, kiṃ bahunā kathanena yato 'yameva hitopadeśaḥ // Sl_117 //</l>\n</lg>\n\n<lg>\n<l>yanmayopadiṣṭaṃ tatsaprayāsairapi bhikṣubhirduḥsādhyam /</l>\n<l>caryāguṇān sevasva śikṣāmācara jīvanaṃ ca kuru sārtham // Sl_118 //</l>\n</lg>\n\n<lg>\n<l>sarveṣāṃ kuśalāni tu sarvārthamanumodya svacaryātrayīṃ ca /</l>\n<l>buddhatvāya pariṇāmya tatastadanena puṇyarāśinā bhavatā // Sl_119 //</l>\n</lg>\n\n<lg>\n<l>janmasvaprameyeṣu devanaralokayoginaśca vaśīkṛtya /</l>\n<l>duḥkhino 'nugrāhyāstvasahāyā avalokiteśvaracaryābhiḥ // Sl_120 //</l>\n</lg>\n\n<lg>\n<l>caramaṃ bhavaṃ gṛhītvā vyādhijarārāgadveṣāṃśca prahāya /</l>\n<l>buddhakṣetre bhagavānamitābha iva lokeśo 'mitāyurbhava // Sl_121 //</l>\n</lg>\n\n<lg>\n<l>prajñāśīlatyāgodbhūtavimalakhyātiṃ bhuvi khe svarge ca /</l>\n<l>loke prasārya śamayan narān yuvatisukharatadevāṃśca bhūmau // Sl_122 //</l>\n</lg>\n\n<lg>\n<l>kleśopahatasattvasya jātibhayamaraṇanāśakaṃ jinendrākhyam /</l>\n<l>lokottaramakliṣṭaṃ śāntābhayākṣayanāmaiva padamāpnuhi // Sl_123 //</l>\n</lg>\n\n<p>iti suhṛllekha samāptā //</p>\n\n  </body>\n\n"
}