{
  "file_title": "samyaksaṃbuddhabhāṣitaṃ-pratimālakṣaṇam",
  "file_title_normal": "samyaksambuddhabhasitam-pratimalaksanam",
  "metadata": {
    "original_title": "Samyaksaṃbuddhabhāṣitaṃ pratimālakṣaṇam",
    "contributors": [
      {
        "role": "data entry",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "contribution to GRETIL",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Ngawang Samten and Janardan Pandey in: Dhih Journal, 35 (2003), 117-136. Sarnath: Central Institute of Higher Tibetan Studies."
  },
  "body": [
    {
      "tag": "p",
      "attributes": {},
      "text": "Samyaksambuddhabhāṣitaṃ pratimālakṣaṇam"
    },
    {
      "tag": "p",
      "attributes": {},
      "text": "namo buddhāya /"
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "p. 126"
        }
      ]
    },
    {
      "tag": "p",
      "attributes": {},
      "text": "evaṃ mayā śrutamekasmin samaye buddho bhagavān jetavane viharati sma / tuṣitavarabhavanāt māturdharmadeśanāgamanakālasamaye śāriputro bhagavantametadavocat / bhagavan bhagavatā gate parinirvṛte vā śrāddhaiḥ kulaputraiḥkuladuhitṛbhiśca kathaṃ pratipattavyam / bhagavānāha - śāriputra! mayi gate parinirvṛte vā nyagrodhaparimaṇḍalaṃ kāyaṃ kartavyam / yāvatkāyaṃ tāvadvyāmaṃ yāvadvyāmaṃ tāvatkāyaṃ pūjāsatkārārthaṃ pratimā kartavyā / sarvāṅgopāṅgāvayavasthaulyalāvaṇyalālityasalīlatvaṃ chatrākāraṃ śiraḥskandhāṃ(dhasu)saṃsthitoṣṇīṣatvādisusaṃsthānāt / tatrāyāmavistāroccheda(tsedha)sandhibandhanirgamaiḥ pramāṇaṃ bodhisattvānāṃ sugatānāñca pravakṣyāmi tacchṛṇu / tatra tāvat pramāṇaṃ bodhisattvānāṃ svenāṅgulīpramāṇenaśataṃ viṃśatyuttaram, buddhānāṃ pañcaviṃśatyuttaram /"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "caturaṅgulamuṣṇīṣaṃ keśasthānaṃ tathaiva ca /"
        },
        {
          "tag": "l",
          "attributes": {},
          "text": "sārddhatrayodasī(śī) mātrā mukhabhāgañca tattrayam // 1 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "lalāṭaṃ nāsikāñcādhaścibukāntaṃ tṛtīyakam /"
        },
        {
          "tag": "l",
          "attributes": {},
          "text": "caturaṅgulaṃ lalāṭaṃ ca tulyaṃ nāsikayā bhavet // 2 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sādhikaṃ cibukāntaṃ tu cibukaṃ dvayaṅgulaṃ bhavet /"
        },
        {
          "tag": "l",
          "attributes": {},
          "text": "āyāmaṃ nirgamāccaiva caturaṅgulamiṣyate // 3 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "caturaṅgulau kapolau tu karṇamūlādviniḥśri(sṛ)tau /"
        },
        {
          "tag": "l",
          "attributes": {},
          "text": "hanuḥ syāttryaṅgulocchedo(tsedho)vistāre dvayaṅgulaśca saḥ // 4 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "sā 'dhikaḥ paripūrṇṇaḥ syānmahāsiṃhahanuryathā /"
        },
        {
          "tag": "l",
          "attributes": {},
          "text": "adharo dvayaṅgulāyāmo nirgamoccheda(tsedha)mātrikaḥ // 5 //"
        }
      ]
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "p. 127"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "madhye syācchobhanā rekhā sṛkkaṇī mātṛke smṛtau /"
        },
        {
          "tag": "l",
          "attributes": {},
          "text": "caturaṅgulamāyāmaṃ vaktraṃ kuryādvicakṣaṇaḥ // 6 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yathopapannasthānāścatvāriṃśaddaśanāḥ smṛtāḥ /"
        },
        {
          "tag": "l",
          "attributes": {},
          "text": "uttaroṣṭho 'ṅgulārddhaḥ syāttathaiboccheda(tsedha)nirgamaḥ // 7 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tribhāgāṅgulikā kāryā godhistasyaiva ca sthitā /"
        },
        {
          "tag": "l",
          "attributes": {},
          "text": "nāsā dvayaṅgulavistārā sārddhamaṅgulamunnatā // 8 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "arddhāṅgule same vṛtte nāsāyāḥ śrotasī smṛtau(te) /"
        },
        {
          "tag": "l",
          "attributes": {},
          "text": "nāsāvaṃśaḥ samo madhye vistāreṇārddhamātrikaḥ // 9 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "netrāntaro 'ṅgule jñeyo netre ca caturaṅgule /"
        },
        {
          "tag": "l",
          "attributes": {},
          "text": "vistārāddvayaṅgulau madhye tayostārā tribhāgikī // 10 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "dṛṣṭiḥ syātpañcabhāgena dvayaṅgulaṃ tryaṅgulaṃ tayoḥ /"
        },
        {
          "tag": "l",
          "attributes": {},
          "text": "aṅgulasya caturthāṃśo visṛ(stṛ)to 'kṣiḥ samudgakaḥ // 11 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "padmapatrākṛtiḥ kāryo netrakośo 'ṅgulitrayam /"
        },
        {
          "tag": "l",
          "attributes": {},
          "text": "karavīrasamaṃ sūtraṃ netrayoḥ nāsikāpuṭe // 12 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tārā same ca cibuke sṛkkaṇī pariyojayet /"
        },
        {
          "tag": "l",
          "attributes": {},
          "text": "antarastu bhruvaḥ kāryaṃ vistṛtaṃ sārddhamaṅgulam // 13 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "madhye corṇātra vijñeyā śubhā pūrṇendusannibhā /"
        },
        {
          "tag": "l",
          "attributes": {},
          "text": "nāsikāvatsa(vaṃśa)sūtrorṇā tathā mūrdhva(rdha)jasaṃsthitam // 14 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "śiromaṇīḥ sa vijñeyaḥ suprabho vimalastathā /"
        },
        {
          "tag": "l",
          "attributes": {},
          "text": "caturaṅgulamucchedāllalāṭopari mastakam // 15 //"
        }
      ]
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "p. 128"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "chatrākāraṃ śubhannīlaṃ dakṣiṇāvarttastūrdhvajam /"
        },
        {
          "tag": "l",
          "attributes": {},
          "text": "bhrurekhā syāccaturmātrā karṇāgraṃ cāpi tatsamam // 16 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "niḥsṛtau dvayaṅgulau karṇau tayoḥ patrārddhamātrikaḥ /"
        },
        {
          "tag": "l",
          "attributes": {},
          "text": "ucchedo(tsedho)mātriko jñeyaḥ śliṣṭaśrotrārddhamātrikāḥ // 17 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "aṅgulasya caturthāṃsaḥ(śaḥ) karṇāvarttastu vistaraiḥ /"
        },
        {
          "tag": "l",
          "attributes": {},
          "text": "sārddhamātre 'ṅgule dve syāt karṇastvantarabhāgataḥ // 18 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pārśvau syātāṃ yathāśobhaṃ keśāścāpi tathaiva ca /"
        },
        {
          "tag": "l",
          "attributes": {},
          "text": "arddhapañcamamātrañca karṇapatramapāṅgataḥ // 19 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "karṇātkarṇāntavijñeyo mastako 'ṣṭādaśāṅgulaḥ /"
        },
        {
          "tag": "l",
          "attributes": {},
          "text": "caturdaśāṅgulaṃ pṛṣṭhaṃ tayorantaramiṣyate // 20 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "catvāriṃśanmātrañca śiraḥ syātpariṇāhataḥ /"
        },
        {
          "tag": "l",
          "attributes": {},
          "text": "grīvocchedā(tsedhā)ccaturmātrā vistārādaṣṭamātṛkā // 21 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pariṇāhācca kartavyā caturviśatimātṛkā /"
        },
        {
          "tag": "l",
          "attributes": {},
          "text": "grīvāntānyaṅgulānyaṣṭau skandhāṃso(śo) dvādaśāṅgulaḥ // 22 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "vināntarāṃśo vṛttaśca skandhaḥ syāllakṣaṇānvitaḥ /"
        },
        {
          "tag": "l",
          "attributes": {},
          "text": "catvāriṃśatamātrāṇi bāhau cāyāmamiṣyate // 23 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "bāhurviśatimātrastu prabāhuḥ ṣoḍaśastathā /"
        },
        {
          "tag": "l",
          "attributes": {},
          "text": "dvādaśāṅgulahastāgraṃ maṇibandhātprakīrtitaḥ // 24 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kukuṇīmaṇibandhābhyāmaṅgulañcāṅgulaṃ smṛtam /"
        },
        {
          "tag": "l",
          "attributes": {},
          "text": "bāhau madhyaparikṣepa iṣṭo viṃśatimātṛkaḥ // 25 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "prabāhuḥ ṣoḍaśaḥśca syāddviṣaṭko maṇibandhane /"
        },
        {
          "tag": "l",
          "attributes": {},
          "text": "āyāmaṃ saptakaṃ pāṇau talavistārapañcakam // 26 //"
        }
      ]
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "p. 129"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "śaṅkhañcakraṃ tale nyastaṃ padma cākuliśāṅkuśam /"
        },
        {
          "tag": "l",
          "attributes": {},
          "text": "sarvalakṣaṇarūpiṇyo le(re)khāḥ kāryyāḥ pṛthagvidhāḥ // 27 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pañcāṅgulāyatā madhyā parvārddhonā pradeśinī /"
        },
        {
          "tag": "l",
          "attributes": {},
          "text": "aṅgulārddhavihīnā tu kartavyā syādanāmikā // 28 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "anāmikātaḥ parvonā kartavyā tu kanīyasī /"
        },
        {
          "tag": "l",
          "attributes": {},
          "text": "triparvāṅgulayaḥ sarvāḥ parvārddhena nakhāḥśubhāḥ // 29 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "maṇibandhopariṣṭāttu so 'ṅguṣṭhaścaturaṅgulaḥ /"
        },
        {
          "tag": "l",
          "attributes": {},
          "text": "tāvāneva parikṣepaḥ parvārddhena nakhaśca saḥ // 30 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "aṅguṣṭhāttu pradeśinyā antaraṃ tryaṅgulaṃ smṛtam /"
        },
        {
          "tag": "l",
          "attributes": {},
          "text": "kanīyasī maṇibandhādbhavetpañcāṅgulāyataḥ // 31 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "agrahastaparikṣepo vijñeyo dvādaśāṅgulaḥ /"
        },
        {
          "tag": "l",
          "attributes": {},
          "text": "dairghyāttṛtīyabhāgaḥ syāt svāṅgulīnāṃ parigrahaḥ // 32 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "grīvāhṛdayayormadhye sārddhadvādaśamātrikaḥ /"
        },
        {
          "tag": "l",
          "attributes": {},
          "text": "hṛnnābhyośca catuścaiva stanayorapi cāntaram // 33 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "stanayorupariṣṭācca kakṣe kārye ṣaḍaṅgule /"
        },
        {
          "tag": "l",
          "attributes": {},
          "text": "tadūrdhvaṃ punarāskandhānnavamātrā prakīrtitā // 34 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "uraso 'pi ca vistāraḥ pañcaviṃśatimātrikaḥ /"
        },
        {
          "tag": "l",
          "attributes": {},
          "text": "pariṇāhāduraḥ kāryo vistārāttriguṇaṃ śubham // 35 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "stananābhyantare(raṃ) caiva ṣoḍaśāṅgulamiṣyate /"
        },
        {
          "tag": "l",
          "attributes": {},
          "text": "avedhaḥ sandhirandhrābhyāṃ nābhimaṇḍalamaṅgulam // 36 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "nābhimadhyāt parikṣepaḥ ṣaṭcatvāriṃśadaṅgulaḥ /"
        },
        {
          "tag": "l",
          "attributes": {},
          "text": "aṣṭādaśāṅgulaṃ caiva vistāreṇa kaṭirbhavet // 37 //"
        }
      ]
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "p. 130"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "nābhimeḍhrontarañca syāt sārddhadvādaśamātrikaḥ /"
        },
        {
          "tag": "l",
          "attributes": {},
          "text": "tadarddhena tu meḍhraḥ syādapānapariṇāhataḥ // 38 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pañcamātrāyatau lambau vṛṣaṇau caturaṅgulau /"
        },
        {
          "tag": "l",
          "attributes": {},
          "text": "pañcamātrāṇi catvāri vistārāyāmatastayoḥ // 39 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ūrū samāhitau kāryau pañcaviṃśatimātrikau /"
        },
        {
          "tag": "l",
          "attributes": {},
          "text": "suvistāraṃ tayormadhyaṃ māpayeddvādaśāṅgulam // 40 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pariṇāhe 'pi kartavyaṃ śubhaṃ ṣaṭtriṃśadaṅgulam /"
        },
        {
          "tag": "l",
          "attributes": {},
          "text": "madhye................caturaṅgulaṃ tu jānutaḥ // 41 //"
        }
      ]
    },
    {
      "tag": "p",
      "attributes": {},
      "text": "sandhibandhaścaturmātrā tridvikaṃ jānugulphakam /"
    },
    {
      "tag": "l",
      "attributes": {},
      "text": "guḍhagulphaṃ sirāsthitvaṃ sukumārau stayau(?) śubhau // 42 //"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ṛjuvṛttāyate jaṃghā(ghe) pañcaviṃśatimātrike /"
        },
        {
          "tag": "l",
          "attributes": {},
          "text": "tayormadhye pariṇāha ekaviṃśatimātrikaḥ // 43 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "caturdaśāṅgulā 'yatā gulphāntāścaturaṅgulam /"
        },
        {
          "tag": "l",
          "attributes": {},
          "text": "gulpho dvādaśakāyāmaḥ pādaḥ pādārddhavistaraḥ // 44 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pārśvau dvayaṅgulavistārau pārṣṇī ca caturaṅgule /"
        },
        {
          "tag": "l",
          "attributes": {},
          "text": "ṣaḍaṅgulaṃ tva(su)vistāraṃ triguṇaṃ pariṇāhataḥ // 45 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pañcāṅgulyo dviparvāṇi parvārddhena nakhāḥ smṛtāḥ /"
        },
        {
          "tag": "l",
          "attributes": {},
          "text": "pañcāṅgulaṃ parikṣepādaṅguṣṭhastryaṅgulāyataḥ // 46 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "aṅguṣṭhakasamā caiva āyāmena pradeśinī /"
        },
        {
          "tag": "l",
          "attributes": {},
          "text": "ṣoḍaśāṣṭāṣṭabhāgena śeṣā hīnāḥ parasparam // 47 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "aṅgulyo mātrikocchre(tse)dhādaṅguṣṭhaḥ sārddhamātrikaḥ /"
        },
        {
          "tag": "l",
          "attributes": {},
          "text": "tatra tāmranakhāḥ sārddhāṃ aṅgulāḥ komalāyatāḥ // 48 //"
        }
      ]
    },
    {
      "tag": "note",
      "attributes": {},
      "children": [
        {
          "tag": "hi",
          "attributes": {
            "rend": "bold"
          },
          "text": "p. 131"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kūrmapṛṣṭhasamau pūrṇau pādau bahiralaṃkṛtau /"
        },
        {
          "tag": "l",
          "attributes": {},
          "text": "samaśliṣṭānatācchidrau supratiṣṭhataḥ(ṣṭhita) lakṣaṇaiḥ // 49 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tayostalaṃ sucakrādicitrākāraṃ tu kārayet /"
        },
        {
          "tag": "l",
          "attributes": {},
          "text": "pādāvatra praśaṃsanti sarvajñā hatakilviṣāḥ // 50 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "kukkuṭāṇḍaṃ tilākāraṃ caturasraṃ suvartulam /"
        },
        {
          "tag": "l",
          "attributes": {},
          "text": "sarvasāmānyaliṅgānāṃ mukhametaccaturvidham // 51 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "mahānarasurastrīṇāṃ kukkuṭāṇḍaṃ tilākṛtiḥ /"
        },
        {
          "tag": "l",
          "attributes": {},
          "text": "lāvaṇyaṃ darśanīyaṃ tat kārayet mukhadvayam // 52 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "pretabhūtapiśācānāṃ rakṣasāṃ vikṛtākṛtiḥ /"
        },
        {
          "tag": "l",
          "attributes": {},
          "text": "maṇḍalaṃ caturasraṃ ca kārayettu mukhadvayam // 53 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "samā dṛṣṭiḥ prasannā ca buddhānāmavalokane /"
        },
        {
          "tag": "l",
          "attributes": {},
          "text": "nādho nordhvaṃ na dainyena saṃyuktaṃ sarvadarśinām // 54 //"
        }
      ]
    },
    {
      "tag": "p",
      "attributes": {},
      "text": "// iti samyaksambuddhabhāṣitaṃ pratimālakṣaṇaṃ samāptam //"
    }
  ]
}