{
  "file_title": "mālinīvijayottaratantra",
  "file_title_normal": "malinivijayottaratantra",
  "metadata": {
    "original_title": "Mālinīvijayottaratantra",
    "contributors": [
      {
        "role": "data entry",
        "name": "Somadeva Vasudeva",
        "when": ""
      },
      {
        "role": "contribution to GRETIL",
        "name": "Somadeva Vasudeva",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Adhikaras 1-4, 7, 11-17: critical edition by Somadeva Vasudeva, Wolfson College, Oxford, July 2000 (critical apparatus not included) (also publ. Pondichery c2004, Collection indologie, 97); Adhikaras 5, 6, 8-10, 18-23: ed. by Madhusudan Kaul Shastri, Bombay 1922 (Kashmir series of texts and studies ; 37)"
  },
  "body": [
    {
      "tag": "p",
      "attributes": {},
      "text": "mālinīvijayottaratantram"
    },
    {
      "tag": "p",
      "attributes": {},
      "text": "sṛṣṭyadhikāraḥ prathamaḥ"
    },
    {
      "tag": "p",
      "attributes": {},
      "text": "1.1ab: jayanti jagadānandavipakṣakṣapaṇakṣamāḥ\n1.1cd: parameśamukhodbhūtajñānacandramarīcayaḥ\n1.2ab: jagadarṇavamagnānāṃ tārakaṃ tārakāntakam\n1.2cd: sanatkumārasanakasanātanasanandanāḥ\n1.3ab: nāradāgastyasaṃvartavasiṣṭhādyā maharṣayaḥ\n1.3cd: jijñāsavaḥ paraṃ tattvaṃ śivaśaktyunmukhīkṛtāḥ\n1.4ab: samabhyarcya vidhānena te tam ūcuḥ praharṣitāḥ\n1.4cd: bhagavadyogasaṃsiddhikāṅkṣiṇo vayam āgatāḥ\n1.5ab: sā ca yogaṃ vinā yasmān na bhavet tam ato vada\n1.5cd: ṛṣibhir yogam icchadbhiḥ sa tair evam udāhṛtaḥ\n1.6ab: pratyuvāca prahṛṣṭātmā namaskṛtya maheśvaram\n1.6cd: śṛṇudhvaṃ saṃpravakṣyāmi sarvasiddhiphalapradam\n1.7ab: mālinīvijayaṃ tantraṃ parameśamukhodgatam\n1.7cd: bhuktimuktipradātāram umeśam amarārcitam\n1.8ab: svasthānastham umā devī praṇipatyedam abravīt\n1.8cd: siddhayogeśvarītantraṃ navakoṭipravistaram\n1.9ab: yat tvayā kathitaṃ pūrvaṃ bhedatrayavisarpitam\n1.9cd: mālinīvijaye tantre koṭitritayalakṣite\n1.10ab: yogamārgas tvayā proktaḥ suvistīrṇo maheśvara\n1.10cd: bhūyas tasyopasaṃhāraḥ prokto dvādaśabhis tathā\n1.11ab: sahasraiḥ so 'pi vistīrṇo gṛhyate nālpabuddhibhiḥ\n1.11cd: atas tam upasaṃhṛtya samāsād alpadhīhitam\n1.12ab: sarvasiddhikaraṃ brūhi prasādāt parameśvara\n1.12cd: evam uktas tadā devyā prahasyovāca viśvarāṭ\n1.13ab: śṛṇu devi pravakṣyāmi siddhayogeśvarīmatam\n1.13cd: yan na kasya cid ākhyātaṃ mālinīvijayottaram\n1.14ab: mayāpy etat purā prāptam aghorāt paramātmanaḥ\n1.14cd: upādeyaṃ ca heyaṃ ca vijñeyaṃ paramārthataḥ\n1.15ab: śivaḥ śaktiḥ savidyeśā mantrā mantreśvarāṇavaḥ\n1.15cd: upādeyam iti proktam etat ṣaṭkaṃ phalārthinām\n1.16ab: malaḥ karma ca māyā ca māyīyam akhilaṃ jagat\n1.16cd: sarvaṃ heyam iti proktaṃ vijñeyaṃ vastu niścitam\n1.17ab: etaj jñātvā parityajya sarvasiddhiphalaṃ labhet\n1.17cd: tatreśaḥ sarvakṛc chāntaḥ sarvajñaḥ sarvakṛt prabhuḥ\n1.18ab: sakalo niṣkalo 'nantaḥ śaktir apy asya tadvidhā\n1.18cd: sa sisṛkṣur jagat sṛṣṭer ādāv eva nijecchayā\n1.19ab: vijñānakevalān aṣṭau bodhayām āsa pudgalān\n1.19cd: aghoraḥ paramo ghoro ghorarūpas tadānanaḥ\n1.20ab: bhīmaś ca bhīṣaṇaś caiva vamanaḥ pivanas tathā\n1.20cd: etān aṣṭau sthitidhvaṃsarakṣānugrahakāriṇaḥ\n1.21ab: mantramantreśvare śuddhe saṃniyojya tataḥ punaḥ\n1.21cd: mantrāṇām asṛjat tadvat saptakoṭīḥ samaṇḍalāḥ\n1.22ab: sarve 'py ete mahātmāno mantrāḥ sarvaphalapradāḥ\n1.22cd: ātmā caturvidho jñeyas tatra vijñānakevalaḥ\n1.23ab: malaikayuktas tatkarmayuktaḥ pralayakevalaḥ\n1.23cd: malam ajñānam icchanti saṃsārāṅkurakāraṇam\n1.24ab: dharmādharmātmakaṃ karma sukhaduḥkhādilakṣaṇam\n1.24cd: īśvarecchāvaśād asya bhogecchā saṃprajāyate\n1.25ab: bhogasādhanasaṃsiddhyai bhogecchor asya mantrarāṭ\n1.25cd: jagad utpādayām āsa māyām āviśya śaktibhiḥ\n1.26ab: sā caikā vyāpinī sūkṣmā niṣkalā jagato nidhiḥ\n1.26cd: anādyantāśiveśānī vyayahīnā ca kathyate\n1.27ab: asūta sā kalātattvaṃ yad yogād abhavat pumān\n1.27cd: jātakartṛtvasāmarthyo vidyārāgau tato 'sṛjat\n1.28ab: vidyā vivecayaty asya karma tatkāryakāraṇe\n1.28cd: rāgo 'nurañjayaty enaṃ svabhogeṣv aśuciṣv api\n1.29ab: niyatir yojayaty enaṃ svake karmaṇi pudgalam\n1.29cd: kālo 'pi kalayaty enaṃ tuṭyādibhir avasthitaḥ\n1.30ab: tata eva kalātattvād avyaktam asṛjat tataḥ\n1.30cd: guṇān aṣṭaguṇāṃ tebhyo dhiyaṃ dhīto 'py ahaṅkṛtim\n1.31ab: tat tridhā taijasāt tasmān mano 'kṣeśam ajāyata\n1.31cd: vaikārikāt tato 'kṣāṇi tanmātrāṇi tṛtīyakāt\n1.32ab: śrotraṃ tvakcakṣuṣī jihvā ghrāṇaṃ buddhīndriyāṇi tu\n1.32cd: karmendriyāṇi vākpāṇipāyūpasthāṅghrayaḥ kramāt\n1.33ab: kalādikṣitiparyantam etat saṃsāramaṇḍalam\n1.33cd: samudrādi jagat kṛtsnaṃ parivartayatīcchayā\n1.34ab: bhedaḥ paraḥ kalādīnāṃ bhuvanatvena yaḥ sthitaḥ\n1.34cd: asṛjat tam asāv eva bhogināṃ bhogasiddhaye\n1.35ab: ity anena kalādyena dharāntena samanvitāḥ\n1.35cd: pumāṃsaḥ sakalā jñeyās tadavasthājighāṃsubhiḥ\n1.36ab: avasthātritaye 'py asmiṃs tirobhāvanaśīlayā\n1.36cd: śivaśaktyā samākrāntāḥ prakurvanti viceṣṭitam\n1.37ab: evaṃ jagati sarvatra rudrāṇāṃ yogyatāvaśāt\n1.37cd: aṅguṣṭhamātrapūrvāṇāṃ śatam aṣṭādaśottaram\n1.38ab: anugṛhya śivaḥ sākṣān mantreśatve niyuktavān\n1.38cd: te svagocaram āsādya bhuktimuktiphalārthinām\n1.39ab: brahmādīnāṃ prayacchanti svabalena samaṃ phalam\n1.39cd: ṛṣibhyas te 'pi te cānu manvantebhyo mahādhipāḥ\n1.40ab: heyopādeyavijñānaṃ kathayanti śivoditam\n1.40cd: brahmādistambaparyante jātamātre jagaty alam\n1.41ab: mantrāṇāṃ koṭayas tisraḥ sārdhāḥ śivaniyojitāḥ\n1.41cd: anugṛhyāṇusaṃghātaṃ yātāḥ padam anāmayam\n1.42ab: evam asyātmanaḥ kāle kasmiṃś cid yogyatāvaśāt\n1.42cd: śaivī saṃbadhyate śaktiḥ śāntā muktiphalapradā\n1.43ab: tatsaṃbandhāt tataḥ kaś cit tatkṣaṇād apavṛjyate\n1.43cd: ajñānena sahaikatvaṃ kasya cid vinivartate\n1.44ab: rudraśaktisamāviṣṭaḥ sa yiyāsuḥ śivecchayā\n1.44cd: bhuktimuktiprasiddhyarthaṃ nīyate sadguruṃ prati\n1.45ab: tam ārādhya tatas tuṣṭād dīkṣām āsādya śāṅkarīm\n1.45cd: tatkṣaṇād vopabhogād vā dehapāte śivaṃ vrajet\n1.46ab: yogadīkṣāṃ samāsādya jñātvā yogaṃ samabhyaset\n1.46cd: yogasiddhim avāpnoti tadante śāśvataṃ padam\n1.47ab: anena kramayogena saṃprāptaḥ paramaṃ padam\n1.47cd: na bhūyaḥ paśutām eti śuddhe svātmani tiṣṭhati\n1.48ab: ātmā caturvidho hy eṣa punar eṣa caturvidhaḥ\n1.48cd: ācāryatvādibhedena śuddhātmā paripaṭhyate\n1.49ab: nityāditritayaṃ kuryād guruḥ sādhaka eva ca\n1.49cd: nityam eva dvayaṃ cānyo yāvajjīvaṃ śivājñayā\n1.50ab: upādeyaṃ ca heyaṃ ca tad etat parikīrtitam\n1.50cd: jñātvaitaj jñeyasarvasvaṃ sarvasiddhyaraho bhavet"
    },
    {
      "tag": "p",
      "attributes": {},
      "text": "iti śrīmālinīvijayottare tantre prathamo 'dhikāraḥ samāptaḥ"
    },
    {
      "tag": "p",
      "attributes": {},
      "text": "vyāptyadhikāro dvitīyaḥ"
    },
    {
      "tag": "p",
      "attributes": {},
      "text": "2.1ab: athaiṣām eva tattvānāṃ dharādīnām anukramāt\n2.1cd: prapañcaḥ kathyate leśād yogināṃ yogasiddhaye\n2.2ab: śaktimacchaktibhedena dharātattvaṃ vibhidyate\n2.2cd: svarūpasahitaṃ tac ca vijñeyaṃ daśapañcadhā\n2.3ab: śivādisakalātmāntāḥ śaktimantaḥ prakīrtitāḥ\n2.3cd: tacchaktayaś ca vijñeyās tadvad eva vicakṣaṇaiḥ\n2.4ab: evaṃ jalādimūlāntaṃ tattvavrātam idaṃ mahat\n2.4cd: pṛthag bhedair imair bhinnaṃ vijñeyaṃ tatphalepsubhiḥ\n2.5ab: anenaiva vidhānena puṃstattvāt tu kalāntikam\n2.5cd: trayodaśavidhaṃ jñeyaṃ rudravat pralayākalaḥ\n2.6ab: tadvan māyāpi vijñeyā navadhā jñānakevalaḥ\n2.6cd: mantrāḥ saptavidhās tadvat pañcadhā mantranāyakāḥ\n2.7ab: tridhā mantreśvareśānāḥ śivaḥ sākṣān na bhidyate\n2.7cd: bhedaḥ prakathito leśād ananto vistarād ayam\n2.8ab: evaṃ bhuvanamālāpi bhinnā bhedair imaiḥ sphuṭam\n2.8cd: vijñeyā yogasiddhyarthaṃ yogibhir yogapūjitā\n2.9ab: eteṣām eva tattvānāṃ bhuvanānāṃ ca śāṅkari\n2.9cd: ya ekam api jānāti so 'pi yogaphalaṃ labhet\n2.10ab: yaḥ punaḥ sarvatattvāni vetty etāni yathārthataḥ\n2.10cd: sa gurur matsamaḥ prokto mantravīryaprakāśakaḥ\n2.11ab: dṛṣṭāḥ saṃbhāṣitās tena spṛṣṭāś ca prītacetasā\n2.11cd: narāḥ pāpaiḥ pramucyante saptajanmakṛtair api\n2.12ab: ye punar dīkṣitās tena prāṇinaḥ śivacoditāḥ\n2.12cd: te yatheṣṭaṃ phalaṃ prāpya gacchanti paramaṃ padam\n2.13ab: rudraśaktisamāveśas tatra nityaṃ pratiṣṭhitaḥ\n2.13cd: sati tasmiṃś ca cihnāni tasyaitāni vilakṣayet\n2.14ab: tatraitat prathamaṃ cihnaṃ rudre bhaktiḥ suniścalā\n2.14cd: dvitīyaṃ mantrasiddhiḥ syāt sadyaḥpratyayakārikā\n2.15ab: sarvasattvavaśitvaṃ ca tṛtīyaṃ lakṣaṇaṃ smṛtam\n2.15cd: prārabdhakāryaniṣpattiś cihnam āhuś caturthakam\n2.16ab: kavitvaṃ pañcamaṃ proktaṃ sālaṃkāraṃ manoharam\n2.16cd: sarvaśāstrārthavettṛtvam akasmāc cāsya jāyate\n2.17ab: rudraśaktisamāveśaḥ pañcadhā paripaṭhyate\n2.17cd: bhūtatattvātmamantreśaśaktibhedād varānane\n2.18ab: pañcadhā bhūtasaṃjñas tu tathā triṃśatidhā paraḥ\n2.18cd: ātmākhyas trividhaḥ prokto daśadhā mantrasaṃjñakaḥ\n2.19ab: dvividhaḥ śaktisaṃjño 'pi jñātavyaḥ paramārthataḥ\n2.19cd: pañcāśadbhedabhinno 'yaṃ samāveśaḥ prakīrtitaḥ\n2.20ab: āṇavo 'yaṃ samākhyātaḥ śākto 'py evaṃvidhaḥ smṛtaḥ\n2.20cd: evaṃ śāmbhavam apy ebhir bhedair bhinnaṃ vilakṣayet\n2.21ab: uccārakaraṇadhyānavarṇasthānaprakalpanaiḥ\n2.21cd: yo bhavet sa samāveśaḥ samyag āṇava ucyate\n2.22ab: uccārarahitaṃ vastu cetasaiva vicintayan\n2.22cd: yam āveśam avāpnoti śāktaḥ so 'trābhidhīyate\n2.23ab: akiṃciccintakasyaiva guruṇā pratibodhataḥ\n2.23cd: jāyate yaḥ samāveśaḥ śāmbhavo 'sāv udīritaḥ\n2.24ab: sārdham etac chataṃ proktaṃ bhedānām anupūrvaśaḥ\n2.24cd: saṃkṣepād vistarād asya parisaṃkhyā na vidyate\n2.25ab: saṃvittiphalabhedo 'tra na prakalpyo manīṣibhiḥ\n2.25cd: bhedo 'paro 'pi saṃkṣepāt kathyamāno 'vadhāryatām\n2.26ab: jāgratsvapnādibhedena sarvāveśakramo budhaiḥ\n2.26cd: pañcabhinnaḥ parijñeyaḥ svavyāpārāt pṛthak pṛthak\n2.27ab: tatra svarūpaṃ śaktiś ca sakalaś ceti tattrayam\n2.27cd: iti jāgradavastheyaṃ bhede pañcadaśātmake\n2.28ab: akalau dvau parijñeyau samyak svapnasuṣuptayoḥ\n2.28cd: mantrāditatpatīśānavargas turya iti smṛtaḥ\n2.29ab: śaktiśaṃbhū parijñeyau turyātīte varānane\n2.29cd: trayodaśātmake bhede svarūpam akalāv ubhau\n2.30ab: mantramantreśvareśānāḥ śaktiśaṃbhū ca kīrtitau\n2.30cd: pralayākalabhede 'pi svaṃ vijñānakalāv ubhau\n2.31ab: mantramantreśvareśānāḥ śaktīśāv api pūrvavat\n2.31cd: navadhā kīrtite bhede svaṃ mantrā mantranāyakāḥ\n2.32ab: tadīśāḥ śaktiśaṃbhū ca pañcāvasthāḥ prakīrtitāḥ\n2.32cd: pūrvavat saptabhede 'pi svaṃ mantreśeśaśaktayaḥ\n2.33ab: śivaś ceti parijñeyāḥ pañcaiva varavarṇini\n2.33cd: svaṃ śaktiḥ sanijeśānā śaktiśaṃbhū ca pañcake\n2.34ab: trike svaśaktiśaktīcchāśivapadaṃ vilakṣayet\n2.34cd: svavyāpārādhipatvena taddhīnaprerakatvataḥ\n2.35ab: icchānivṛtteḥ svasthatvād abhinnam api pañcadhā\n2.35cd: iti pañcātmake bhede vijñeyaṃ vastu kīrtitam\n2.36ab: bhūyo 'py āsām avasthānāṃ saṃjñābhedaḥ prakāśyate\n2.36cd: piṇḍasthaḥ sarvatobhadro jāgrannāmadvayaṃ matam\n2.37ab: dvisaṃjñaṃ svapnam icchanti padasthaṃ vyāptir ity api\n2.37cd: rūpasthaṃ tu mahāvyāptiḥ suṣuptasyāpi taddvayam\n2.38ab: pracayaṃ rūpātītaṃ ca samyak turyam udāhṛtam\n2.38cd: mahāpracayam icchanti turyātītaṃ vicakṣaṇāḥ\n2.39ab: pṛthak tattvaprabhedena bhedo 'yaṃ samudāhṛtaḥ\n2.39cd: sarvāṇi eva tattvāni pañcaitāni yathā śṛṇu\n2.40ab: bhūtatattvābhidhānānāṃ yo 'ṃśo 'dhiṣṭheya iṣyate\n2.40cd: piṇḍastham iti taṃ prāhuḥ padastham aparaṃ viduḥ\n2.41ab: mantrās tatpatayaḥ seśā rūpastham iti kīrtyate\n2.41cd: rūpātītaṃ parā śaktiḥ savyāpārāpy anāmayā\n2.42ab: niṣprapañco nirābhāsaḥ śuddhaḥ svātmany avasthitaḥ\n2.42cd: sarvātītaḥ śivo jñeyo yaṃ viditvā vimucyate\n2.43ab: caturvidhaṃ tu piṇḍastham abuddhaṃ buddham eva ca\n2.43cd: prabuddhaṃ suprabuddhaṃ ca padasthaṃ ca caturvidham\n2.44ab: gatāgataṃ suvikṣiptaṃ saṅgataṃ susamāhitam\n2.44cd: caturdhā rūpasaṃsthaṃ tu jñātavyaṃ yogacintakaiḥ\n2.45ab: uditaṃ vipulaṃ śāntaṃ suprasannam athāparam\n2.45cd: manonmanam anantaṃ ca sarvārthaṃ satatoditam\n2.46ab: pracaye tatra saṃjñeyam ekaṃ tanmahati sthitam\n2.46cd: ity evaṃ pañcadhādhvānaṃ tridhedānīṃ nigadyate\n2.47ab: vijñānākalaparyantam ātmatattvam udāhṛtam\n2.47cd: īśvarāntaṃ ca vidyāhvaṃ śeṣaṃ śivapadaṃ viduḥ\n2.48ab: evaṃ bhedair imair bhinnas tatrādhvā parikīrtitaḥ\n2.48cd: yugapat sarvamārgāṇāṃ prabhedaḥ procyate 'dhunā\n2.49ab: pārthivaṃ prākṛtaṃ caiva māyīyaṃ śāktam eva ca\n2.49cd: iti saṅkṣepataḥ proktam etad aṇḍacatuṣṭayam\n2.50ab: pṛthag dvayam asaṅkhyātam ekam ekaṃ pṛthak pṛthak\n2.50cd: ādyaṃ dhārikayā vyāptaṃ tatraikaṃ tattvam iṣyate\n2.51ab: ekam ekaṃ pṛthak kṣārṇaṃ padārṇamanuṣu smaret\n2.51cd: kālāgnibhuvanād yāvad vīrabhadrapurottamam\n2.52ab: puraṣoḍaśakaṃ jñeyaṃ ṣaḍvidho 'dhvā prakīrtitaḥ\n2.52cd: āpyāyinyā dvitīyaṃ ca tatra tattvāni lakṣayet\n2.53ab: trayoviṃśatyabādīni tadvad dhādyakṣarāṇi ca\n2.53cd: padāni pañca mantrāś ca ṣaṭpañcāśatpurāṇi ca\n2.54ab: tattvāni sapta bodhinyā tac caturdhā purāṇi ca\n2.54cd: tṛtīye sapta varṇāḥ syuḥ padamantradvayaṃ dvayam\n2.55ab: utpūyinyā caturthaṃ tu tatra tattvatrayaṃ viduḥ\n2.55cd: varṇatrayaṃ mantram ekaṃ padam ekaṃ ca lakṣayet\n2.56ab: aṣṭādaśa vijānīyād bhuvanāni samāsataḥ\n2.56cd: śivatattvaṃ paraṃ śāntaṃ kalā tatrāvakāśadā\n2.57ab: svaraṣoḍaśakaṃ mantraṃ padaṃ caikaṃ vilakṣayet\n2.57cd: ity evaṃ ṣaḍvidho 'py adhvā samāsāt parikīrtitaḥ\n2.58ab: śuddhāśuddhaṃ jagatsarvaṃ brahmāṇḍaprabhavaṃ yataḥ\n2.58cd: tasmāc chuddham imaiḥ śuddhair brahmāṇḍaiḥ sarvam iṣyate\n2.59ab: brahmā viṣṇuś ca rudraś ca īśvaraś ceti suvrate\n2.59cd: pṛthag eteṣu boddhavyaṃ śāntaṃ paticatuṣṭayam\n2.60ab: yo hi yasmād guṇotkṛṣṭaḥ sa tasmād ūrdhva ucyate\n2.60cd: etat te kathitaṃ sarvaṃ kim anyat paripṛcchasi"
    },
    {
      "tag": "p",
      "attributes": {},
      "text": "iti śrīmālinīvijayottare tantre vyāptyadhikāro dvitīyaḥ samāptaḥ"
    },
    {
      "tag": "p",
      "attributes": {},
      "text": "mantroddhārādhikāras tṛtīyaḥ\n3.1ab: evam uktā mahādevī jagadānandakāriṇā\n3.1cd: praṇipatya punar vākyam idam āha jagatpatim\n3.2ab: evam etan mahādeva nānyathā samudāhṛtam\n3.2cd: yathākhyātaṃ tathā jñātam āditaḥ samanukramāt\n3.3ab: śivādivasturūpāṇāṃ vācakān parameśvara\n3.3cd: sāṃprataṃ śrotum icchāmi prasādād vaktum arhasi\n3.4ab: ity uktaḥ sa maheśānyā jagadārtiharo haraḥ\n3.4cd: vācakān avadan mantrān pāramparyakramāgatān\n3.5ab: yā sā śaktir jagaddhātuḥ kathitā samavāyinī\n3.5cd: icchātvaṃ tasya sā devi sisṛkṣoḥ pratipadyate\n3.6ab: saikāpi saty anekatvaṃ yathā gacchati tac chṛṇu\n3.6cd: evam etad iti jñeyaṃ nānyatheti suniścitam\n3.7ab: jñāpayantī jagaty atra jñānaśaktir nigadyate\n3.7cd: evaṃbhūtam idaṃ vastu bhavatv iti yadā punaḥ\n3.8ab: jātā tadaiva tat tadvat kurvaty atra kriyocyate\n3.8cd: evam eṣā dvirūpāpi punar bhedair anantatām\n3.9ab: arthopādhivaśād yāti cintāmaṇir iveśvarī\n3.9cd: tatra tāvat samāpannā mātṛbhāvaṃ vibhidyate\n3.10ab: dvidhā ca navadhā caiva pañcāśaddhā ca mālinī\n3.10cd: bījayonyātmakād bhedād dvidhā bījaṃ svarā matāḥ\n3.11ab: kādibhiś ca smṛtā yonir navadhā vargabhedataḥ\n3.11cd: pṛthag varṇavibhedena śatārdhakiraṇojjvalā\n3.12ab: bījam atra śivaḥ śaktir yonir ity abhidhīyate\n3.12cd: vācakatvena sarvāpi śaṃbhoḥ śaktiś ca śasyate\n3.13ab: vargāṣṭakam iha jñeyam aghorādyam anukramāt\n3.13cd: tad eva śaktibhedena māheśvaryādi cāṣṭakam\n3.14ab: māheśī brāhmaṇī caiva kaumārī vaiṣṇavī tathā\n3.14cd: aindrī yāmyā ca cāmuṇḍā yogīśī ceti tā matāḥ\n3.15ab: śatārdhabhedabhinnānāṃ tatsaṃkhyānāṃ varānane\n3.15cd: rudrāṇāṃ vācakatvena kalpitāḥ parameṣṭhinā\n3.16ab: tadvad eva ca śaktīnāṃ tatsaṃkhyānām anukramāt\n3.16cd: sarvaṃ ca kathayiṣyāmi tāsāṃ bhedaṃ yathā śṛṇu\n3.17ab: amṛto 'mṛtapūrṇaś ca amṛtābho 'mṛtadravaḥ\n3.17cd: amṛtaugho 'mṛtormiś ca amṛtasyandano 'paraḥ\n3.18ab: amṛtāṅgo 'mṛtavapur amṛtodgāra eva ca\n3.18cd: amṛtāsyo 'mṛtatanus tathā cāmṛtasecanaḥ\n3.19ab: tanmūrtir amṛteśaś ca sarvāmṛtadharo 'paraḥ\n3.19cd: ṣoḍaśaite samākhyātā rudrabījasamudbhavāḥ\n3.20ab: jayaś ca vijayaś caiva jayantaś cāparājitaḥ\n3.20cd: sujayo jayarudraś ca jayakīrtir jayāvahaḥ\n3.21ab: jayamūrtir jayotsāho jayado jayavardhanaḥ\n3.21cd: balaś cātibalaś caiva balabhadro balapradaḥ\n3.22ab: balāvahaś ca balavān baladātā baleśvaraḥ\n3.22cd: nandanaḥ sarvatobhadro bhadramūrtiḥ śivapradaḥ\n3.23ab: sumanāḥ spṛhaṇo durgo bhadrakālo manonugaḥ\n3.23cd: kauśikaḥ kālaviśveśau suśivaḥ kopavardhanaḥ\n3.24ab: ete yonisamudbhūtāś catustriṃśat prakīrtitāḥ\n3.24cd: strīpāṭhavaśam āpannā eta evātra śaktayaḥ\n3.25ab: bījayonisamudbhūtā rudraśaktisamāśrayāḥ\n3.25cd: vācakānām anantatvāt parisaṃkhyā na vidyate\n3.26ab: sarvaśāstrārthagarbhiṇyā ity evaṃvidhayānayā\n3.26cd: aghoraṃ bodhayām āsa svecchayā parameśvaraḥ\n3.27ab: sa tayā saṃprabuddhaḥ san yoniṃ vikṣobhya śaktibhiḥ\n3.27cd: tatsamānaśrutīn varṇāṃs tatsaṃkhyān asṛjat prabhuḥ\n3.28ab: te tair āliṅgitāḥ santaḥ sarvakāmaphalapradāḥ\n3.28cd: bhavanti sādhakendrāṇāṃ nānyathā vīravandite\n3.29ab: tair idaṃ saṃtataṃ viśvaṃ sadevāsuramānuṣam\n3.29cd: tebhyaḥ śāstrāṇi vedāś ca saṃbhavanti punaḥ punaḥ\n3.30ab: anantasyāpi bhedasya śivaśakter mahātmanaḥ\n3.30cd: kāryabhedān mahādevi traividhyaṃ samudāhṛtam\n3.31ab: viṣayeṣv eva saṃlīnān adho 'dhaḥ pātayanty aṇūn\n3.31cd: rudrāṇūnyāḥ samāliṅgya ghorataryo 'parāḥ smṛtāḥ\n3.32ab: miśrakarmaphalāsaktiṃ pūrvavaj janayanti yāḥ\n3.32cd: muktimārganirodhinyās tāḥ syur ghorāḥ parāparāḥ\n3.33ab: pūrvavaj jantujātasya śivadhāmaphalapradāḥ\n3.33cd: parāḥ prakathitās tajjñair aghorāḥ śivaśaktayaḥ\n3.34ab: etāḥ sarvāṇusaṃghātam api niṣṭhā yathā sthitāḥ\n3.34cd: tathā te kathitāḥ śaṃbhoḥ śaktir ekaiva śāṅkarī\n3.35ab: asyā vācakabhedena bhedo 'nyaḥ saṃpracakṣyate\n3.35cd: yatheṣṭaphalasaṃsiddhyai mantratantrānuvartinām\n3.36ab: viśeṣavidhihīneṣu nyāsakarmasu mantravit\n3.36cd: nyasec chāktaśarīrārthaṃ bhinnayoniṃ tu mālinīm\n3.37ab: na śikhā ṛ.Rḷṭ ca śiromālā tha mastakam\n3.37cd: netrāṇi cadha vai nāsā ī samudre ṇuṇū śrutī\n3.38ab: bakavarga iā vaktradantajihvāsu vāci ca\n3.38cd: vabhayāḥ kaṇṭhadakṣādiskandhayor bhujayor ḍaḍhau\n3.39ab: ṭho hastayor jhañau śākhā jraṭau śūlakapālake\n3.39cd: pa hṛc chalau stanau kṣīram ā sa jīvo visargayuk\n3.40ab: tatparaḥ kathitaḥ prāṇaḥ ṣakṣāv udaranābhigau\n3.40cd: maśaṃtāḥ kaṭiguhyoru yugmagā jānunī tathā\n3.41ab: eaikārau tathā jaṅghe tatparau caraṇau daphau\n3.41cd: ato vidyāś ca mantrāś ca samuddhāryā yathā śṛṇu\n3.42ab: sabindukāṃ dakṣajaṅghāṃ tato vācaṃ prakalpayet\n3.42cd: tayaiva jaṅghayā yuktaṃ caturthaṃ daśanaṃ tataḥ\n3.43ab: dakṣajānuyutaṃ daṇḍaṃ prāṇaṃ daṇḍastham īryutam\n3.43cd: pṛthag ghṛddaṇḍakaṭigā dvijadaṇḍau ca pūrvavat\n3.44ab: usthitaṃ binduyukprāṇaṃ pūrvavad daśanaṃ tataḥ\n3.44cd: daṇḍaṃ kevalam uddhṛtya vāmamudrānvitaṃ punaḥ\n3.45ab: dakṣajānuyutaṃ hṛc ca prāṇaṃ jīvātmanā yutam\n3.45cd: daśanaṃ purvavan nyasya daṇḍaṃ kevalam eva ca\n3.46ab: nitambaṃ dakṣamudretaṃ dvitīyaṃ jihvayā dvijam\n3.46cd: sanāsaṃ dakṣaśikharaṃ nitambaṃ kevalaṃ tataḥ\n3.47ab: punas tathaiva śikharaṃ jaṭharaṃ kevalaṃ tataḥ\n3.47cd: dakṣajānuyutaṃ karṇaṃ kaṇṭhaṃ kevalam eva ca\n3.48ab: nitambaṃ kevalaṃ nyasya hṛdayaṃ jihvayā yutam\n3.48cd: vaktraṃ kevalam uddhṛtya prāṇam ādyena jānunā\n3.49ab: śūladaṇḍacatuṣkaṃ ca tatrādyaṃ dvayam usthitam\n3.49cd: vāmapādaṃ ca tasyānte kapālaṃ patitaṃ nyaset\n3.50ab: tataḥ paramaghorāntaṃ pādyakādye ca pūrvavat\n3.50cd: parāparā samākhyātā aparā ca prakathyate\n3.51ab: aghorāntaṃ nyased ādau prāṇaṃ binduyutaṃ punaḥ\n3.51cd: vāmamudrānvitaṃ nyasya pādyaṃ kādyena pūrvavat\n3.52ab: apareyaṃ samākhyātā rudraśaktiṃ parāṃ śṛṇu\n3.52cd: mantrāḥ saṃmukhatāṃ yānti yayoccāritamātrayā\n3.53ab: kampate gātrayaṣṭiś ca drutaṃ cotpatanaṃ bhavet\n3.53cd: mudrābandhaṃ ca geyaṃ ca śivāruditam eva ca\n3.54ab: atītānagatārthasya kuryād vā kathanādikam\n3.54cd: vāmajaṅghānvito jīvaḥ pāramparyakramāgataḥ\n3.55ab: pareyam anayā siddhiḥ sarvakāmaphalapradā\n3.55cd: nāśiṣyāya pradeyeyaṃ nābhaktāya kadā cana\n3.56ab: rudraś ca rudraśaktiś ca guruś ceti trayaṃ samam\n3.56cd: bhaktyā prapaśyate yas tu tasmai deyā varānane\n3.57ab: śiṣyenāpi tadā grāhyā yadā saṃtoṣito guruḥ\n3.57cd: śarīradravyavijñānaśuddhikarmaguṇādibhiḥ\n3.58ab: bodhitā tu yadā tena guruṇā hṛṣṭacetasā\n3.58cd: tadā siddhipradā jñeyā nānyathā vīravandite\n3.59ab: parāparāṅgasaṃbhūtā yoginyo 'ṣṭau mahābalāḥ\n3.59cd: pañca ṣaṭ pañca catvāri dvitridvyarṇāḥ krameṇa tu\n3.60ab: jñeyāḥ saptaikādaśārṇā ekārdhārṇadvayānvitā\n3.60cd: jīvo dīrghasvaraiḥ ṣaḍbhiḥ pṛthag jātivibheditaḥ\n3.61ab: vidyātrayasya gātrāṇi hrasvair vaktrāṇi pañcabhiḥ\n3.61cd: oṃkāraiḥ pañcabhir mantro vidyāṅgahṛdayaṃ bhavet\n3.62ab: oṃ amṛte tejomālini svāhā padāni bhūṣitam\n3.62cd: ekādaśākṣaraṃ proktam etad brahmaśiraḥ priye\n3.63ab: vedavedini hūṃphaṭ ca ca praṇavādisamanvitā\n3.63cd: rudrāṇy aṣṭākṣarā jñeyā śikhā vidyāgaṇasya tu\n3.64ab: vajriṇe vajradharāya svāhāntaṃ praṇavādikam\n3.64cd: ekādaśākṣaraṃ varma puruṣṭutam iti smṛṭam\n3.65ab: ślīpadaṃ paśuśabdaṃ ca hūṃphaḍantaṃ bhavādikam\n3.65cd: etat pāśupataṃ proktam ardhasaptākṣaraṃ param\n3.66ab: laraṭakṣavayair dīrghaiḥ sūmāyuktaiḥ sabindukaiḥ\n3.66cd: indrādīn kalpayed dhrasvais tadastrāṇi vicakṣaṇaḥ\n3.67ab: tadvan nāsāpayobhyāṃ tu kalpyau viṣṇuprajāpatī\n3.67cd: svarāv ādyatṛtīyau tu vācakau padmacakrayoḥ\n3.68ab: iti mantragaṇaḥ proktaḥ sarvakāmaphalapradaḥ\n3.68cd: yogināṃ yogasiddhyarthaṃ kim anyat paripṛcchasi"
    },
    {
      "tag": "p",
      "attributes": {},
      "text": "iti śrīmālinīvijayottare tantre mantroddhārādhikāras tṛtīyaḥ samāptaḥ"
    },
    {
      "tag": "p",
      "attributes": {},
      "text": "yogalakṣaṇadhikāraś caturthaḥ"
    },
    {
      "tag": "p",
      "attributes": {},
      "text": "4.1ab: athaitad upasaṃśrutya munayo muditekṣaṇāḥ\n4.1cd: praṇamya krauñcahantāraṃ punar ūcur idaṃ vacaḥ\n4.2ab: yogamārgavidhiṃ devyā pṛṣṭena parameṣṭhinā\n4.2cd: tatpratijñāvatāpy uktaṃ kimarthaṃ mantralakṣaṇam\n4.3ab: evam uktaḥ sa taiḥ samyak kārtikeyo mahāmatiḥ\n4.3cd: idam āha vacas teṣāṃ saṃdehavinivṛttaye\n4.4ab: yogam ekatvam icchanti vastuno 'nyena vastunā\n4.4cd: yad vastu jñeyam ity uktaṃ heyatvādiprasiddhaye\n4.5ab: dvirūpam api taj jñānaṃ vinā jñātuṃ na śakyate\n4.5cd: tatprasiddhyai śivenoktaṃ jñānaṃ yad upavarṇitam\n4.6ab: sabījayogasaṃsiddhyai mantralakṣaṇam apy alam\n4.6cd: na cādhikāritā dīkṣāṃ vinā yoge 'sti śāṅkare\n4.7ab: kriyājñānavibhedena sā ca dvedhā nigadyate\n4.7cd: dvividhā sā prakartavyā tena caitad udāhṛtam\n4.8ab: na ca yogādhikāritvam ekam evānayā bhavet\n4.8cd: api mantrādhikāritvaṃ muktiś ca śivadīkṣayā\n4.9ab: śrutvā caitat pater vākyaṃ romāñcitaśarīriṇī\n4.9cd: idam āha punar vākyam ambā munivarottamāḥ\n4.10ab: abhinnamālinīkāye tattvāni bhuvanāni ca\n4.10cd: kalāḥ padāni mantrāś ca yathāvad avadhāritāḥ\n4.11ab: bhinnayonis tu yā deva tvayoktā mālinī mama\n4.11cd: tasyā aṅge yathaitāni saṃsthitāni tathā vada\n4.12ab: evam ukto mahādevyā bhairavo bhūribhogadaḥ\n4.12cd: sphuraddhimāṃśusaṃtānaprakāśitadigantaraḥ\n4.13ab: surāsuraśiromaulimālālālitaśāsanaḥ\n4.13cd: uvāca madhurāṃ vācam imām akleśitāśayām\n4.14ab: yā mayā kathitā devi bhinnayonis tu mālinī\n4.14cd: tadaṅge saṃpravakṣyāmi sarvam etad yathā sthitam\n4.15ab: phe dharātattvam uddiṣṭaṃ dādijhānte 'nupūrvaśaḥ\n4.15cd: trayoviṃśatyabādīni pradhānāntāni lakṣayet\n4.16ab: ṭhādau ca saptake sapta puruṣādīni pūrvavat\n4.16cd: iṅagheṣu trayaṃ vidyād vidyātaḥ sakalāvadhi\n4.17ab: śivatattve gakārādināntān ṣoḍaśa lakṣayet\n4.17cd: kalāḥ padāni mantrāś ca bhuvanāni ca sundari\n4.18ab: pūrvavad veditavyāni tat saṅkhyārṇavibhedataḥ\n4.18cd: vidyātrayavibhāgena yathedānīṃ tathā śṛṇu\n4.19ab: niṣkale padam ekārṇaṃ tryarṇaikārṇam atha dvayam\n4.19cd: sakale tu parijñeyaṃ pañcaikārṇadvayaṃ dvaye\n4.20ab: caturekākṣare dve ca māyāditritaye mate\n4.20cd: caturakṣaram ekaṃ ca kālādidvitaye matam\n4.21ab: rañjake dvyarṇam uddiṣṭaṃ pradhāne tryarṇam iṣyate\n4.21cd: buddhau devāṣṭakavyāptyā padaṃ dvyakṣaram iṣyate\n4.22ab: tataḥ pañcāṣṭakavyāptyā dvyekadvidvyakṣarāṇi tu\n4.22cd: vidyāpadāni catvāri sārdhavarṇaṃ tu pañcamam\n4.23ab: ekaikasārdhavarṇāni trīṇi tattve tu pārthive\n4.23cd: parāṅge sarvam anyac ca varṇamantrakalādikam\n4.24ab: sārdhenāṇḍadvayaṃ vyāptam ekaikena pṛthag dvayam\n4.24cd: aparāyāḥ samākhyātā vyāptir eṣā vilomataḥ\n4.25ab: sārṇenāṇḍatrayaṃ vyāptaṃ triśūlena caturthakam\n4.25cd: sarvātītaṃ visargeṇa parāvyāptir udāhṛtā\n4.26ab: etat sarvaṃ parijñeyaṃ yoginā hitam icchatā\n4.26cd: ātmano vā pareṣāṃ vā nānyathā tad avāpyate\n4.27ab: dvāv eva mokṣadau jñeyau jñānī yogī ca śāṅkari\n4.27cd: pṛthaktvāt tatra [3] boddhavyaṃ phalakāṅkṣibhiḥ\n4.28ab: jñānaṃ ca trividhaṃ proktaṃ tatrādyaṃ śrutam iṣyate\n4.28cd: cintāmayam athānyac ca bhāvanāmayam eva ca\n4.29ab: śāstrārthasya parijñānaṃ vikṣiptasya śrutaṃ matam\n4.29cd: idam atredam atreti idam atropayujyate\n4.30ab: sarvam ālocya śāstrārtham ānupūrvyā vyavasthitam\n4.30cd: tadvac cintāmayaṃ jñānaṃ dvirūpam upadiśyate\n4.31ab: mandasvabhyastabhedena tatra svabhyastam ucyate\n4.31cd: suniṣpanne tatas tasmiñ jāyate bhāvanāmayam\n4.32ab: yato yogaṃ samāsādya yogī yogaphalaṃ labhet\n4.32cd: evaṃ vijñānabhedena jñānī proktaś caturvidhaḥ\n4.33ab: saṃprāpto ghaṭamānaś ca siddhaḥ siddhatamo 'nyathā\n4.33cd: yogī caturvidho devi yathāvat pratipadyate\n4.34ab: samāveśoktivad yogas trividhaḥ samudāhṛtaḥ\n4.34cd: tatra prāptopadeśas tu pāramparyakrameṇa yaḥ\n4.35ab: prāptayogaḥ sa vijñeyas trividho 'pi manīṣibhiḥ\n4.35cd: cetaso ghaṭanaṃ tattvāc calitasya punaḥ punaḥ\n4.36ab: yaḥ karoti tam icchanti ghaṭamānaṃ manīṣiṇaḥ\n4.36cd: tad eva cetasā nānyad dvitīyam avalambate\n4.37ab: siddhayogas tadā jñeyo yogī yogaphalārthibhiḥ\n4.37cd: yaḥ punar yatra tatraiva saṃsthito 'pi yathā tathā\n4.38ab: bhuñjānas tatphalaṃ tena hīyate na kathañ cana\n4.38cd: susiddhaḥ sa tu boddhavyaḥ sadāśivasamaḥ priye\n4.39ab: uttarottaravaiśiṣṭyam eteṣāṃ samudāhṛtam\n4.39cd: jñānināṃ yogināṃ caiva dvayor yogavid uttamaḥ\n4.40ab: yato 'sya jñānam apy asti pūrvo yogaphalojjhitaḥ\n4.40cd: yataś ca mokṣadaḥ proktaḥ svabhyastajñānavān budhaiḥ\n4.41ab: ity etat kathitaṃ sarvaṃ vijñeyaṃ yogipūjite\n4.41cd: tantrārtham upasaṃhṛtya samāsād yogināṃ hitam"
    },
    {
      "tag": "p",
      "attributes": {},
      "text": "iti śrīmālinīvijayottare tantre caturtho 'dhikāraḥ samāptaḥ"
    },
    {
      "tag": "p",
      "attributes": {},
      "text": "atha pañcamo 'dhikāraḥ"
    },
    {
      "tag": "p",
      "attributes": {},
      "text": "5.1ab: athātaḥ saṃpravakṣyāmi bhuvanādhvānam īśvari\n5.1cd: ādau kālāgnibhuvanaṃ śodhitavyaṃ prayatnataḥ\n5.2ab: avīciḥ kumbhīpākaś ca rauravaś ca tṛtīyakaḥ\n5.2cd: kūṣmāṇḍabhuvane śuddhe sarve śuddhā na saṃśayaḥ\n5.3ab: pātālāni tataḥ sapta teṣām ādau mahātalam\n5.3cd: rasātalaṃ tataś cānyat talātalam ataḥ param\n5.4ab: sutalaṃ nitalaṃ ceti vitalaṃ talam eva ca\n5.4cd: hāṭakena viśuddhena sarveṣāṃ śuddhir iṣyate\n5.5ab: tadūrdhvaṃ pṛthivī jñeyā saptadvīpārṇavānvitā\n5.5cd: devānām āśrayo merus tanmadhye saṃvyavasthitaḥ\n5.6ab: bhuvolokas tadūrdhve ca svarlokas tasya copari\n5.6cd: maho janas tapaḥ satyam ity etal lokasaptakam\n5.7ab: caturdaśavidho yatra bhūtagrāmaḥ pravartate\n5.7cd: sthāvaraḥ sarpajātiś ca pakṣijātis tathāparā\n5.8ab: mṛgasaṃjñaś ca paśvākhyaḥ pañcamo 'nyaś ca mānuṣaḥ\n5.8cd: paiśāco rākṣaso yākṣo gāndharvaś caindra eva ca\n5.9ab: saumyaś ca prājāpatyaś ca brāhmaś cātra caturdaśa\n5.9cd: sarvasyaivāsya saṃśuddhir brāhme saṃśodhite sati\n5.10ab: bhuvanaṃ vaiṣṇavaṃ tasmān madīyaṃ tadanantaram\n5.10cd: tatra śuddhe bhavec chuddhaṃ sarvam etan na saṃśayaḥ\n5.11ab: kālāgnipūrvakair ebhir bhuvanaiḥ pañcabhiḥ priye\n5.11cd: śuddhaiḥ sarvam idaṃ śuddhaṃ brahmāṇḍāntarvyavasthitam\n5.12ab: tadbahiḥ śatarudrāṇāṃ bhuvanāni pṛthak pṛthak\n5.12cd: daśa saṃśodhayet paścād ekaṃ tannāyakāvṛtam\n5.13ab: anantaḥ prathamas teṣāṃ kapālīśas tathāparaḥ\n5.13cd: agnirudro yamaś caiva nairṛto bala eva ca\n5.14ab: śīghro nidhīśvaraś caiva sarvavidyādhipo 'paraḥ\n5.14cd: śaṃbhuś ca vīrabhadraś ca vidhūmajvalanaprabhaḥ\n5.15ab: ebhir daśaikasaṃkhyātaiḥ śuddhaiḥ śuddhaṃ śataṃ matam\n5.15cd: upariṣṭāt puras teṣām aṣṭakāḥ pañca saṃsthitāḥ\n5.16ab: lakulī bhārabhūtiś ca diṇḍhyāṣāḍhī sapuṣkarau\n5.16cd: naimiṣaṃ ca prabhāsaṃ ca amareśam athāṣṭakam\n5.17ab: etat pratyātmakaṃ proktam ato guhyātiguhyakam\n5.17cd: tatra bhairavakedāramahākālāḥ samadhyamāḥ\n5.18ab: āmrātikeśajalpeśaśrīśailāḥ saharīndavaḥ\n5.18cd: bhīmeśvaramahendrāṭṭahāsāḥ savimaleśvarāḥ\n5.19ab: kanakhalaṃ nākhalaṃ ca kurukṣetraṃ gayā tathā\n5.19cd: guhyam etat tṛtīyaṃ tu pavitram adhunocyate\n5.20ab: sthānusvarṇākṣakāv ādyau bhadragokarṇakau parau\n5.20cd: mahākālāvimukteśarudrakoṭyambarāpadāḥ\n5.21ab: sthūlaḥ sthūleśvaraḥ śaṅkukarṇakālañjarāv api\n5.21cd: maṇḍaleśvaramākoṭadviraṇḍachagalāṇḍakau\n5.22ab: sthāṇvāṣṭakam iti proktam ahaṅkārāvadhi sthitam\n5.22cd: devayonyaṣṭakaṃ buddhau kathyamānaṃ mayā śṛṇu\n5.23ab: paiśācaṃ rākṣasaṃ yākṣaṃ gāndharvaṃ caindram eva ca\n5.23cd: tathā saumyaṃ saprājeśaṃ brāhmam aṣṭamam iṣyate\n5.24ab: yogāṣṭakaṃ pradhāne tu tatrādāv akṛtaṃ bhavet\n5.24cd: kṛtaṃ ca raibhavaṃ brāhmaṃ vaiṣṇavaṃ tadanantaram\n5.25ab: kaumāram aumaṃ śraikaṇṭham iti yogāṣṭakaṃ tathā\n5.25cd: puruṣe vāmabhīmograbhaveśānaikavīrakāḥ\n5.26ab: pracaṇḍomādhavājāś ca anantaikaśivāv atha\n5.26cd: krodheśacaṇḍau vidyāyāṃ saṃvarto jyotir eva ca\n5.27ab: kalātattve parijñeyau surapañcāntakau pare\n5.27cd: ekavīraśikhaṇḍīśaśrīkaṇṭḥāḥ kālam āśritāḥ\n5.28ab: mahātejaḥ prabhṛtayoḥ maṇḍaleśānasaṃjñakāḥ\n5.28cd: māyātattve sthitās tatra vāmadevabhavodbhavau\n5.29ab: ekapiṅgekṣaṇeśānabhuvaneśapuraḥsarāḥ\n5.29cd: aṅguṣṭhamātrasahitāḥ kālānalasamatviṣaḥ\n5.30ab: vidyātattve 'pi pañcāhur bhuvanāni manīṣiṇaḥ\n5.30cd: tatra hālāhalaḥ pūrvo rudraḥ krodhas tathāparaḥ\n5.31ab: ambikā ca aghorā ca vāmadevī ca kīrtyate\n5.31cd: īśvare pivanādyāḥ syur aghorāntā maheśvarāḥ\n5.32ab: raudrī jyeṣṭhā ca vāmā ca tathā śaktisadāśivau\n5.32cd: etāni sakale pañca bhuvanāni vidur budhāḥ\n5.33ab: evaṃ tu sarvatattveṣu śatam aṣṭādaśottaram\n5.33cd: bhuvanānāṃ parijñeyaṃ saṅkṣepān na tu vistarāt\n5.34ab: śuddhenānena śuddhyanti sarvāṇy api na saṃśayaḥ\n5.34cd: sarvamārgaviśuddhau tu kartavyāyāṃ mahāmatiḥ\n5.35ab: sakalāvadhi saṃśodhya śive yogaṃ prakalpayet\n5.35cd: bubhukṣoḥ sakalaṃ dhyātvā yogaṃ kurvīta yogavit\n5.36ab: ity eṣa kīrtito mārgo bhuvanākhyasya me mataḥ"
    },
    {
      "tag": "p",
      "attributes": {},
      "text": "iti śrīmālinīvijayottare tantre pañcamo 'dhikāraḥ samāptaḥ"
    },
    {
      "tag": "p",
      "attributes": {},
      "text": "atha dehamārgādhikāraḥ ṣaṣṭhaḥ"
    },
    {
      "tag": "p",
      "attributes": {},
      "text": "6.1ab: athāsya vastujātasya yathā dehe vyavasthitiḥ\n6.1cd: kriyate jñānadīkṣāsu tathedānīṃ nigadyate\n6.2ab: pādādhaḥ pañcabhūtāni vyāptyā dvyaṅgulayā nyaset\n6.2cd: dharātattvaṃ ca gulphāntam abādīni tataḥ kramāt\n6.3ab: tadvat tundopariṣṭāt tu parvaṣaṭkāvasānakam\n6.3cd: puṃstattvāt kalātattvāntaṃ tattvaṣaṭkaṃ vicintayet\n6.4ab: tato māyāditattvāni catvāri susamāhitaḥ\n6.4cd: caturaṅgulayā vyāptyā sakalāntāni bhāvayet\n6.5ab: śivatattvaṃ tataḥ paścāt tejorūpam anākulam\n6.5cd: sarveṣāṃ vyāpakatvena sabāhyābhyantaraṃ smaret\n6.6ab: ṣaṭtriṃśattattvabhedena nyāso 'yaṃ samudāhṛtaḥ\n6.6cd: adhunā pañca tattvāni yathā dehe tathocyate\n6.7ab: nābher ūrdhvaṃ tu yāvat syāt parvaṣaṭkam anukramāt\n6.7cd: dharātattvena gulphāntaṃ vyāptaṃ śeṣam ihāmbunā\n6.8ab: dvāviṃśatiś ca parvāṇi tadūrdhvaṃ tejasāvṛtam\n6.8cd: tasmād dvādaśa parvāṇi vāyuvyāptir udāhṛtā\n6.9ab: ākāśāntaṃ paraṃ śāntaṃ sarveṣāṃ vyāpakaṃ smaret\n6.9cd: śaktyādipañcakhaṇḍādhvavidhiṣv apy evam iṣyate\n6.10ab: trikhaṇḍe kaṇṭhaparyantam ātmatattvam udāhṛtam\n6.10cd: vidyātattvam atordhvaṃ ca śivatattvaṃ tu pūrvavat\n6.11ab: evaṃ tattvavidhiḥ prokto bhuvanādhvā tathocyate\n6.11cd: kālāgner vīrabhadrāntaṃ puraṣoḍaśakaṃ tataḥ\n6.12ab: gulphāntaṃ vinyased dhyātvā yathāvad anupūrvaśaḥ\n6.12cd: tasmād ekāṅgulavyāptyā lakulīśāditaḥ kramāt\n6.13ab: vinyaset tu dviraṇḍāntaṃ tryaṅgulaṃ chagalāṇḍakam\n6.13cd: tataḥ pādāṅgulavyāptyā devayogāṣṭakaṃ pṛthak\n6.14ab: tato 'py ardhāṅgulavyāptyā puraṣaṭkam anukramāt\n6.14cd: catuṣkaṃ tu dvaye 'nyasminn ekam ekatra cintayet\n6.15ab: uttarādikramād dvyekabhedo vidyādike traye\n6.15cd: kāle pratyekam uddiṣṭam ekaikaṃ tu yathākramaṃ\n6.16ab: maṇḍalādhipatīnāṃ tu vyāptir ardhāṅgulā matā\n6.16cd: tribhāganyūnaparvākhyā tritayasya tathopari\n6.17ab: dvitayasya ca saṃpūrṇā pañcakaṃ samudāhṛtam\n6.17cd: aṣṭakaṃ pañcakaṃ cānyad evam eva vilakṣayet\n6.18ab: bhuvanādhvavidhāv atra pūrvavac cintayec chivam\n6.18cd: padāni dvividhāny atra vargavidyāvibhedataḥ\n6.19ab: teṣāṃ tanmantravad vyāptir yathedānīṃ tathā śṛṇu\n6.19cd: caturaṅgulam ādyaṃ tu dve cānye 'ṣṭāṅgule pṛthak\n6.20ab: daśāṅgulāni trīṇy asmād ekaṃ pañcadaśāṅgulam\n6.20cd: caturbhir adhikaiś cānyad vyāpakaṃ navamaṃ mahat\n6.21ab: ūnaviṃśatike bhede padānāṃ vyāptir ucyate\n6.21cd: ekaikaṃ dvyaṅgulaṃ jñeyaṃ tatra pūrvaṃ padatrayam\n6.22ab: aṣṭāṅgulāni catvāri daśāṅgulam ataḥ param\n6.22cd: dvyaṅgule dve pade cānye ṣaḍaṅgulam ataḥ param\n6.23ab: dvādaśāṅgulam anyac ca dve 'nye pañcāṅgule pṛthak\n6.23cd: padadvayaṃ catuṣparva tathānye dve dviparvaṇī\n6.24ab: vyāpakaṃ padam anyac ca pūrvavat parikīrtitaṃ\n6.24cd: aparo 'yaṃ vidhiḥ proktaḥ parāparam ataḥ śṛṇu\n6.25ab: pūrvavat pṛthivītattvaṃ vijñeyaṃ caturaṅgulam\n6.25cd: sārdhadvyaṅgulamānāni dhiṣaṇāntāni lakṣayet\n6.26ab: pradhānaṃ tryaṅgulaṃ jñeyaṃ śeṣaṃ pūrvavad ādiśet\n6.26cd: pare 'pi pūrvavat pṛthvī tryaṅgulāny aparāṇi ca\n6.27ab: catuṣparva pradhānaṃ ca śeṣaṃ pūrvavad āśrayet\n6.27cd: dvividho 'pi hi varṇānāṃ ṣaḍvidho bheda ucyate\n6.28ab: tattvamārgavidhānena jñātavyaḥ paramārthataḥ\n6.28cd: padamantrakalādīnāṃ pūrvasūtrānusārataḥ\n6.29ab: tritayatvaṃ prakurvīta tattvavarṇoktavartmanā\n6.29cd: itthaṃ bhūtaśarīrasya guruṇā śivamūrtinā\n6.30ab: prakartavyā vidhānena dīkṣā sarvaphalapradā"
    },
    {
      "tag": "p",
      "attributes": {},
      "text": "iti śrīmālinīvijayottare tantre dehamārgādhikāraḥ ṣaṣṭhaḥ samāptaḥ"
    },
    {
      "tag": "p",
      "attributes": {},
      "text": "mudrādhikāraḥ saptamaḥ"
    },
    {
      "tag": "p",
      "attributes": {},
      "text": "7.1ab: athātaḥ saṃpravakṣyāmi mudrākhyāḥ śivaśaktayaḥ\n7.1cd: yābhiḥ saṃrakṣito mantrī mantrasiddhim avāpnuyāt\n7.2ab: triśūlaṃ ca tathā padmaṃ śaktiś cakraṃ savajrakam\n7.2cd: daṇḍadaṃṣṭre mahāpretā mahāmudrā khageśvarī\n7.3ab: mahodayā karālā ca khaṭvāṅgaṃ sakapālakam\n7.3cd: halaṃ pāśāṅkuśā ghaṇṭā mudgaras triśikho 'paraḥ\n7.4ab: āvāhasthāpanīrodhā dravyadā natir eva ca\n7.4cd: amṛtā yogamudreti vijñeyā vīravandite\n7.5ab: tarjanīmadhyamānāmā dakṣiṇasya prasāritāḥ\n7.5cd: kaṇiṣṭhāṅguṣṭhakākrāntās triśūlaṃ parikīrtitam\n7.6ab: padmākārau karau kṛtvā padmamudrāṃ pradarśayet\n7.6cd: saṃmukhau prasṛtau kṛtvā karāv antaritāṅgulī\n7.7ab: prasṛte madhyame lagne kaumāryāḥ śaktir iṣyate\n7.7cd: uttānavāmamuṣṭes tu dakṣa[6]\n7.8ab: [4] kṣipen muṣṭiṃ cakraṃ nārāyaṇīpriyam\n7.8cd: uttānavāmakasyordhvaṃ nyased dakṣam adhomukham\n7.9ab: kaniṣṭhāṅguṣṭhakau śliṣṭau śeṣāḥ syur maṇibandhagā\n7.9cd: vajramudreti vikhyātā aindrīsaṃtoṣakārikā\n7.10ab: ūrdhvaprasārito muṣṭir dakṣiṇo 'ṅguṣṭhagarbhagaḥ\n7.10cd: daṇḍamudreti vikhyātā vaivasvatakulapriyā\n7.11ab: vāmato vaktragāṃ kuryād vāmamuṣṭeḥ kaniṣṭhikām\n7.11cd: daṃṣṭreyaṃ kīrtitā devi cāmuṇḍākulanandinī\n7.12ab: vāmajānugataṃ pādaṃ but hastau pṛṣṭhapralambinau\n7.12cd: vikṛte locane grīvā bhagnā jihvā prasāritā\n7.13ab: sarvayogigaṇasyeṣṭā pretā yogīśvarī matā\n7.13cd: hastāv adhomukhau padbhyāṃ hṛdayāntaṃ nayed budhaḥ\n7.14ab: tiryag mukhāntam upari saṃmukhāv ūrdhvagau nayet\n7.14cd: mahāmudreti vikhyātā dehaśodhanakarmaṇi\n7.15ab: sarvakarmakarī caiṣā yogināṃ yogasiddhaye\n7.15cd: baddhvā padmāsanaṃ yogī nābhāv akṣeśvaraṃ nyaset\n7.16ab: daṇḍākāraṃ tu taṃ tāvan nayed yāvat kakhatrayam\n7.16cd: nigṛhya tatra tat tūrṇaṃ prerayet khatrayeṇa tu\n7.17ab: etāṃ baddhvā mahāvīraḥ khe gatiṃ pratipadyate\n7.17cd: adhomukhasya dakṣasya vāmam uttānam ūrdhvataḥ\n7.18ab: anāmāmadhyame tasya vāmāṅguṣṭhena pīḍayet\n7.18cd: tarjanyā tatkaniṣṭhāṃ ca tarjanīṃ ca kaniṣṭhayā\n7.19ab: madhyamānāmikābhyāṃ ca tadaṅguṣṭhaṃ nipīḍayet\n7.19cd: mudrā mahodayākhyeyaṃ mahodayakarī nṛṇām\n7.20ab: anāmikākaniṣṭhābhyāṃ sṛkviṇyau pravidārayet\n7.20cd: jihvāṃ ca lālayen mantrī hāhākāraṃ ca kārayet\n7.21ab: kruddhadṛṣṭiḥ karāleyaṃ mudrā duṣṭabhayaṅkarī\n7.21cd: vāmaskandhagato vāma muṣṭir ucchritatarjanī\n7.22ab: khaṭvāṅgākhyā smṛtā mudrā kapālam adhunā śṛṇu\n7.22cd: nimnaṃ pāṇitalaṃ dakṣam īṣat saṃkucitāṅguli\n7.23ab: kapālam iti vijñeyam adhunā halam ucyate\n7.23cd: muṣṭibaddhasya dakṣasya tarjanī vāmamuṣṭinā\n7.24ab: vakratarjaninā grastā halamudreti kīrtitā\n7.24cd: muṣṭyā pṛṣṭhagayor dakṣa vāmayos tarjanīdvayam\n7.25ab: vāmāṅguṣṭhāgrasaṃlagnaṃ pāśaḥ prasṛtakuñcitaḥ\n7.25cd: hale muṣṭir yathā vāmo dakṣahīnas tathāṅkuśaḥ\n7.26ab: adhomukhasthite vāme dakṣiṇāṃ tarjanīṃ budhaḥ\n7.26cd: cālayen madhyadeśasthāṃ ghaṇṭāmudrā priyā matā\n7.27ab: karāv ūrdhvamukhau kāryāv anyonyāntaritāṅgulī\n7.27cd: anāme madhyapṛṣṭhasthe tarjanyau mūlaparvage\n7.28ab: madhyame dve yute kārye kaniṣṭhe puruṣāvadhi\n7.28cd: tarjanyau madhyapārśvasthe virale parikalpite\n7.29ab: mudgaras triśikho hy eṣa kṣaṇād āveśakārakaḥ\n7.29cd: karābhyām añjaliṃ kṛtvā anāmāmūlaparvagau\n7.30ab: aṅguṣṭhau kalpayed vidvān mantrāvāhanakarmaṇi\n7.30cd: muṣṭī dvāv unnatāṅguṣṭhau sthāpanī parikīrtitā\n7.31ab: dvāv eva garbhagāṅguṣṭhau vijñeyā saṃnirodhinī\n7.31cd: dravyadā tu samākhyātā [4]tra saṃmukhī\n7.32ab: hṛdaye saṃmukhau hastau saṃlagnau prasṛtāṅgulī\n7.32cd: namaskṛtir iyaṃ mudrā mantravandanakarmaṇi\n7.33ab: anyonyāntaritāḥ sarvāḥ karayor aṅgulīḥ sthitāḥ\n7.33cd: kaniṣṭhāṃ dakṣiṇāṃ vāme 'nāmikāgre niyojayet\n7.34ab: dakṣiṇe ca tathā vāmaṃ tarjanīmadhyame tathā\n7.34cd: aṅguṣṭhau madhyamūlasthau mudreyam amṛtaprabhā\n7.35ab: dakṣiṇaṃ nābhimūle tu vāmasyopari saṃsthitam\n7.35cd: tarjanyaṅguṣṭhakau lagnau ucchritau yogakarmaṇi\n7.36ab: evaṃ mudrāgaṇaṃ mantrī badhnīyad dhṛdaye budhaḥ\n7.36cd: sarvāsāṃ vācakāś cāsāṃ oṃ hrīṃ nāma tato namaḥ"
    },
    {
      "tag": "p",
      "attributes": {},
      "text": "iti śrīmālinīvijayottare tantre mudrādhikāro saptamaḥ samāptaḥ"
    },
    {
      "tag": "p",
      "attributes": {},
      "text": "8.1ab: athātaḥ saṃpravakṣyāmi yajanaṃ sarvakāmadam\n8.1cd: yasya darśanamātreṇa yoginīsaṃmato bhavet\n8.2ab: tatrādau yāgasadanaṃ śubhe kṣetre manoramam\n8.2cd: kārayed agnikuṇḍena vartulena samanvitam\n8.3ab: pañcaviṃśatiparveṇa samantād ardhanābhinā\n8.3cd: turyāṃśamekhalenāpi parvauṣṭhena suśobhinā\n8.4ab: tataḥ snātvā jitadvandvo bhāvasnānena mantravit\n8.4cd: tac ca ṣaḍvidham uddiṣṭaṃ bhasmasnānādyanukramāt\n8.5ab: bhasmasnānaṃ mahāstreṇa bhasma saptābhimantritam\n8.5cd: malasnānāya saṃhārakrameṇoddhūlayet tanum\n8.6ab: vidyāṅgaiḥ pañcabhiḥ paścāc chiraḥ prabhṛti guṇṭhayet\n8.6cd: abhiṣekaṃ tu kurvīta mūlenaiva ṣaḍaṅginā\n8.7ab: tato 'vāsāḥ suvāsā ca hastau pādau ca dhāvayet\n8.7cd: ācamya mārjanaṃ kuryād vidyayā bhūrivarṇayā\n8.8ab: nyāsaṃ kṛtvā tu sāmānyām aghamarṣaṃ dvitīyayā\n8.8cd: upasthānaṃ ca mālinyā japec caikākṣarāṃ parām\n8.9ab: jalasnāne 'pi cāstreṇa mṛdaṃ saptābhimantritam\n8.9cd: pūrvavat tanum ālabhya malasnānaṃ samācaret\n8.10ab: vidhisnānādikaṃ cātra pūrvavat kiṃ tu vāriṇā\n8.10cd: sādhāraṇavidhisnāto vidyātritayamantritam\n8.11ab: toyaṃ vinikṣipen mūrdhni mantrasnānāya mantravit\n8.11cd: rajasā godhutenaiva vāyavyaṃ snānam ācaret\n8.12ab: mahāstram uccaran gacched dhyānayuk padasaptakam\n8.12cd: tad eva punar āgacched anusmṛtya parāparām\n8.13ab: varṣātapasamāyogād divyo .apy evaṃvidho mataḥ\n8.13cd: kiṃ tu tatra parāṃ mantrī sravantīm amṛtaṃ smaret\n8.14ab: astreṇāṅguṣṭhamūlāt tu vahnim utthāpya nirdahet\n8.14cd: svatanuṃ plāvayet paścāt parayaivāmṛtena tu\n8.15ab: sūryādau mantram ādāya gacched astram anusmaran\n8.15cd: yāgaveśmāstrasaṃśuddhaṃ viśec chucir anākulaḥ\n8.16ab: tatra dvārapatīn pūjya mahāstreṇābhimantritam\n8.16cd: puṣpaṃ vinikṣiped dhyātvā jvaladvighnapraśāntaye\n8.17ab: daśasv api tato 'streṇa dikṣu saṃkalpya rakṣaṇaṃ\n8.17cd: praviśed yāgasadanaṃ vahnivad vahnisaṃyutam\n8.18ab: pūrvāsyaḥ saumyavaktro vā viśeṣanyāsam ārabhet\n8.18cd: tatrādāv astramantreṇa kālānalasamatviṣā\n8.19ab: aṅguṣṭhāgrāt tanuṃ dagdhāṃ sabāhyābhyantarāṃ smaret\n8.19cd: vikīryamāṇaṃ tadbhasma dhyātvā kavacavāyunā\n8.20ab: śivabindusamākāram ātmānam anucintayet\n8.20cd: tato 'sya yojayec chaktiṃ so 'ham ity aparājitaḥ\n8.21ab: vidyāmūrtiṃ tato dadhyān mantreṇānena śāṅkari\n8.21cd: daṇḍākrāntaṃ mahāprāṇaṃ daṇḍārūḍhaṃ sanābhikam\n8.22ab: nitambaṃ tadadhastāc ca vāmastanam adhaḥ punaḥ\n8.22cd: kaṇṭhaṃ ca vāmaśikharaṃ vāmamudrāvibhūṣitam\n8.23ab: bindvardhacandrakhaṃ nādaśaktibinduvibhūṣitam\n8.23cd: eṣa piṇḍakaro devi navātmaka iti śrutaḥ\n8.24ab: sarvasiddhikaraś cāyaṃ sarahasyam udāhṛtaḥ\n8.24cd: eṣa tryarṇojjhito .adhastād dīrghaiḥ ṣaḍbhiḥ svarair yutaḥ\n8.25ab: ṣaḍaṅgāni hṛdādīni jātibhedena kalpayet\n8.25cd: kṣayaravalabījaiś ca dīptair binduvibhūṣitaiḥ\n8.26ab: vaktrāṇi kalpayet pūrvam ūrdhvavaktrāditaḥ kramāt\n8.26cd: pratyaṅgavidhisiddhyarthaṃ lalāṭādiṣv atho nyaset\n8.27ab: a lalāṭe dvitīyaṃ ca vaktre saṃparikalpayet\n8.27cd: i ī netradvaye dattvā u ū karṇadvaye nyaset\n8.28ab: ṛ .R nāsāpuṭe tadvad ḷ .L gaṇḍadvaye tathā\n8.28cd: e ai adhordhvadanteṣu o-aukārau tathoṣṭhayoḥ\n8.29ab: aṃ śikhāyāṃ visargeṇa jihvāṃ saṃparikalpayet\n8.29cd: dakṣiṇaskandhadordaṇḍa karāṅgulinakheṣu ca\n8.30ab: kavargaṃ vinyased vāme tadvac cādyam anukramāt\n8.30cd: ṭatādyau pūrvavad vargau nitamborvādiṣu nyaset\n8.31ab: pādyaṃ pārśvadvaye pṛṣṭhe jaṭhare hṛdy anukramāt\n8.31cd: tvagraktamāṃsasūtreṣu yavargaṃ parikalpayet\n8.32ab: śādyam asthivasāśukraprāṇakopeṣu pañcakam\n8.32cd: mūrtyaṅgāni tato dattvā śivam āvāhayed budhaḥ\n8.33ab: prāṇopari nyasen nābhiṃ tadūrdhve dakṣiṇāṅgulim\n8.33cd: vāmakarṇaprameyotaḥ sarvasiddhipradaḥ śivaḥ\n8.34ab: sadbhāvaḥ paramo hy eṣaḥ bhairavasya mahātmanaḥ\n8.34cd: aṅgāny anena kāryāṇi pūrvavat svarabhedataḥ\n8.35ab: mūrtiḥ sṛṣṭis tritattvaṃ ca aṣṭau mūrtyaṅgasaṃyutāḥ\n8.35cd: śivaḥ sāṅgaś ca ṣoḍhaiva nyāsaḥ saṃparikīrtitaḥ\n8.36ab: asyopari tataḥ śāktaṃ kuryān nyāsaṃ yathā śṛṇu\n8.36cd: mūrtau parāparāṃ nyasya tadvaktrāṇi ca mālinīm\n8.37ab: parāditritayaṃ paścāc chikhāhṛtpādagaṃ nyaset\n8.37cd: kavaktrakaṇṭhahṛnnābhiguhyorūpādagaṃ kramāt\n8.38ab: aghoryādyaṣṭakaṃ nyasya vidyāṅgāni tu pūrvavat\n8.38cd: tatas tv āvāhayec chaktiṃ sarvayoginamaskṛtām\n8.39ab: jīvaḥ prāṇapuṭāntasthaḥ kālānalasamadyutiḥ\n8.39cd: atidīptas tu vāmāṅghribhūṣito mūrdhni bindunā\n8.40ab: dakṣajānuyutaś cāyaṃ sarvamātṛgaṇānvitaḥ\n8.40cd: anena prīṇitāḥ sarvā dadate vāñchitaṃ phalam\n8.41ab: sadbhāvaḥ paramo hy eṣa mātṛṇāṃ paripaṭhyate\n8.41cd: tasmād enāṃ japen mantrī ya icchet siddhim uttamām\n8.42ab: rudraśaktisamāveśo nityam atra pratiṣṭhitaḥ\n8.42cd: yasmād eṣā parāśaktir bhedenānena kīrtitā\n8.43ab: yāvatyaḥ siddhayas tantre sarvāḥ syur anayā kṛtāḥ\n8.43cd: aṅgāni kalpayed asyāḥ pūrvavat svarabhedataḥ\n8.44ab: mūrtiḥ savaktrā śaktiś ca vidyātritaya eva ca\n8.44cd: aghoryādyaṣṭakaṃ ceti tathā vidyāṅgapañcakam\n8.45ab: sāṅgāś caiva parā śaktir nyāsaḥ prokto .atha ṣaḍvidhaḥ\n8.45cd: yāmalo 'yam ato nyāsaḥ sarvasiddhiprasiddhaye\n8.46ab: vāmo vāyaṃ vidhiḥ kāryo muktimārgāvalambibhiḥ\n8.46cd: varṇamantravibhedena pṛthag vā tatphalārthibhiḥ\n8.47ab: yāvantaḥ kīrtitā bhedaiḥ śaṃbhuśaktyaṇuvācakāḥ\n8.47cd: tāvatsv apy evam evāyaṃ nyāsaḥ pañcavidho mataḥ\n8.48ab: kiṃ tu bāhyas tu yo yatra sa tatrāṅgasamanvitaḥ\n8.48cd: ṣaṣṭhaḥ syād iti sarvatra ṣoḍhaivāyam udāhṛtaḥ\n8.49ab: svānuṣṭhānāvirodhena bhāvābhāvavikalpanaiḥ\n8.49cd: yāgadravyāṇi sarvāṇi kāryāṇi vidhivad budhaiḥ\n8.50ab: tato 'rghapātram ādāya bhāvābhāvavikalpitam\n8.50cd: tataś cāstrāgnisaṃdagdhaṃ śaktyambuplāvitaṃ śuci\n8.51ab: kartavyā yasya saṃśuddhir anyasyāpy atra vastunaḥ\n8.51cd: tasyānenaiva mārgeṇa prakartavyā vijānatā\n8.52ab: na cāsaṃśodhitaṃ vastu kiñcid apy atra kalpayet\n8.52cd: tena śuddhaṃ tu sarvaṃ yad aśuddham api tac chuci\n8.53ab: tad ambunā samāpūrya ṣaḍbhir aṅgaiḥ samarpya ca\n8.53cd: amṛtīkṛtya sarvāṇi tena dravyāṇi śodhayet\n8.54ab: ātmānaṃ pūjayitvā tu kuryād antaḥkṛtiṃ yathā\n8.54cd: tathā te kathayiṣyāmi sarvayogigaṇārcite\n8.55ab: ādāvauāv ādhāraśaktiṃ tu nābhyadhaś caturaṅgulām\n8.55cd: dharāṃ surodaṃ potaṃ ca kandaś ceti catuṣṭayam\n8.56ab: ekaikāṅgulam etat syāc chūlasyāmalasārakam\n8.56cd: tato nālam anantākhyaṃ daṇḍam asya prakalpayet\n8.57ab: lambikāvadhitaś cātra śūlordhvaṃ granthir iṣyate\n8.57cd: abhittvainaṃ mahādevi pāśajālamahārṇavam\n8.58ab: na sa yogam avāpnoti śivena saha mānavaḥ\n8.58cd: dharmaṃ jñānaṃ ca vairāgyam aiśvaryaṃ ca catuṣṭayam\n8.59ab: koṇeṣu cintayen mantrī āgneyādiṣv anukramāt\n8.59cd: gātrakāṇāṃ catuṣkaṃ ca dikṣu pūrvādiṣu smaret\n8.60ab: granther ūrdhvaṃ triśūlādho bhavitavyā catuṣkikā\n8.60cd: vidyātattvaṃ tad evāhuś chadanatrayasaṃyutam\n8.61ab: kakhalambikayor madhye tat tattvam anucintayet\n8.61cd: padmākṛti kakhatattvam aiśvaraṃ cintayed budhaḥ\n8.62ab: karṇikākesaropetaṃ sabījaṃ vikasat sitam\n8.62cd: pūrvapatrāditaḥ paścād vāmādinavakaṃ nyaset\n8.63ab: vāmā jyeṣṭhā ca raudrī ca kālī ceti tathā parā\n8.63cd: kalavikaraṇī caiva balavikaraṇī tathā\n8.64ab: balapramathanī cānyā sarvabhūtadamany api\n8.64cd: manonmanī ca madhye 'pi bhānumārgeṇa vinyaset\n8.65ab: vibhvādinavakaṃ cānyad vilomāt parikalpayet\n8.65cd: vibhur jñānī kriyā cecchā vāgīśī jvālinī tathā\n8.66ab: vāmā jyeṣṭhā ca raudrī ca sarvāḥ kālānalaprabhāḥ\n8.66cd: brahmaviṣṇuharāḥ pūrvaṃ ye śāktāḥ pratipāditāḥ\n8.67ab: dalakesaramadhyasthā maṇḍalānāṃ ta īśvarāḥ\n8.67cd: dhvani [?] cārkenduvahnīnāṃ saṃjñeyā paribhāvayet\n8.68ab: īśvaraṃ ca mahāpretaṃ prahasantaṃ sacetanam\n8.68cd: kālāgnikoṭivapuṣam ity evaṃ sarvam āsanam\n8.69ab: tasya nābhyutthitaṃ śaktiśūlaśṛṅgatrayaṃ smaret\n8.69cd: kakhatrayeṇa niryātaṃ dvādaśāntāvasānakam\n8.70ab: cintayet tasya śṛṅgeṣu śāktaṃ padmatrayaṃ tataḥ\n8.70cd: sarvādhiṣṭhāyakaṃ śuklamām ity etat paramāsanam\n8.71ab: tatropari tato mūrtiṃ vidyākhyām anucintayet\n8.71cd: ātmākhyāṃ ca tatas tasyāṃ pūrvanyāsaṃ śivātmakam\n8.72ab: tato madhye parāṃ śaktiṃ dakṣiṇottarayor dvayam\n8.72cd: parāparāṃ svarūpeṇa raktavarṇāṃ mahābalām\n8.73ab: icchārūpadharāṃ dhyātvā kiṃ cid ugrāṃ na bhīṣaṇām\n8.73cd: aparāṃ vāmaśṛṅge tu bhīṣaṇāṃ kṛṣṇapiṅgalām\n8.74ab: icchārūpadharāṃ devīṃ praṇatārtivināśinīm\n8.74cd: parāṃ cāpyāyanīṃ devīṃ candrakoṭyayutaprabhām\n8.75ab: ṣaḍvidhe 'pi kṛte śākte mūrtyādāv api cintayet\n8.75cd: vidyāṅgapañcakaṃ paścād āgneyyādiṣu vinyaset\n8.76ab: agnīśarakṣovāyūnāṃ dakṣiṇe ca yathākrama\n8.76cd: śaktyaṅgāni śivāṅgāni tathaiva vidhinā smaret\n8.77ab: kiṃ tu śakrādidikṣv astramantraṃ madhye ca locanam\n8.77cd: aghorādyaṣṭakaṃ dhyāyed aghoryādyaṣṭakānvitam\n8.78ab: sarvāsām āvṛtatvena lokapālāṃś ca bāhyataḥ\n8.78cd: sāstrān svamantraiḥ saṃcintya japaṃ paścāt samārabhet\n8.79ab: svarūpe tallayo bhūtvā ekaikāṃ daśadhā smaret\n8.79cd: jvalatpāvakasaṃkāśāṃ dhyātvā svāhāntam uccaret\n8.80ab: sakṛd ekaikaśo mantrī homakarmaprasiddhaye\n8.80cd: ity eva mānaso yāgaḥ kathitaḥ sāmudāyikaḥ\n8.81ab: etat triśūlam uddiṣṭam ekadaṇḍaṃ triśaktikam\n8.81cd: ittham etad avijñāya śaktiśūlaṃ varānane\n8.82ab: baddhvāpi khecarīṃ mudrāṃ notpatayaty avanītalāt\n8.82cd: ity etac chāmbhavaṃ proktam aṣṭāntaṃ śāktam iṣyate\n8.83ab: turyāntam āṇavaṃ vidyād iti śūlatrayaṃ matam\n8.83cd: pṛthag yāgavidhānena śakticakraṃ vicintayet\n8.84ab: tenāpi khecarīṃ baddhvā tyajaty evaṃ mahītalam\n8.84cd: tato 'bhimantrya dhānyāni mahāstreṇa trisaptadhā\n8.85ab: nikṣiped dikṣu sarvāsu jvalatpāvakavat smaret\n8.85cd: nirvighnaṃ tad gṛhaṃ dhyātvā saṃhṛtyeśadiśaṃ nayet\n8.86ab: pañcagavyaṃ tataḥ kuryād vadanaiḥ pañcabhir budhaḥ\n8.86cd: gomūtraṃ gomayaṃ caiva kṣīraṃ dadhi ghṛtaṃ tathā\n8.87ab: mantrayed ūrdhvaparyantaiḥ ṣaḍaṅgena kuśodakam\n8.87cd: mudre dravyāmṛtaṃ baddhvā tattvaṃ tasya vicintayet\n8.88ab: tena saṃprokṣayed bhūmiṃ svalpenānyannidhāpayet\n8.88cd: vāstuyāgaṃ tataḥ kuryān mālinyuccārayogataḥ\n8.89ab: puṣpair añjalim āpūrya phakārādi samuccaret\n8.89cd: dhyātvā śaktyantam adhvānaṃ nakārānte vinikṣipet\n8.90ab: gandhadhūpādikaṃ dattvā gaṇeśānaṃ prapūjayet\n8.90cd: ṣaḍuttham āsanaṃ nyasya praṇavena tatopari\n8.91ab: gām ity anena vighneśaṃ gandhapuṣpādibhir yajet\n8.91cd: asyāṅgāni gakāreṇa ṣaḍdīrghasvarayogataḥ\n8.92ab: trinetraṃ muditaṃ dhyātvā gajāsyaṃ vāmanākṛtim\n8.92cd: visarjya siddhikāmas tu mahāstram anupūjayet\n8.93ab: dattvānantaṃ tathā dharmaṃ jñānaṃ vairāgyam eva ca\n8.93cd: aiśvaryaṃ karṇikāṃ ceti ṣaḍuttham idam āsanam\n8.94ab: asyopari nyased dhyātvā khaḍgakheṭakadhāriṇam\n8.94cd: vikarālaṃ mahādaṃṣṭraṃ mahograṃ bhrūkuṭīmukham\n8.95ab: svāṅgaṣaṭkasamopetaṃ diṅmātṛparivāritam\n8.95cd: svārṇair evāṅgaṣaṭkaṃ tu phaṭkāraparidīpitam\n8.96ab: tadrūpam eva saṃcintya tato mātraṣṭakaṃ yajet\n8.96cd: indrāṇīṃ pūrvapatre tu savajrāṃ yugapat smaret\n8.97ab: āgneyiṃ śaktihastāṃ tu yāmyāṃ daṇḍakarāṃ tataḥ\n8.97cd: nairṛtīṃ varuṇānīṃ ca vāyavīṃ ca vicakṣaṇaḥ\n8.98ab: khaḍgapāśadhvajair yuktāṃ cintayed yugapat priye\n8.98cd: kauverīṃ mudgarakarām īśānīṃ śūlasaṃyutām\n8.99ab: gandhapuṣpādibhiḥ pūjya svatantre homam ācaret\n8.99cd: ādau ca kalaśaṃ kuryāt sahasrādhikamantritam\n8.100ab: sahasraṃ homayet tatra tato japtvā visarjayet\n8.100cd: śatam aṣṭottaraṃ pūrṇaṃ paścād yajanam ārabhet\n8.101ab: tatrādau kumbham ādāya hemādimayam avraṇam\n8.101cd: sarvamantrauṣadhīgarbhaṃ gandhāmbuparipūritam\n8.102ab: cūtapallavavaktraṃ ca sraksūtrasitakaṇṭhakam\n8.102cd: rakṣoghnatilakākrāntaṃ sitavastrayugāvṛtam\n8.103ab: śatāṣṭottarasaṃjaptaṃ mūlamantraprapūjitam\n8.103cd: vārdhāny api tathābhūtā kiṃ tu sāstreṇa pūjitā\n8.104ab: vikirair āsanaṃ dattvā pūrvoktaṃ tu vicakṣaṇaḥ\n8.104cd: indrādīn pūjayet paścāt svadikṣu proktasasvaraiḥ\n8.105ab: avicchinnāṃ tato dhārāṃ vārdhānyā pratipādayet\n8.105cd: bhrāmayet kalaśaṃ paścād brūyal lokeśvarān idam\n8.106ab: bho bhoḥ śakra tvayā svasyāṃ diśi vighnapraśāntaye\n8.106cd: sāvadhānena karmāntaṃ bhavitavyaṃ śivājñayā\n8.107ab: nītvā tatrāsane pūrvaṃ mūrtibhūtaṃ ghaṭaṃ nyaset\n8.107cd: tasya dakṣiṇadigbhāge vārdhānīṃ viniveśayet\n8.108ab: ātmamūrtyādipūjyāntaṃ kumbhe vinyasya mantravit\n8.108cd: gandhapuṣpādibhiḥ pūjya vārdhānyāṃ pūjayed imam\n8.109ab: gandhair maṇḍalakaṃ kṛtvā brahmasthāne vicakṣanaḥ\n8.109cd: tatra saṃpūjayet ṣaṭkaṃ trikaṃ vāpy ekam eva vā\n8.110ab: kuṇḍasyollekhanaṃ lekhaḥ kuṭṭanaṃ copalepanam\n8.110cd: catuṣpathākṣavāṭaṃ ca vajrasaṃsthāpanaṃ tathā\n8.111ab: kuśāstaraṇaparidhiviṣṭarāṇāṃ ca kalpanam\n8.111cd: sarvam astreṇa kūrvīta vidyām oṃ hrīm iti nyaset\n8.112ab: śivam om iti vinyasya saṃpūjya dvitayaṃ punaḥ\n8.112cd: tāmrapātre śarāve vā ānayej jātavedasam\n8.113ab: śivaśukram iti dhyātvā vidyāyonau vinikṣipet\n8.113cd: tatas tv āhūtayaḥ pañca vidyāṅgair eva homayet\n8.114ab: jananādi tataḥ karma sarvam evaṃkṛte kṛtam\n8.114cd: parāparām anusmṛtya dadyāt pūrṇāhutiṃ punaḥ\n8.115ab: saṃpūjya mātaraṃ vahneḥ pitaraṃ ca visarjayet\n8.115cd: carvādisādhanāyāgniṃ samuddhṛtya tataḥ punaḥ\n8.116ab: jvalitasyāthavā vahneś citiṃ vāmena vāyunā\n8.116cd: ākṛṣya hṛdi saṃkumbhya dakṣiṇena punaḥ kṣipet\n8.117ab: pūrṇāṃ ca pūrvavad dadyāc chivāgner aparo vidhiḥ\n8.117cd: śivarūpaṃ tam ālokya tasyātmāntaḥkṛtiḥ kramāt\n8.118ab: kuryād antaḥkṛtiṃ mantrī tato homaṃ samārabhet\n8.118cd: mūlaṃ śatena saṃtarpya tadaṅgāni ṣaḍaṅgataḥ\n8.119ab: śeṣāṇāṃ mantrajātīnāṃ daśāṃśenaiva tarpaṇam\n8.119cd: tataḥ praveśayec chiṣyāñ śucīn snātānupoṣitān\n8.120ab: praṇamya devadeveśaṃ catuṣṭayagataṃ kramāt\n8.120cd: pañcagavyaṃ caruṃ dadyād dantadhāvanam eva ca\n8.121ab: hṛdayena caroḥ siddhir yājñikaiḥ kṣīrataṇḍulaiḥ\n8.121cd: saṃpātaṃ saptabhir mantrais tataḥ ṣaḍbhāgabhājitam\n8.122ab: śivāgniguruśiṣyāṇāṃ vārdhānīkumbhayoḥ samam\n8.122cd: dantakāṣṭhaṃ tato dadyāt kṣīravṛkṣasamudbhavam\n8.123ab: tasya pātaḥ śubhaḥ prācīsaumyaiśāpy ordhvadiggataḥ\n8.123cd: aśubho 'nyatra tatrāpi homo 'ṣṭaśatiko bhavet\n8.124ab: bahiḥkarma tataḥ kuryād dikṣu sarvāsu daiśikaḥ\n8.124cd: oṃ kṣaḥ kṣaḥ sarvabhūtebhyaḥ svāheti manunāmunā\n8.125ab: samācamya kṛtanyāsaḥ samabhyarcya ca śaṅkaram\n8.125cd: [lacuna] gṛhe śuciḥ\n8.126ab: nyāsaṃ kṛtvā tu śiṣyāṇām ātmanaś ca viśeṣataḥ\n8.126cd: prabhāte nityakarmādi kṛtvā svapnaṃ vicārayet\n8.127ab: śubhaṃ prakāśayet teṣāṃ aśubhe homam ācaret\n8.127cd: tataḥ puṣpaphalādīnāṃ suveśābharaṇāḥ striyaḥ\n8.128ab: āpaduttaraṇaṃ caiva śubhadeśāvarohaṇam\n8.128cd: madyapānaṃ śiraśchedam āmamāṃsasya bhakṣaṇam\n8.129ab: devatādarśanaṃ sākṣāt tathā viṣṭānulepanam\n8.129cd: evaṃvidhaṃ śubhaṃ dṛṣṭvā siddhiṃ prāpnoty abhīpsitām\n8.130ab: etad evānyathābhūtaṃ duḥsvapna iti kīrtyate\n8.130cd: pakvamāṃsāśanābhyaṅgagartādipatanādikam\n8.131ab: tantroktāṃ niṣkṛtiṃ kṛtvā dvijatvāpādanaṃ tataḥ\n8.131cd: devāgnigurudevīnāṃ pūjāṃ kṛtvā sadā budhaḥ\n8.132ab: eteṣām anivedyaiva na kiṃ cid api bhakṣayet\n8.132cd: devadravyaṃ gurudravyaṃ caṇḍīdravyaṃ ca varjayet\n8.133ab: niṣphalaṃ naiva ceṣṭeta muhūrtam api mantravit\n8.133cd: yogābhyāsarato bhūyān mantrābhyāsarato 'pi vā\n8.134ab: ity evam ādisamayāñ śrāvayitvā visarjayet\n8.134cd: devadevaṃ tataḥ snānaṃ śiṣyāṇām ātmano 'pi vā\n8.135ab: kārayec chivakumbhena sarvaduṣkṛtahāriṇā\n8.135cd: ity etat sāmayaṃ karma samāsāt parikīrtitam"
    },
    {
      "tag": "p",
      "attributes": {},
      "text": "iti śrīmālinīvijayottare samayādhikāro 'ṣṭamaḥ sargaḥ"
    },
    {
      "tag": "p",
      "attributes": {},
      "text": "kriyādikṣādhikāro navamaḥ"
    },
    {
      "tag": "p",
      "attributes": {},
      "text": "9.1ab: athaiṣāṃ samayasthānāṃ kuryād dīkṣāṃ yada guruḥ\n9.1cd: tadādhivāsanaṃ kṛtvā [lacuna]\n9.2ab: sa ca pūrvaṃ diśaṃ samyak sūtram āsphālayet tataḥ\n9.2cd: tanmadhyāt pūrvavāruṇyā vaṅkayeta samāntaram\n9.3ab: pūrvāparasamāsena sūtreṇottaradakṣiṇam\n9.3cd: aṅkayed aparād aṅkād pūrvād api tathaiva te\n9.4ab: matsyamadhye kṣipet sūtram āyataṃ dakṣiṇottare\n9.4cd: matakṣetrārdhamānena madhyād dikṣv aṅkayet samam\n9.5ab: tadvad diksthāc ca koṇeṣu anulomavilomataḥ\n9.5cd: pātayet teṣu sūtrāṇi caturaśraprasiddhaye\n9.6ab: vedāśrite hi haste prāk pūrvam ardhaṃ vibhājayet\n9.6cd: hastārdhaṃ sarvatas tyaktvā pūrvodagyāmadiggatam\n9.7ab: guṇāṅgulasamair bhāgaiḥ śeṣam asya vibhājayet\n9.7cd: tryaṅgulaiḥ koṣṭakair ūrdhvais tiryak cāṣṭadvidhātmakaiḥ\n9.8ab: dvau dvau bhāgau parityajya punar dakṣiṇasaumyagau\n9.8cd: brahmaṇaḥ pārśvayor jīvāc caturthāt pūrvatas tathā\n9.9ab: bhāgārdhabhāgamānaṃ tu khaṇḍacandradvayaṃ dvayam\n9.9cd: tayor antas tṛtīye tu dakṣiṇottarapārśvayoḥ\n9.10ab: jīve khaṇḍenduyugalaṃ kuryād antarbhramād budhaḥ\n9.10cd: tayor aparamarmasthaṃ khaṇḍendudvayakoṭigam\n9.11ab: bahir mukhabhramaṃ kuryāt khaṇḍacandradvayaṃ dvayam\n9.11cd: tadvad brahmaṇi kurvīta bhāgabhāgārdhasaṃmitam\n9.12ab: tato dvitīyabhāgānte brahmaṇaḥ pārśvayor dvayoḥ\n9.12cd: dve rekhe pūrvage neye bhāgatryaṃśaśame budhaiḥ\n9.13ab: ekārdhendūrdhvakoṭisthaṃ brahmasūtrāgrasaṃgataṃ\n9.13cd: sūtradvayaṃ prakurvīta madhyaśṛṅgaprasiddhaye\n9.14ab: tadagrapārśvayor jīvāt sūtram ekāntare śritam\n9.14cd: ādidvitīyakhaṇḍendu koṇāt koṇāntam āśrayet\n9.15ab: tayor evāparāj jīvāt prathamārdhendukoṇataḥ\n9.15cd: tadvad eva nayet sūtraṃ śṛṅgadvitayasiddhaye\n9.16ab: kṣetrārdhe cāpare daṇḍo dvikaracchannapañcakaḥ\n9.16cd: dvikaraṃ pañca tadbhāgāḥ pañcapīṭhatirohitāḥ\n9.17ab: śeṣam anyad bhaved dṛśyaṃ pṛthutvād bhāgasaṃmitam\n9.17cd: ṣaḍvistṛtaṃ caturdīrghaṃ tadadho 'malasārakam\n9.18ab: vedāṅgulaṃ ca tadadho mūlaṃ tīkṣṇāgram iṣyate\n9.18cd: ādikṣetrasya kurvīta dikṣu dvāracatuṣṭayam\n9.19ab: hastāyāmaṃ tadardhaṃ tu vistarād api atasamam\n9.19cd: dviguṇaṃ bāhyataḥ kuryāt tataḥ padmaṃ yathā śṛṇu\n9.20ab: ekaikabhāgamānāni kuryād vṛttāni vedavat\n9.20cd: dikṣv aṣṭau punar apy aṣṭau jīvasūtrāṇi ṣoḍaśa\n9.21ab: dvayor dvayoḥ punar madhye tatsaṃkhyātāni pātayet\n9.21cd: eṣāṃ tṛtīyavṛttasthaṃ pārśvajīvasamaṃ bhramam\n9.22ab: etad antaṃ prakurvīta tato jīvāgram ānayet\n9.22cd: yatraiva kutra cit saṅgas tatsaṃbandhe sthirīkṛte\n9.23ab: tatra kṛtvā nayen mantrī patrāgrāṇāṃ prasiddhaye\n9.23cd: ekaikasmin dale kuryāt kesarāṇāṃ trayaṃ trayam\n9.24ab: dviguṇāṣṭāṅgulaṃ kāryaṃ tadvac chṛṅgakajatrayam\n9.24cd: tataḥ prapūjayen mantrī rajobhiḥ sitapūrakaiḥ\n9.25ab: raktaiḥ kṛṣṇais tathāpītair haritaiś ca viśeṣataḥ\n9.25cd: karṇikāḷpītavarṇena mūlamadhyāgradeśataḥ\n9.26ab: sitaṃ raktaṃ tathā pītaṃ kāryaṃ kesarajālakam\n9.26cd: dalāni śuklavarṇāni prativāraṇayā saha\n9.27ab: pītaṃ tadvac catuṣkoṇaṃ karṇikārdhasamaṃ bahiḥ\n9.27cd: sitaraktapītakṛṣṇais tatpādān vahnitaḥ kramāt\n9.28ab: caturbhir api śṛṅgāṇi tribhir maṇḍalam iṣyate\n9.28cd: daṇḍaḥ syān nīlaraktena pītamāmalasārakam\n9.29ab: raktaṃ śūlaṃ prakurvīta yat tat pūrvaṃ prakalpitam\n9.29cd: paścād dvārasya pūrveṇa tyaktvāṅgulacatuṣṭayam\n9.30ab: dvāraṃ vedāśri vṛttaṃ vā saṃkīrṇaṃ vā vicitritam\n9.30cd: ekadvitripuraṃ tulyaṃ sāmudgam atha vobhayam\n9.31ab: kapālakaṇṭhaśobhopa śobhādibahucitritam\n9.31cd: vicitrākārasaṃsthānaṃ vallīsūkṣmagṛhānvitam\n9.32ab: evam atra suniṣpanne gandhavastreṇa mārjanam\n9.32cd: kṛtvā snānaṃ prakurvīta pūrvoktenaiva karmaṇā\n9.33ab: praviśya pūrvavan mantrī upaviśya yathā purā\n9.33cd: nyasya pūrvoditaṃ sarvaṃ pañcadhā bhairavātmakam\n9.34ab: uttare vinyasec chṛṅge devadevaṃ navātmakam\n9.34cd: madhye bhairavasadbhāvaṃ dakṣiṇe ratiśekharam\n9.35ab: raktatvaṅmāṃsasūtrais tu vāmakarṇavibhūṣitam\n9.35cd: binduyuktaṃ prameyotaṃ ratiśekharam ādiśet\n9.36ab: śāktaṃ ca pūrvavat kṛtvā tarpayet pūrvavad budhaḥ\n9.36cd: punar abhyarcya deveśaṃ bhaktyā vijñāpayed idam\n9.37ab: gurutvena tvayaivāham ājñātaḥ parameśvara\n9.37cd: anugrāhyās tvayā śiṣyāḥ śivaśaktipracoditāḥ\n9.38ab: tad ete tadvidhāḥ prāptās tvam eṣāṃ kurv anugraham\n9.38cd: madīyāṃ tanum āviśya yenāhaṃ tvat samo bhavan\n9.39ab: karomy evam iti prokto harṣād utphullalocanaḥ\n9.39cd: tataḥ ṣaḍvidham adhvānam anenādhiṣṭhitaṃ smaret\n9.40ab: sṛṣṭyādipañcakarmāṇi niṣpādyāny asya cintayet\n9.40cd: śaktibhir jīvamūrtiḥ syād dvidhaivāsya parāparā\n9.41ab: mūrtāmūrtatvabhedena mām apy eṣānutiṣṭhati\n9.41cd: karaṇatvaṃ prayānty asya mantrā ye hṛdayādayaḥ\n9.42ab: evaṃbhūtaṃ śivaṃ dhyātvā tadgatenāntarātmanā\n9.42cd: bhāvyaṃ tanmayam ātmānaṃ daśadhāvartayec chivam\n9.43ab: triḥkṛtvā sarvamantrāṃś ca garbhāvaraṇasaṃsthitān\n9.43cd: sitoṣṇīṣaṃ tato buddhvā saptajaptaṃ navātmanā\n9.44ab: śivahastaṃ tataḥ kuryāt pāśaviśleṣakārakam\n9.44cd: prakṣālya gandhatoyena hastaṃ hastena kena cit\n9.45ab: gandhadigdho yajed devaṃ sāṅgam āsanavarjitam\n9.45cd: ātmany ālabhanaṃ kuryād grahaṇaṃ yojanaṃ tathā\n9.46ab: viyogaṃ ca tathoddhāraṃ pāśacchedādikaṃ ca yat\n9.46cd: evaṃ patitvam āsādya prapañcavyāptitaḥ śivam\n9.47ab: bhāvayet pṛthag ātmānaṃ tatsamānaguṇaṃ tataḥ\n9.47cd: maṇḍalastho 'ham evāyaṃ sākṣīvākhilakarmasu\n9.48ab: homādhikaraṇatvena vahnāv aham avasthitaḥ\n9.48cd: ā yāgāntam ahaṃ kumbhe saṃsthito vighnaśāntaye\n9.49ab: śiṣyadehe ca tatpāśa viśleṣatvaprasiddhaye\n9.49cd: sākṣāt svadehasaṃstho 'haṃ kartānugrahakarmaṇaḥ\n9.50ab: ity etat sarvam ālocya śodhyādhvānaṃ vicintayet\n9.50cd: dīkṣāṃ yenādhvanā mantrī śiṣyāṇāṃ kartum icchati\n9.51ab: tatraivālocayet sarvaṃ yāyāt padam anāmayam\n9.51cd: tatra tenāpṛthagbhūtvā punaḥ saṃcintayed idam\n9.52ab: aham eva paraṃ tattvaṃ mayi sarvam idaṃ jagat\n9.52cd: adhiṣṭhātā ca kartā ca sarvasyāham avasthitaḥ\n9.53ab: tatsamatvaṃ gato jantur mukta ity abhidhīyate\n9.53cd: evaṃ saṃcintya bhūyo 'pi śodhyam ādyaṃ samāśrayet\n9.54ab: śiṣyamaṇḍalavahnīnāṃ tatraikaṃ bhāvayet sthitam\n9.54cd: śodhyādhvānaṃ tu śiṣyāṇāṃ nyasya dehe puroktavat\n9.55ab: svena svenaiva mantreṇa svavyāptidhyānam āśrayet\n9.55cd: āgantu sahajaṃ śāktaṃ buddhvādau pāśapañjaraṃ\n9.56ab: bāhukaṇṭhaśikhāgreṣu triṣu (vṛt) triguṇatantunā\n9.56cd: svamantreṇa tatas tattvam āvāhyeṣṭvā pratarpya ca\n9.57ab: tatas tacchodhyayonīnāṃ vyāpinīṃ yoniṃ ānayet\n9.57cd: māyānte 'dhvani tām eva śuddhe vidyāṃ vicakṣaṇaḥ\n9.58ab: tasyāṃ saṃtarpaṇaṃ kṛtvā śiṣyam astreṇa tāḍayet\n9.58cd: ālabhya hṛdaye vidvāñ chivahastena taṃ punaḥ\n9.59ab: grahaṇaṃ tasya kūrvīta raśmimātrāviyogataḥ\n9.59cd: nāḍīmārgeṇa gatvā tu haṃhṛnmantrapuṭīkṛtam\n9.60ab: kṛtvātmasthaṃ tato yonau garbhādhānaṃ vicintayet\n9.60cd: tryarṇārdhākṣarayā mantrī sarvagarbhakriyānvitam\n9.61ab: bhogyabhoktṛtvasāmarthya niṣpattyā jananaṃ budhaḥ\n9.61cd: dakṣaśṛṅgasthayā mantrī prakurvīta sulocane\n9.62ab: pibatīpūrvikābhiś ca astrādyaiḥ parayāpi ca\n9.62cd: samyag āhutayo dadyād daśa pañca vicakṣaṇaḥ\n9.63ab: tato 'syāparayā kāryaṃ pāśavicchedanaṃ budhaiḥ\n9.63cd: bhuvaneśam athāmantrya tattveśvaram athāpi vā\n9.64ab: bhogabhāgā[lacuna] paścāt tam idam ādiśet\n9.64cd: bhuvaneśa tvayā nāsya sādhakasya śivājñayā\n9.65ab: pratibandhaḥ prakartavyo yātuḥ padam anāmayam\n9.65cd: utkṣepaṇaṃ tataḥ kuryāt tayaivādhyuṣṭavarṇayā\n9.66ab: avyāptimantrasaṃyogat pṛthaṅ mārgaviśuddhaye\n9.66cd: dadyād ekaikaśo dhyātvā āhutīnāṃ trayaṃ trayam\n9.67ab: tataḥ pūrṇāhutiṃ dadyāt parayā vauṣaḍantayā\n9.67cd: śiśum utkṣipya cātmasthaṃ taddehasthaṃ ca kārayet\n9.68ab: āhutīnāṃ trayaṃ dadyād dattvā pūrṇāhutiṃ budhaḥ\n9.68cd: mahāpāśupatāstreṇa vilomādiviśuddhaye\n9.69ab: visarjayitvā vāgīśīṃ tattvaṃ tu tadantaraṃ\n9.69cd: vilīnaṃ bhāvayec chuddhaṃ aśuddhe parameśvari\n9.70ab: kālāntavyāptisaṃśuddhau kṛtāyām evam ādarāt\n9.70cd: bāhupāśaṃ tu taṃ chittvā homayed ājyasaṃyutam\n9.71ab: māyātattve viśudhe tu kaṇṭhapāśe tathā budhaḥ\n9.71cd: māyāntamārgasaṃśuddhau dīkṣākarmaṇi sarvataḥ\n9.72ab: kriyāsv anuktamantrāsu yojayed aparām budhaḥ\n9.72cd: vidyādisakalānte ca tadvad eva parāparām\n9.73ab: yoyayen naiśvarād ūrdhvaṃ pibantyādikam aṣṭakam\n9.73cd: na cāpi sakalād ūrdhvam aṅgaṣaṭkaṃ vicakṣaṇaḥ\n9.74ab: niṣkale parayā kāryaṃ yat kiṃ cid vidhicoditam\n9.74cd: viśuddhe sakalānte tu śikhāṃ chittvā vicakṣaṇaḥ\n9.75ab: hutvā cājyaṃ tataḥ śiṣyaṃ snāpayed anupūrvataḥ\n9.75cd: ācamyābhyarcya deveśaṃ sruvam āpūrya sarpiṣā\n9.76ab: kṛtvā śiṣyaṃ tathātmasthaṃ mūlamantram anusmaret\n9.76cd: śivaśaktiṃ tathātmānaṃ śiṣyaṃ sarpis tathānalam\n9.77ab: ekīkurvañ chanair gacched dvādaśāntam ananyadhīḥ\n9.77cd: tatra kumbhakam āsthāya dhyāyan sakalaniṣkalam\n9.78ab: tiṣṭhet tāvad anudvigno yāvad ājyakṣayo bhavet\n9.78cd: evaṃ yukte pare tattve guruṇa śivamūrtinā\n9.79ab: na bhūyaḥ paśutāṃ eti dagdhamāyānibandhanaḥ\n9.79cd: vidhir eṣa samākhyāto dīkṣākarmaṇi bhauvane\n9.80ab: itarādhvavidhiṃ muktvā śivayogavidhiṃ tathā\n9.80cd: vilomakarma saṃtyajya dviguṇas tattvavartmani\n9.81ab: tadvac ca varṇamārge 'pi caturdhā padavartmani\n9.81cd: aṣṭadhā mantramārge 'pi kalākhye 'pi ca tad dvidhā\n9.82ab: trikhaṇḍe viṃśatiguṇaḥ sa eva parikīrtitaḥ\n9.82cd: iti sarvādhvasaṃśuddhiḥ samāsāt parikīrtitā\n9.83ab: sādhakācāryayoḥ karma kathyamānam ataḥ śṛṇu"
    },
    {
      "tag": "p",
      "attributes": {},
      "text": "iti śrīmālinīvijayottare tantre kriyādīkṣādhikāro navamaḥ samāptaḥ"
    },
    {
      "tag": "p",
      "attributes": {},
      "text": "abhiṣekādhikāro daśamaḥ"
    },
    {
      "tag": "p",
      "attributes": {},
      "text": "10.1ab: atha lakṣaṇasaṃpannaṃ siddhisādhanatatparam\n10.1cd: śāstrajñaṃ saṃyataṃ dhīram alubdham aśaṭhaṃ dṛḍham\n10.2ab: aparīkṣya gurus tadvat sādhakatve niyojayet\n10.2cd: samabhyarcya vidhānena pūrvavat parameśvaram\n10.3ab: dvitīye pūrvavat kumbhaṃ hemādimayam avraṇam\n10.3cd: sarvatra madhyapadmasya dakṣiṇaṃ dalam āśritam\n10.4ab: nāyakānāṃ pṛthaṅ mantrān pūjayet kusumādibhiḥ\n10.4cd: taṃ saṃtarpya sahasreṇa prakuryād abhiṣecanam\n10.5ab: bhadrapīṭhe śubhe sthāpya śrīparṇe dārunirmite\n10.5cd: pūrvāmukham udagvaktraṃ snātaṃ puṣpādyalaṅkṛtam\n10.6ab: kṛtamantratanuḥ samyak samyak ca kṛtamaṅgalaḥ\n10.6cd: śaṅkhabheryādinirghoṣair vedamaṅgalanisvanaiḥ\n10.7ab: sarvarājopacāreṇa kṛtvā tasyābhiṣecanam\n10.7cd: sadāśivasamaṃ dhyātvā tatas tam api bhūṣayet\n10.8ab: punaḥ saṃpūjya deveśaṃ mantram asmai daded budhaḥ\n10.8cd: puṣpākṣatatilopetaḥ sajala[lacuna]śvaraṃ nyaset\n10.9ab: so 'pi mūrdhani taṃ tadvan mūrtim āśritya dakṣiṇam\n10.9cd: abhiṣicya tato 'streṇa rudraśaktiṃ prakāśayet\n10.10ab: sa tayāliṅgya tanmantraṃ sahasreṇa pratarpayet\n10.10cd: tadā prabhṛti tanniṣṭhas tatsamānaguṇo bhavet\n10.11ab: ācāryasyābhiṣeko 'yaṃ sa[lacuna]mantravidhiṃ vinā\n10.11cd: kiṃ tu tasya [lacuna] adhivāsapadānvitam\n10.12ab: evam etat padaṃ prāpyaṃ duṣprāpyam akṛtātmanām\n10.12cd: sādhako mantrasiddhyarthaṃ mantravratam upācaret\n10.13ab: evaṃ kṛtvābhiṣekoktaṃ snātvā vidyādhipaṃ japet\n10.13cd: lakṣam ekaṃ daśāṃśena tasya tarpaṇam ācaret\n10.14ab: pūrvavac cābhiṣekaṃ ca kṛtvā brahmaśiro japet\n10.14cd: tallakṣyas tanmayo bhūtvā lakṣadvayam atandritaḥ\n10.15ab: lakṣadvayaṃ ca rudrāṇīṃ catuṣkaṃ tu puruṣṭutam\n10.15cd: lakṣāṇāṃ pañcakaṃ devi mahāpāśupataṃ japet\n10.16ab: sitaraktapītakṛṣṇa vicitrāmbarabhūṣaṇaḥ\n10.16cd: tataḥ saṃrakṣito mantrair ebhir apratimo bhavet\n10.17ab: avācyaḥ sarvaduṣṭānāṃ mantratejopabṛṃhitaḥ\n10.17cd: evaṃ cīrṇavrato bhūtvā yaṃ sādhayitum icchati\n10.18ab: dattvārghaṃ tasya lakṣāṇāṃ japen navakam ādarāt\n10.18cd: uttamadravyahomāc ca taddaśāṃśena tarpaṇam\n10.19ab: mahākṣmāpapalāny āhur uttamādīni tadvidaḥ\n10.19cd: madhyame dviguṇaṃ kṛtvā triguṇaṃ kanyase 'pi ca\n10.20ab: ājyaguggulanṛsnehā mahāmāṃsasamāḥ matāḥ\n10.20cd: dadhibilvapayaḥpadmāḥ kṣmāsamāḥ parikīrtitāḥ\n10.21ab: dhātrīdurvāmṛtāmīnāḥ samyag ājyasamā matāḥ\n10.21cd: tilādyair atha kurvīta navaṣaṭtriguṇaṃ kramāt\n10.22ab: pūrvam evam imaṃ kṛtvā siddher arghaṃ daded budhaḥ\n10.22cd: dattvārghaṃ tu japet tāvad yāvat siddhir abhīpsitā\n10.23ab: lakṣeṇaikena pṛthvīśaḥ sabhṛtyabalavāhanaḥ\n10.23cd: vaśam ānīyate devi dvābhyāṃ rājyam avāpnuyāt\n10.24ab: tribhir nidhānasaṃsiddhiś caturbhir balasiddhayaḥ\n10.24cd: pañcabhir medinī sarvā ṣaḍbhir apsarasāṃ gaṇaḥ\n10.25ab: saptabhiḥ sapta lokāś ca daśabhis tatsamo bhavet\n10.25cd: pañcāśadbhis tato gacched avyaktāntaṃ maheśvari\n10.26ab: māyāntaṃ ṣaṣtibhir lakṣair īśvarāntam aśītibhiḥ\n10.26cd: sakalāvaniparyantaṃ koṭijaptasya siddhyati\n10.27ab: athavā vīracittaḥ syāt kṛtvā sevāṃ yathoditām\n10.27cd: kṛṣṇabhūtadine rātrau vidhim enaṃ samācaret\n10.28ab: kṛtvā pūrvoditaṃ yāgaṃ hutvā dravyam athottaram\n10.28cd: ūrdhvakāyo japen mantrī suniṣkampottarāmukhaḥ\n10.29ab: tāvad yāvat samāyātā yogeśvaryaḥ samantataḥ\n10.29cd: kṛtvā kalakalārāvam atighoraṃ sudāruṇam\n10.30ab: bhūmau nipatya tiṣṭhanti veṣṭyāntaḥ sādhakeśvaram\n10.30cd: tāsāṃ kṛtvā namaskāraṃ bhittvā vāmāṅgam ātmanaḥ\n10.31ab: tadutthena tatas tāsāṃ dattvārghaṃ tatsamo bhavet\n10.31cd: ācāryo 'pi ca ṣaṇmāsaṃ maunī pratidinaṃ caret\n10.32ab: daśa pañca ca ye mantrāḥ pūrvam uktā mayā tava\n10.32cd: pūrvanyāsena saṃnaddhas trikālaṃ vahnikāryakṛt\n10.33ab: dhyāyet pūrvoditaṃ śūlaṃ brahmacaryaṃ samāśritaḥ\n10.33cd: kṛtvā pūrvoditaṃ yāgaṃ triśaktiparimaṇḍalam\n10.34ab: abhiṣiñcet tadātmānam ādāv ante ca daiśikaḥ\n10.34cd: evaṃ cīrṇavrato bhūtvā mantrī mantravid uttamaḥ\n10.35ab: nigrahānugrahaṃ karma kurvan na pratihanyate\n10.35cd: śuddhayor vinyasen mūla madhyāditritaye trayam\n10.36ab: vāmāṅguṣṭhe tule netre tarjanyām astram eva ca\n10.36cd: akṣahrīm iti khaṇḍena śabdarāśiṃ niveśayet\n10.37ab: naphahrīm ityanenāpi śaktimūrtiṃ vicakṣaṇaḥ\n10.37cd: viparītamahāmudrā prayogān mūlam eva ca\n10.38ab: svasthāneṣu tathāṅgāni nyāsaḥ sāmānya ity ayam"
    },
    {
      "tag": "p",
      "attributes": {},
      "text": "iti śrīmālinīvijayottare 'bhiṣekādhikāro daśamaḥ samāptaḥ"
    },
    {
      "tag": "p",
      "attributes": {},
      "text": "dīkṣādhikāra ekādaśaḥ"
    },
    {
      "tag": "p",
      "attributes": {},
      "text": "11.1ab: athātaḥ saṃpravakṣyāmi dīkṣāṃ paramadurlabhām\n11.1cd: bhuktimuktikarīṃ samyak sadyaḥpratyayakārikām\n11.2ab: nāsyāṃ maṇḍalakuṇādi kiṃ cid apy upayujyate\n11.2cd: na ca nyāsādikaṃ pūrvaṃ snānādi ca yathecchayā\n11.3ab: praviśya yāgasadanaṃ sūpaliptaṃ sucarcitam\n11.3cd: prāṅmukhodaṅmukho vāpi supuṣpāmbarabhūṣitaḥ\n11.4ab: dīptāṃ śaktim anusmṛtya pādāgrān mastakāvadhi\n11.4cd: mahāmudrāprayogena nirdagdhāṃ cintayet tanum\n11.5ab: anulomaprayogāc ca mālinīm amṛtaprabhām\n11.5cd: cintayet tanuniṣpattyai taddhyānagatamānasaḥ\n11.6ab: śodhyādhvānaṃ tato dehe pūrvoktam anucintayet\n11.6cd: tataḥ saṃśodhya vastūni śaktyaivāmṛtatāṃ nayet\n11.7ab: parāsaṃpuṭamadhyasthāṃ mālinīṃ sarvakarmasu\n11.7cd: yojayet vidhānajñaḥ parāṃ vā kevalāṃ priye\n11.8ab: gaṇeśaṃ pūjayitvā tu purā vighnapraśāntaye\n11.8cd: tataḥ svagurum ārabhya pūjayed gurupaddhatim\n11.9ab: gaṇeśādhas tataḥ sarvaṃ yajen mantrakadambakam\n11.9cd: tatpatīnāṃ tato 'rghaṃ tatraiva paripūjayet\n11.10ab: antyādhaḥ pūjayed vidyāṃ tadvad vidyāṃ maheśvarīm\n11.10cd: mantravidyāgaṇasyāntaḥ kulaśaktiṃ niveśayet\n11.11ab: pūrvayāmyāparodakṣu māheśyādicatuṣṭayam\n11.11cd: indrāṇīpūrvakaṃ tadvad aiśādidala antagam\n11.12ab: tatropari nyased devaṃ kūṭarūpāṇunāmunā\n11.12cd: jīvaṃ daṇḍasamākrāntaṃ śūlasyopari saṃsthitam\n11.13ab: dakṣāṅguliṃ tato 'dhastāt tato vāmapayodharam\n11.13cd: nābhikaṇṭhau tatodhastād vāmaskandhavibhūṣaṇau\n11.14ab: śivajihvānvitaḥ paścāt tadūrdhvoṣṭhena copari\n11.14cd: sarvayoginicakrāṇām adhipo 'yam udāhṛtaḥ\n11.15ab: asyāpy uccāraṇād eva saṃvittiḥ syāt paroditā\n11.15cd: tato vīrāṣṭakaṃ paścāc chaktyuktavidhinā yajet\n11.16ab: prabhūtair vividhair iṣṭvā gandhadhūpaiḥ sragādibhiḥ\n11.16cd: śrīkārapūrvakaṃ nāma pādāntaṃ parikalpayet\n11.17ab: tataḥ śiṣyaṃ samāhūya bahudhā suparīkṣitam\n11.17cd: rudraśaktyā tu saṃprokṣya devāgre viniveśayet\n11.18ab: bhujau tasya samālokya rudraśaktyā pradīpayet\n11.18cd: tathaivāpy arpayet puṣpaṃ karayor gandhadigdhayoḥ\n11.19ab: nirālambau tu tau dhyātvā śaktyākṛṣṭau vicintayet\n11.19cd: śaktimantritanetreṇa baddhvā netre tu pūrvavat\n11.20ab: tataḥ prakṣepayet puṣpaṃ sā śaktis tatkarasthitā\n11.20cd: yatra tat patate puṣpaṃ tatkulaṃ tasya lakṣayet\n11.21ab: mukham udghāṭya taṃ paścāt pādayoḥ pratipātayet\n11.21cd: tato 'sya mastake cakraṃ hastayoś cārcya yogavit\n11.22ab: taddhastau prerayec chaktyā yāvan mūrdhāntam āgatau\n11.22cd: śivahastavidhiḥ proktaḥ sadyaḥpratyayakārakaḥ\n11.23ab: carukaṃ dāpayet paścāṭ kharjūrādiphalodbhavam\n11.23cd: śaktyālambāṃ tanuṃ kṛtvā sthāpayed agrataḥ śiśoḥ\n11.24ab: puṣpakṣepaprayogena hastam ākṛṣya dakṣiṇam\n11.24cd: carukaṃ grāhayen mantrī taddhyānagatamānasaḥ\n11.25ab: śivahastaprayogena samāropya mukhaṃ nayet\n11.25cd: anenaiva vidhānena kṣīravṛkṣasamudbhavam\n11.26ab: dantakāṣṭhaṃ dadet devi ṣoḍaśāṅgulam āyatam\n11.26cd: eteṣāṃ cālanān mantrī śaktipātaṃ parīkṣayet\n11.27ab: mandatīvrādibhedena mandatīvrādikān budhaḥ\n11.27cd: ity ayaṃ samayī proktaḥ saṃsthitoktena vartmanā\n11.28ab: cikīrṣuś ca yadāḷdīkṣām asyaivārpitamānasaḥ\n11.28cd: tad iṣṭvā pūrvavad yogī kuleśaṃ tam anukramāt\n11.29ab: saṃpūjya pūrvavac chiṣyam ṛjudehe vilokayet\n11.29cd: śaktiṃ saṃcintya pādāgrān mastakāntaṃ vicakṣaṇaḥ\n11.30ab: śodhyādhvānaṃ tato nyasya sarvādhvavyāptibhāṣanām\n11.30cd: śaktitattvādibhedena pūrvoktena ca vartmanā\n11.31ab: upaviśya tatas tasya vidhānam idam ācaret\n11.31cd: mūlaśodhyāt samārabhya śaktiṃ dīptānalaprabhām\n11.32ab: yojayec chodhyasaṃśuddhi bhāvanāgatamānasaḥ\n11.32cd: evaṃ sarvāṇi śodhyāni nirdahantīm anāmayām\n11.33ab: śive saṃcintayel līnāṃ niṣkale sakale 'pi vā\n11.33cd: yoginā yojitā mārge svajātīyasya poṣaṇam\n11.34ab: kurute nirdahaty anyad bhinnajātikadambakam\n11.34cd: anayā śodhyamānasya śiṣyasyāsya mahāmatiḥ\n11.35ab: lakṣayec cihnasaṃghātam ānandādikam ādarāt\n11.35cd: ānanda udbhavaḥ kampo nidrā ghūrṇiś ca pañcamī\n11.36ab: evam āviṣṭayā śaktyā mandatīvrādibhedataḥ\n11.36cd: pāśastobhapaśugrahau prakurvīta yathecchayā\n11.37ab: gṛhītasya punaḥ kuryān niyogaṃ śeṣabhuktaye\n11.37cd: athavā kasya cin nāyam āveśaḥ saṃprajāyate\n11.38ab: tad enaṃ yugapac chaktyā sabāhyābhyantare dahet\n11.38cd: tayā saṃdahyamāno 'sau cchinnamūla iva drumaḥ\n11.39ab: patate kāśyapīpṛṣṭhe ākṣepaṃ vā karoty asau\n11.39cd: yasya tv evam api syān na taṃ caivopalavat tyajet\n11.40ab: pṛthaktattvavidhau dīkṣāṃ yogyatāvaśyavarjinaḥ\n11.40cd: tattvābhyāsavidhānena vakṣyamāṇena kārayet\n11.41ab: iti saṃdīkṣitasyāsya mumukṣoḥ śeṣavartanam\n11.41cd: kulakrameṣṭir ādeśyā pañcāvasthāsamanvitā\n11.42ab: bubhukṣos tu prakurvīta samyagyogābhiṣecanam\n11.42cd: tatreṣṭvā pūrvavad dehaṃ vistīrṇair vibudhair budhaiḥ [?]\n11.43ab: hemādidīpakān aṣṭau ghṛtenāruṇavartikān\n11.43cd: kulāṣṭakena saṃbodhya śivaṃ śaṅkhe prapūjayet\n11.44ab: sarvaratnauṣadhīgarbhe gandhāmbuparipūrite\n11.44cd: tenābhiṣecayet taṃ tu śivahastoktavartmanā\n11.45ab: ācāryasyābhiṣeko 'yam adhikārapadānvitaḥ\n11.45cd: kuryāt piṇḍādibhis tadvac catuḥṣaṣṭiṃ pradīpakān\n11.46ab: abhiṣiktavidhāv eva sarvayogigaṇena tu\n11.46cd: viditau bhavatas tatra gurur mokṣaprado bhavet\n11.47ab: anayoḥ kathayej jñānaṃ trividhaṃ sarvam apy alam\n11.47cd: svakīyājñāṃ daded yogī svakriyākaraṇaṃ prati"
    },
    {
      "tag": "p",
      "attributes": {},
      "text": "iti śrīmālinīvijayottare tantre dīkṣādhikāra ekādaśaḥ samāptaḥ"
    },
    {
      "tag": "p",
      "attributes": {},
      "text": "dhāraṇādhikāro dvādaśaḥ"
    },
    {
      "tag": "p",
      "attributes": {},
      "text": "12.1ab: athaitāṃ devadevasya śrutvā vācam atisphuṭām\n12.1cd: praharṣotphullanayanā jagadānandakāriṇī\n12.2ab: saṃtoṣāmṛtasaṃtṛptā devī devagaṇārcitā\n12.2cd: praṇamyāndhakahantāraṃ punar āheti bhāratīm\n12.3ab: pūrvam eva tvayā proktaṃ yogī yogaṃ samabhyaset\n12.3cd: tasyābhyāsaḥ kathaṃ kāryaḥ kathyatāṃ tripurāntaka\n12.4ab: evam ukto jagaddhātryā bhairavo bhayanāśanaḥ\n12.4cd: prāha prasannagambhīrāṃ giram etām udāradhīḥ\n12.5ab: yogābhyāsavidhiṃ devi kathyamānaṃ mayā śṛṇu\n12.5cd: sthirībhūtena yeneha yogī siddhim avāpsyati\n12.6ab: guhāyāṃ bhūgṛhe vāpi niḥśabde sumanorame\n12.6cd: sarvabādhāvinirmukte yogī yogaṃ samabhyaset\n12.7ab: jitāsano jitamanā jitaprāṇo jitendriyaḥ\n12.7cd: jitanidro jitakrodho jitodvego gatavyathaḥ\n12.8ab: lakṣyabhedena vā sarvam athavā cittabhedataḥ\n12.8cd: dharādiśaktiparyantaṃ yogīśas tu prasādhayet\n12.9ab: vyomavigrahabindvarṇabhuvanadhvanibhedataḥ\n12.9cd: lakṣyabhedaḥ smṛtaḥ ṣoḍhā yathāvad upadiśyate\n12.10ab: bāhyābhyantarabhedena samuccayakṛtena ca\n12.10cd: trividhaṃ kīrtitaṃ vyoma daśadhā bindur iṣyate\n12.11ab: kadambagolakākāraḥ sphurattārakasaprabhaḥ\n12.11cd: śuklādibhedabhedena eko 'pi daśadhā mataḥ\n12.12ab: ciñcinīcīravākādiprabhedād daśadhā dhvaniḥ\n12.12cd: vigrahaḥ svāṇubhedāc ca dvidhā bhinno 'py anekadhā\n12.13ab: bhuvanānāṃ na saṅkhyāsti varṇānāṃ sā śatārdhikā\n12.13cd: ekasminn api sādhye vai lakṣed atrānuṣaṅgataḥ\n12.14ab: anyāny api phalāni syur lakṣyabhedaḥ sa ucyate\n12.14cd: ekam eva phalaṃ yatra cittabhedas tv asau mataḥ\n12.15ab: homadīkṣāviśuddhātmā samāveśopadeśavān\n12.15cd: yaṃ siṣādhayiṣur yogam ādāv eva samācaret\n12.16ab: hastayos tu parābījaṃ nyasya śaktim anusmaret\n12.16cd: mahāmudrāprayogena viparītavidhau budhaḥ\n12.17ab: jvaladvahnipratīkāśāṃ pādāgrān mastakāntikam\n12.17cd: namaskāraṃ tataḥ paścād baddhvā hṛdi dhṛtānilaḥ\n12.18ab: svarūpeṇa parābījam atidīptam anusmaret\n12.18cd: tasya mātrātrayaṃ dhyāyet kakhatrayavinirgatam\n12.19ab: tatas tālaśatād yogī samāveśam avāpnuyāt\n12.19cd: brahmaghno 'pi hi saptāhāt prativāsaram abhyaset\n12.20ab: evam āviṣṭadehas tu yathoktaṃ vidhim ācaret\n12.20cd: yaḥ punar guruṇaivādau kṛtāveśavidhikramaḥ\n12.21ab: sa vāsanānubhāvena bhūmikājayam ārabhet\n12.21cd: gaṇanāthaṃ namaskṛtya saṃsmṛtya trigurukramam\n12.22ab: samyag āviṣṭadehaḥ syād iti dhyāyed ananyadhīḥ\n12.22cd: svadehaṃ hemasaṅkāśaṃ turyāśraṃ vajralāñchitam\n12.23ab: tato gurutvam āyāti saptaviṃśatibhir dinaiḥ\n12.23cd: divasāt saptamād ūrdhvaṃ jaḍatā cāsya jāyate\n12.24ab: ṣaḍbhir māsair jitavyādhir drutahemanibho bhavet\n12.24cd: vajradehas tribhiś cābdair navanāgaparākramaḥ\n12.25ab: eṣā te pārthivī śuddhā dhāraṇā parikīrtitā\n12.25cd: ādyā pūrvodite devi bhede pañcadaśātmake\n12.26ab: savyāpāraṃ smared dehaṃ drutahemasamaprabham\n12.26cd: upaviṣṭaṃ ca turyāśre maṇḍale vajrabhūṣite\n12.27ab: saptāhād gurutām eti māsād vyādhivivarjitaḥ\n12.27cd: ṣaḍbhir māsair dharāntaḥsthaṃ sarvaṃ jānāti tattvataḥ\n12.28ab: tribhir abdair mahīṃ bhuṅkte saptāmbhonidhimekhalām\n12.28cd: dvitīyaḥ kathito bhedas tṛtīyam adhunā śṛṇu\n12.29ab: tadvad eva smared dehaṃ kiṃ tu vyāpāravarjitam\n12.29cd: pūrvoktaṃ phalam āpnoti tadvat pātālasaṃyutam\n12.30ab: caturthe hṛdgataṃ dhyāyed dvādaśāṅgulam āyatam\n12.30cd: pūrvavarṇasvarūpeṇa savyāpāram atandritaḥ\n12.31ab: prāpya pūrvoditaṃ sarvaṃ pātālādhipatir bhavet\n12.31cd: tad eva sthiram āpnoti nirvyāpāre tu pañcame\n12.32ab: sphuratsūryanibhaṃ pītaṃ ṣaṣṭhe kṛṣṇaghanāvṛtam\n12.32cd: nistaraṅgaṃ smaret tadvat saptame 'pi vicakṣaṇaḥ\n12.33ab: dvaye 'py atra sthirībhūte bhūr bhuvaḥ svar iti trayam\n12.33cd: vetti bhuṅkte ca lokānāṃ puroktair eva vatsaraiḥ\n12.34ab: sakalaṃ hṛdayāntaḥstham ātmānaṃ kanakaprabham\n12.34cd: svaprabhādyotitāśeṣa dehāntam anucintayet\n12.35ab: savyāpārādibhedena saptalokīṃ tu pūrvavat\n12.35cd: vetti bhuṅkte sthirībhūte bhede 'smin navame budhaḥ\n12.36ab: ravibimbanibhaṃ pītaṃ pūrvavad dvitayaṃ smaret\n12.36cd: brahmalokam avāpnoti pūrvoktenaiva vartmanā\n12.37ab: adhaḥprakāśakaṃ pītaṃ dvirūpaṃ pūrvavan mahat\n12.37cd: cintayen matsamo bhūtvā mallokam anugacchati\n12.38ab: sabāhyābhyantaraṃ pītaṃ tejaḥ sarvaprakāśakam\n12.38cd: cintayec chatarudrāṇām adhipatvam avāpnuyāt\n12.39ab: ity evaṃ pṛthivītattvam abhyasyaṃ daśapañcadhā\n12.39cd: yogibhir yogasiddhyarthaṃ tatphalāni bubhukṣayā\n12.40ab: yogyatāvaśagā jātā yasya yatraiva vāsanā\n12.40cd: sa tatraiva niyoktavyo dīkṣākāle vicakṣaṇaiḥ\n12.41ab: yo yatra yojitas tattve sa tasmān na nivartate\n12.41cd: tatphalaṃ sarvam āsādya śivayukto 'pavṛjyate\n12.42ab: ayukto 'py adhvasaṃśuddhiṃ saṃprāpya bhuvaneśataḥ\n12.42cd: śuddhaḥ śivatvam āyāti dagdhasaṃsārabandhanaḥ"
    },
    {
      "tag": "p",
      "attributes": {},
      "text": "iti śrīmālinīvijayottare tantre prathamadhāraṇādhikāro dvādaśaḥ\nsamāptaḥ"
    },
    {
      "tag": "p",
      "attributes": {},
      "text": "jalādimahābhūtajayādhikāras trayodaśaḥ"
    },
    {
      "tag": "p",
      "attributes": {},
      "text": "13.1ab: athātaḥ sampravakṣyāmi dhāraṇāṃ vāruṇīm imām\n13.1cd: yayā saṃsiddhayogena jalāntādhipatir bhavet\n13.2ab: jalāntaḥsthaṃ smared dehaṃ sitaṃ śītaṃ suvartulam\n13.2cd: sabāhyābhyantaraṃ yogī nānyad astīti cintayet\n13.3ab: evam abhyasyatas tasya saptāhāt klinnatā bhavet\n13.3cd: pittavyādhiparityakto māsena bhavati dhruvam\n13.4ab: snigdhāṅgaḥ snigdhadṛṣṭiś ca nīlakuñcitamūrdhajaḥ\n13.4cd: bhavaty abdena yogīndras tribhir varṣati meghavat\n13.5ab: ity eṣā vāruṇī proktā prathamā śuddhadhāraṇā\n13.5cd: adhunā saṃpravakṣyāmi bhedair bhinnām imāṃ punaḥ\n13.6ab: pūrvavac cintayed dehaṃ savyāpāraṃ sitaṃ svakam\n13.6cd: jalopari sthitaṃ devi tadgatenāntarātmanā\n13.7ab: saptāhān mucyate rogaiḥ sarvaiḥ pittasamudbhavaiḥ\n13.7cd: ṣaṇmāsāj jāyate sthairyaṃ yadi tanmayatāṃ gataḥ\n13.8ab: jalāvaraṇavijñānam abdair asya tribhir bhavet\n13.8cd: nirvyāpāraprabhede 'pi sarvatra varuṇopamaḥ\n13.9ab: sa yāti vāruṇaṃ tattvaṃ bhūmikāḥ kramaśo 'bhyaset\n13.9cd: pūrvavat kaṇṭhamadhyastham ātmānaṃ dvādaśāṅgulam\n13.10ab: saṃsmarañ jalatattveśaṃ prapaśyaty acirād dhruvam\n13.10cd: taddṛṣṭiḥ sthiratām eti svarūpe pañcame sthire\n13.11ab: dvibhede 'pi sthirībhūte candrabimbe ghanāvṛte\n13.11cd: tatsamānatvam abhyeti tataḥ sakalarūpiṇī\n13.12ab: cintyate deham āpūrya sitavarṇena tejasā\n13.12cd: tad eva sthiratām eti tatra susthiratāṃ gate\n13.13ab: ghanamuktendubimbābhaṃ tataḥ samanucintayet\n13.13cd: tatpatitvaṃ samabhyeti dvitīye sthiratāṃ vrajet\n13.14ab: adhaḥprakāśakaṃ śuklaṃ tatas tejo vicintayet\n13.14cd: vidyeśvaratvam āpnoti jalāvaraṇasaṃbhavam\n13.15ab: svadehavyāpini dhyāte tatrasthe śuklatejasi\n13.15cd: sarvādhipatyam āpnoti susthire tatra susthiram\n13.16ab: dhyeyatattvasamānatvam avasthātritaye sthire\n13.16cd: dvitaye ca tadīśāna saṃvittir upajāyate\n13.17ab: dvitaye 'nyatra tattulyaḥ sthiro bhavati yogavit\n13.17cd: ṣaṭke sarveśatām eti dvitaye 'nyatra tu cyutiḥ\n13.18ab: ity ayaṃ sarvatattveṣu bhede pañcadaśātmake\n13.18cd: jñeyo vidhir vidhānajñaiḥ phalapañcakasiddhidaḥ\n13.19ab: tat phalāntaram etasmād uktaṃ yac cāpi vakṣyate\n13.19cd: anuṣaṅgaphalaṃ jñeyaṃ tat sarvam avicārataḥ\n13.20ab: itīyaṃ vāruṇī proktā prabhedair daśapañcabhiḥ\n13.20cd: yogināṃ yogasiddhyartham āgneyīm adhunā śṛṇu\n13.21ab: trikoṇaṃ cintayed dehaṃ raktajvālāvalīdharam\n13.21cd: svaśarīrotthito vahnir jvalan vai sarvadāhakaḥ\n13.22ab: saptabhir divasair devi taikṣṇyam asyopajāyate\n13.22cd: vātaśleṣmabhavaiḥ sarvair māsān mucyati sādhakaḥ\n13.23ab: nidrāhīnaś ca bahvāśī svalpaviṇmūtrakṛd bhavet\n13.23cd: icchayā nirdahed yad yat spṛṣṭaṃ vastu ṛtukṣayāt\n13.24ab: tryabdād agnisamo bhūtvā krīḍaty agnir yathecchayā\n13.24cd: sarvaṃ nirdahati kruddhaḥ saśailavanakānanam\n13.25ab: trikoṇamaṇḍalārūḍham ātmānam anucintayet\n13.25cd: savyāpārādibhedena sarvatrāpi vicakṣaṇaḥ\n13.26ab: saptāhād vyādhibhir hīnaḥ ṣaṇmāsād agnivad bhavet\n13.26cd: tribhir abdaiḥ sa saṃpūrṇaṃ tejastattvaṃ prapaśyati\n13.27ab: yacchaktibhede yad dṛṣṭaṃ tat tadbhede sthirībhavet\n13.27cd: pūrvavat tālumadhyastham ātmānaṃ jvalanaprabham\n13.28ab: dhyāyan prapaśyate tejas tattveśān akhilān kramāt\n13.28cd: dhūmākrāntāgnisaṃkāśaṃ ravibimbasamākṛtim\n13.29ab: dhyāyaṃs tanmadhyatas tejas tattveśasamatāṃ vrajet\n13.29cd: prabhāhatatamojālaṃ vidhūmāgnisamaprabham\n13.30ab: tatraiva sakalaṃ dhyāyet tatpatitvam avāpnuyāt\n13.30cd: divasāgniprabhākāraṃ tatra tejo vicintayet\n13.31ab: tanmantreśvaratām eti tatra susthiratām gataḥ\n13.31cd: maṇipradīpasaṃkāśaṃ tejas tatra prakāśayet\n13.32ab: mantreśeśatvam abhyeti yogī tanmayatāṃ gataḥ\n13.32cd: sabāhyābhyantaraṃ tejo dhyāyan sarvatra tadgataḥ\n13.33ab: tasmān na cyavate sthānād āsaṃhāram akhaṇḍitaḥ\n13.33cd: saṃhāre tu paraṃ śāntaṃ padam abhyeti śāṅkaram\n13.34ab: ity eṣā pañcadaśadhā kathitā vahnidhāraṇā\n13.34cd: svadehaṃ cintayet kṛṣṇaṃ vṛttaṃ ṣaḍbindulāñchitam\n13.35ab: calaṃ sacūcūśabdaṃ ca vāyavīṃ dhāraṇāṃ śritaḥ\n13.35cd: calatvaṃ kaphajavyādhivicchedād vāyuvad bhavet\n13.36ab: ṣaṇmāsam abhyased yogī tadgatenāntarātmanā\n13.36cd: yojanānāṃ śataṃ gatvā muhūrtād ety akhedataḥ\n13.37ab: vatsarais tu tribhiḥ sākṣād vāyurūpadharo bhavet\n13.37cd: cūrṇayaty adrisaṃghātaṃ vṛkṣān unmūlayaty api\n13.38ab: kruddhaś cālayate śakraṃ sabhṛtyabalavāhanam\n13.38cd: nīlāñjananibhaṃ deham ātmīyam anucintayet\n13.39ab: pūrvoktaṃ sarvam āpnoti ṣaṇmāsān nātra saṃśayaḥ\n13.39cd: tryabdāt prapaśyate vāyu tattvaṃ tanmayatāṃ gataḥ\n13.40ab: bhruvor madhye smared rūpam ātmano 'ñjanasaṃnibham\n13.40cd: paśyate vāyutattveśān āśugān akhilān api\n13.41ab: ghanāvṛtendranīlābharavibimbasamākṛtim\n13.41cd: dhyāyaṃs tatsamatām eti tatsaṃlīno yadā bhavet\n13.42ab: bhinnendranīlasaṃkāśaṃ sakalaṃ tatra cintayet\n13.42cd: tanmantreśatvam āpnoti tatas tasyeśatām api\n13.43ab: sarvavyāpini tadvarṇe dhyāte tejasy avāpnuyāt\n13.43cd: tadāpradhṛṣyatām eti tatrādhordhvavisarpiṇi\n13.44ab: itīyaṃ kathitā divyā dhāraṇā vāyusambhavā\n13.44cd: svadehaṃ vāyuvad dhyātvā tadabhāvam anusmaran\n13.45ab: divasaiḥ saptabhir yogī śūnyatāṃ pratipadyate\n13.45cd: māsamātreṇa bhogīndrair api daṣṭo na muhyati\n13.46ab: sarvavyādhiparityakto valīpalitavarjitaḥ\n13.46cd: ṣaṇmāsād gaganākāraḥ sūkṣmarandhrair api vrajet\n13.47ab: vatsaratritayāt sākṣād vyomavac ca bhaviṣyati\n13.47cd: icchayaiva mahākāyaḥ sūkṣmadehas tathecchayā\n13.48ab: acchedyaś cāpy abhedyaś ca cchidrāṃ paśyati medinīm\n13.48cd: śatapuṣparasocchiṣṭam ūṣāgarbhakhavan nijam\n13.49ab: dehaṃ cintayatas tryabdād vyomajñānaṃ prajāyate\n13.49cd: pūrvoktaṃ ca phalaṃ sarvaṃ saptāhādikam āpnuyāt\n13.50ab: lalāṭe cintayet tadvad dvādaśāṅgulam āyatam\n13.50cd: tattattveśān kramāt sarvān prapaśyaty agrataḥ sthitān\n13.51ab: rāhugrastendubimbābhaṃ dhyāyaṃs tatsamatāṃ vrajet\n13.51cd: sakalaṃ candrabimbābham tatrastham anucintayet\n13.52ab: tanmantreśatvam āpnoti jyotsnayā cendratām api\n13.52cd: tayaivādhovisarpiṇyā sabāhyābhyantaraṃ budhaḥ\n13.53ab: mantreśvareśatām āpya vijñānam atulaṃ labhet\n13.53cd: tayā cordhvavisarpiṇyā jyotsnayāmṛtarūpayā\n13.54ab: svatantratvam anuprāpya na kva cit pratihanyate\n13.54cd: ity evaṃ pañcatattvānāṃ dhāraṇāḥ parikīrtitāḥ\n13.55ab: śuddhādyasthā tu saṃvittir bhūtāveśo 'tra pañcadhā\n13.55cd: tāsv eva saṃdadhac cittaṃ viṣādikṣaya ātmanaḥ\n13.56ab: anyasyām api saṃvittau yasyām eva nijecchayā\n13.56cd: cetaḥ samyak sthirīkuryāt tayā tatphalam aśnute\n13.57ab: ekāpi bhāvyamāneyam avāntaravibhedataḥ\n13.57cd: antarāyatvam abhyeti tatra kuryān na saṃsthitim\n13.58ab: saṃsthitiṃ tatra kurvanto na prāpsyanty uttamaṃ phalam\n13.58cd: dhāraṇāpañcake siddhe piśācādyā guṇāṣṭakāḥ\n13.59ab: aindrāntāḥ pañca siddhyanti yogināṃ bhedato 'pi vā\n13.59cd: iṣṭāḥ pañcadaśāvasthāḥ krameṇaiva samabhyasan\n13.60ab: tryabdād ādyāṃ prasādhyānyāṃ dvābhyām ekena cāparām\n13.60cd: ṣaṇmāsāt pañcabhiś cānyāṃ caturbhis tribhir eva ca\n13.61ab: dvābhyām ekena pakṣeṇa daśabhiḥ pañcabhir dinaiḥ\n13.61cd: tribhir dvābhyām athaikena vyastecchoḥ pūrvavat kramaḥ\n13.62ab: śāśvataṃ padam āpnoti bhuktvā siddhiṃ yathepsitām"
    },
    {
      "tag": "p",
      "attributes": {},
      "text": "iti śrīmālinīvijayottare tantre bhūtajayādhikāras trayodaśaḥ samāptaḥ"
    },
    {
      "tag": "p",
      "attributes": {},
      "text": "tanmātradhāraṇādhikāraś caturdaśaḥ"
    },
    {
      "tag": "p",
      "attributes": {},
      "text": "14.1ab: atha gandhādipūrvāṇāṃ tanmātrāṇām anukramāt\n14.1cd: dhāraṇāḥ saṃpravakṣyāmi tatphalānāṃ prasiddhaye\n14.2ab: pītakaṃ gandhatanmātraṃ turyāśraṃ parvasaṃmitam\n14.2cd: nāsārandhrāgragaṃ dhyāyed vajralāñchanalāñchitam\n14.3ab: daśamād divasād ūrdhvaṃ yogino 'nanyacetasaḥ\n14.3cd: kvāpi gandhaḥ samāyāti dvidhābhūto 'py anekadhā\n14.4ab: tato 'sya ṛtumātreṇa śuddho gandhaḥ sthirībhavet\n14.4cd: ṣaḍbhir māsaiḥ svayaṃ gandha maya eva bhaviṣyati\n14.5ab: yo yatra rocate gandhas taṃ tatra kurute bhṛśam\n14.5cd: tryabdāt siddhim avāpnoti prepsitāṃ pāñcabhautikīm\n14.6ab: tadūrdhvam ātmano rūpaṃ tatra saṃcintayed yadi\n14.6cd: gandhāvaraṇavijñānaṃ tribhir abdair avāpnuyāt\n14.7ab: īṣaddīptiyutaṃ tatra tanmaṇḍalavivarjitam\n14.7cd: dhyāyan prapaśyate sarvān gandhāvaraṇavāsinaḥ\n14.8ab: dharātattvoktabimbābhaṃ tatraivam anucintayan\n14.8cd: tatsamānatvam abhyeti pūrvavad dvitaye sthire\n14.9ab: svarūpaṃ tatra saṃcintya bhāsayantam adhaḥsthitam\n14.9cd: tadīśatvam avāpnoti pūrvoktenaiva vartmanā\n14.10ab: dharātattvoktavat sarvam ata ūrdhvam anusmaran\n14.10cd: tadrūpaṃ phalam āpnoti gandhāvaraṇasaṃsthitam\n14.11ab: rasarūpām ato vakṣye dhāraṇāṃ yogisevitām\n14.11cd: yayā sarvarasāvāptir yoginaḥ saṃprajāyate\n14.12ab: jalabudbudasaṃkāśaṃ rājanāḍyagrasaṃsthitaṃ\n14.12cd: cintayed rasatanmātraṃ jihvāgrādhāram ātmanaḥ\n14.13ab: suśītaṃ ṣaḍrasaṃ snigdhaṃ tadgatenāntarātmanā\n14.13cd: tato 'sya māsamātreṇa rasāsvādaḥ pravartate\n14.14ab: lavaṇādīn parityajya yadā madhuratāṃ gataḥ\n14.14cd: tadā tan nigiran yogī ṣaṇmāsān mṛtyujid bhavet\n14.15ab: jarāvyādhivinirmuktaḥ kṛṣṇakeśo 'cyutadyutiḥ\n14.15cd: jīved ācandratārārkam abhyasyaṃś ca kva cit kva cit\n14.16ab: pūrvoktabudbudākāraṃ svarūpam anucintayan\n14.16cd: nīrāvaraṇavijñānam āpnotīti kim adbhutam\n14.17ab: tam eva dyutisaṃyuktaṃ dhyāyann ādhāravarjitam\n14.17cd: paśyate vatsaraiḥ sarvaṃ rasāvaraṇam āśritam\n14.18ab: jalatattvoktabimbādi tadūrdhvam anucintayan\n14.18cd: pūrvoktaṃ sarvam āpnoti rasāvaraṇajaṃ sphuṭam\n14.19ab: ato rūpavatīṃ vakṣye divyadṛṣṭipradāṃ śubhām\n14.19cd: dhāraṇāṃ sarvasiddhyarthaṃ rūpatanmātram āśritām\n14.20ab: ekāntastho yadā yogī bahirmīlitalocanaḥ\n14.20cd: śaratsaṃdhyābhrasaṃkāśaṃ yat tat kiṃ cit prapaśyati\n14.21ab: tatra cetaḥ samādhāya yāvad āste daśāhnikam\n14.21cd: tāvat sa paśyate tatra bindūn sūkṣmatamān api\n14.22ab: ke cit tatra sitā raktāḥ pītā nīlās tathāpare\n14.22cd: tān dṛṣṭvā teṣu saṃdadhyān mano 'tyantam ananyadhīḥ\n14.23ab: ṣaṇmāsāt paśyate teṣu rūpāṇi subahūni ca\n14.23cd: tryabdāt tāny eva tejobhiḥ pradīptāni sthirāṇi ca\n14.24ab: tāny abhyasyaṃs tato dvyabdād bimbākārāṇi paśyati\n14.24cd: tato 'bdāt paśyate tejaḥ ṣaṇmāsāt puruṣākṛti\n14.25ab: trimāsād vyāpakaṃ tejo māsāt sarvaṃ visarpitam\n14.25cd: kālakramāc ca pūrvoktaṃ rūpāvaraṇam āśritam\n14.26ab: sarvaṃ phalam avāpnoti divyadṛṣṭiś ca jāyate\n14.26cd: itīyaṃ kalpanāśūnyā dhāraṇākṛtakoditā\n14.27ab: daśapañcavidho bhedaḥ svayam evātra jāyate\n14.27cd: ato 'syāṃ niścayaṃ kuryāt kim anyaiḥ śāstraḍambaraiḥ\n14.28ab: ataḥ sparśavatīm anyāṃ kathayāmi tavādhunā\n14.28cd: dhāraṇāṃ tu yayā yogī vajradehaḥ prajāyate\n14.29ab: ṣaṭkoṇamaṇḍalāntaḥstham ātmānaṃ paribhāvayet\n14.29cd: rūkṣam añjanasaṃkāśaṃ pratyaṅgasphuritākulam\n14.30ab: tato 'sya daśabhir devi divasais tvaci sarvataḥ\n14.30cd: bhavet pipīlikāsparśas tatas tam anucintayan\n14.31ab: vajradehatvam āsādya pūrvoktaṃ pūrvaval labhet\n14.31cd: pūrvoktamaṇḍalākāraṃ pūrvarūpaṃ vicintayan\n14.32ab: sparśatattvāvṛtijñānaṃ labhan kena nivāryate\n14.32cd: hīnamaṇḍalam ātmānaṃ dhyāyet tatpatisiddhaye\n14.33ab: yayā saṃsiddhayā sarva sparśavedī bhaviṣyati\n14.33cd: karṇau pidhāya yatnena nimīlitavilocanaḥ\n14.34ab: saṃśṛṇoti mahāghoṣaṃ cetas tatrānusaṃdadhet\n14.34cd: dīpyate jāṭharo vahnis tato 'sya daśabhir dinaiḥ\n14.35ab: dūrāc chravaṇavijñānaṃ ṣaṇmāsād upajāyate\n14.35cd: yas tasyānte dhvanir mandaḥ kiṃ cit kiṃ cid vibhāvyate\n14.36ab: sakalātmā sa vijñeyas tadabhyāsād ananyadhīḥ\n14.36cd: śabdāvaraṇavijñānam āpnoti sthiratāṃ gatam\n14.37ab: yaḥ punaḥ śrūyate śabdas tadante śaṅkhanādavat\n14.37cd: pralayākalarūpaṃ tad abhyasyaṃ tatphalepsubhiḥ\n14.38ab: sa evātitarām anyaśabdapracchādako yadā\n14.38cd: vijñānākala ity uktas tadāsāv aparājite\n14.39ab: manohlādakaro yo 'nyas tadante saṃvibhāvyate\n14.39cd: sa mantra iti vijñeyo yogibhir yogakāṅkṣibhiḥ\n14.40ab: tatas tu śrūyate yo 'nyaḥ śāntaghaṇṭāninādavat\n14.40cd: sa mantreśa iti proktaḥ sarvasiddhiphalapradaḥ\n14.41ab: ghaṇṭānādavirāmānte yaḥ śabdaḥ saṃprajāyate\n14.41cd: mantreśeśapadaṃ tad dhi siddhīnāṃ kāraṇaṃ mahat\n14.42ab: anilenāhatā vīṇā yādṛṅ nādaṃ vimuñcati\n14.42cd: tādṛśo yo dhvanis tatra taṃ vidyāc chāmbhavaṃ padaṃ\n14.43ab: pṛthag vā kramaśo vāpi sarvān etān samabhyaset\n14.43cd: prāpnoti sarvavit siddhīḥ śabdāvaraṇam āśritāḥ\n14.44ab: ity etāḥ kathitāḥ pañca tanmātrāṇāṃ tu dhāraṇāḥ"
    },
    {
      "tag": "p",
      "attributes": {},
      "text": "iti śrīmālinīvijayottare tantre tanmātradhāraṇādhikāraś caturdaśaḥ\nsamāptaḥ"
    },
    {
      "tag": "p",
      "attributes": {},
      "text": "akṣadhāraṇādhikāraḥ pañcadaśaḥ"
    },
    {
      "tag": "p",
      "attributes": {},
      "text": "15.1ab: atha vāgindriyādīnāṃ manontānām anukramāt\n15.1cd: dhāraṇāḥ saṃpravakṣyāmi daśaikāñ ca samāsataḥ\n15.2ab: vadanāntar namaḥśabdam ātmanaś cintayed budhaḥ\n15.2cd: gṛhītavāktvam abhyeti maunena madhusūdani\n15.3ab: sarvatrāskhalitā vāṇī ṣaḍbhir māsaiḥ pravartate\n15.3cd: sarvaśāstrārthavettṛtvaṃ vatsarād upajāyate\n15.4ab: vāg evāsya pravarteta kāvyālaṅkārabhūṣitā\n15.4cd: tribhir abdaiḥ svayaṃ kartā śāstrāṇāṃ saṃprajāyate\n15.5ab: tatraiva cintayed dehaṃ svakīyam anurūpataḥ\n15.5cd: bhūyas tam eva dhavalam īṣattejovabhāsitam\n15.6ab: rasāntaḥsomabimbāditejontaṃ tam anusmaret\n15.6cd: sarvaṃ phalam avāpnoti vāgāvaraṇajaṃ kramāt\n15.7ab: pāṇau cittaṃ samādāya ṣaṇmāsād dūrasaṃsthitam\n15.7cd: vastu gṛhṇāty asaṃdehāt tryabdāt pāre 'pi vāridheḥ\n15.8ab: tatrātmadehapūrvaṃ tu padmābham anucintayan\n15.8cd: savyāpārādibhedena caturdaśakam ādarāt\n15.9ab: puroktakālaniyamāt pūrvoktenaiva vartmanā\n15.9cd: sarvaṃ phalam avāpnoti hastāvṛtisamāśritam\n15.10ab: pādāv evaṃvidhau dhyāyan vatsaratrayam ādarāt\n15.10cd: muhūrtena samudrāntām aśrānto bhramati kṣitim\n15.11ab: caturdaśa samabhyarcya svadehādikam abhyasan\n15.11cd: prāpnoti pūrvavat sarvaṃ phalaṃ pādāvṛtisthitam\n15.12ab: pāyāv api manastattvaṃ sthirīkurvann avāpsyati\n15.12cd: māsena tadbhavavyādhi vimuktim avilambataḥ\n15.13ab: puṇyaślokatvam āpnoti tribhir abdair anādarāt\n15.13cd: caturdaśavidhaṃ cātra pūrvavat phalam āpsyati\n15.14ab: svarūpataḥ smarel liṅgaṃ māsamātrāj jitendriyaḥ\n15.14cd: ṣaḍbhir māsair anāyāsād icchākāmitvam āpnuyāt\n15.15ab: caturdaśavidhe bhede tatrābhyaste mahāmatiḥ\n15.15cd: liṅgāvaraṇajaṃ sarvaṃ pūrvaval labhate phalam\n15.16ab: svajihvām induvarṇābhāṃ cintayed daśabhir dinaiḥ\n15.16cd: prāpnoty anubhavaṃ yogī jihvābhāvam ivātmanaḥ\n15.17ab: āsvādayati dūrasthaṃ ṣaṇmāsād ekamānasaḥ\n15.17cd: vatsarais tu tribhiḥ sākṣāl leḍhy asau paramāmṛtam\n15.18ab: yenāsau bhavate yogī jarāmaraṇavarjitaḥ\n15.18cd: apeyādiprasakto 'pi na pāpaiḥ paribhūyate\n15.19ab: pūrvavat sarvam anyac ca svadehādy anucintayan\n15.19cd: phalam āpnoty asaṃdehād rasanāvṛtisaṃbhavam\n15.20ab: kanakābhaṃ svakaṃ ghrāṇam anucintayataḥ śanaih\n15.20cd: divasair daśabhir ghrāṇaśunyatānubhavo bhavet\n15.21ab: ṣaṇmāsād gandham āghrāti dūrasthasyāpi vastunaḥ\n15.21cd: ghātayed gandham āghrāya yasya ruṣṭo bhaviṣyati\n15.22ab: vatsarais tu tribhir divyaṃ gandham āsādya yogavit\n15.22cd: jarāmaraṇanairguṇyayukto divyatvam arhati\n15.23ab: sarvam anyad yathoddiṣṭaṃ tathaiva ca vicintayet\n15.23cd: kramikaṃ phalam āpnoti ghrāṇāvaraṇam āsthitam\n15.24ab: udayādityasaṃkāśe cintayaṃś cakṣuṣī nije\n15.24cd: daśāhāc cakṣuṣo raktasrāvānubhavam āpsyati\n15.25ab: vedanā mahatī cāsya lalāṭe saṃprajāyate\n15.25cd: na bhetavyaṃ mahādevi na cābhyāsaṃ parityajet\n15.26ab: saṃtyajann andhatām eti tena yatnāt samabhyaset\n15.26cd: ṣaḍbhir māsair mahāyogī divyadṛṣṭiḥ prajāyate\n15.27ab: chidrāṃ prapaśyate bhūmiṃ kaṭāhāntām atandritaḥ\n15.27cd: ādhruvāntam athordhvaṃ ca karāmalakavad budhaḥ\n15.28ab: vatsarais tu tribhir yogī brahmāṇḍāntaṃ prapaśyati\n15.28cd: tadantar yoginījñānaṃ śarīrasthaṃ prajāyate\n15.29ab: svadehādikam anyac ca pūrvoktaṃ pūrvavat smaran\n15.29cd: nayanāvṛtijaṃ sarvam āpnotīti kim adbhutam\n15.30ab: sarvatrāñjanapatrābhāṃ nistaraṅgāṃ tvacaṃ smaran\n15.30cd: śastrair api na māsena chettuṃ śakyo bhaviṣyati\n15.31ab: ṣaṇmāsād atitīvreṇa nāgnināpy eṣa dahyate\n15.31cd: vatsaratritayād yogī vajropalaviṣāhibhiḥ\n15.32ab: pīḍyate na kadā cit syād ajarāmaratāṃ gataḥ\n15.32cd: sparśāvṛtijavijñāna gītavac ca caturdaśa\n15.33ab: bhedāḥ saha phalair jñeyāḥ pūrvakālānusārataḥ\n15.33cd: kiṃ tv atra cintayed dehaṃ svadehādibhir āvṛtam\n15.34ab: saṃdadhānaḥ svakaṃ cetaḥ śrotrākāśe vicakṣaṇaḥ\n15.34cd: dūrāc chravaṇavijñānaṃ ṣaṇmāsād upajāyate\n15.35ab: tribhiḥ saṃvatsarair devi brahmāṇḍāntar udīritam\n15.35cd: śṛṇoti sa sphuṭaṃ sarvaṃ jarāmaraṇavarjitaḥ\n15.36ab: tatrākāśoktavat sarvaṃ svadehādy anucintayet\n15.36cd: śrotrāvaraṇajaṃ sarvaṃ phalam āpnoti pūrvavat\n15.37ab: manovatīm ato vakṣye dhāraṇāṃ sarvasiddhidām\n15.37cd: yayā saṃsiddhayā devi sarvasiddhiphalaṃ labhet\n15.38ab: mana eva manuṣyāṇāṃ kāraṇaṃ bandhamokṣayoḥ\n15.38cd: tasmāt tad abhyasen mantrī yadīcchen mokṣam akṣayam\n15.39ab: tad ardhacandrasaṃkāśam adhovaktraṃ hṛdi sthitam\n15.39cd: cintayan māsamātreṇa pratibhāṃ pratipatsyate\n15.40ab: akasmāt paśyate kiṃ cid akasmāc chṛṇute tathā\n15.40cd: sarvendriyātmakaṃ jñānaṃ akasmāc ca kva cit kva cit\n15.41ab: svasvakendriyavijñānaṃ saṃpaśyed vatsaratrayāt\n15.41cd: bhavate yogayuktasya yoginaḥ suparisphuṭam\n15.42ab: svadehādikam apy atra pūrvoktavad anusmaran\n15.42cd: cittāvaraṇavijñānaṃ prāpya somaguṇaṃ labhet\n15.43ab: ity ekādaśa gītāni samabhyasyāni te tathā\n15.43cd: indriyāṇi yataḥ sarvaṃ phalam eṣu pratiṣṭhitam\n15.44ab: bandhamokṣāv ubhāv etāv indriyāṇi jagur budhāḥ\n15.44cd: vigṛhītāni bandhāya vimuktāni vimuktaye\n15.45ab: etāni vyāpake bhāve yadā syur manasā saha\n15.45cd: vimuktānīti vidvadbhir jñātavyāni tadā priye\n15.46ab: yadā tu viṣaye kvāpi pradeśāntaravartini\n15.46cd: saṃsthitāni tadā tāni baddhānīti pracakṣate\n15.47ab: ity ayaṃ dvividho bhāvaḥ śuddhāśuddhaprabhedataḥ\n15.47cd: indriyāṇāṃ samākhyātaḥ siddhayogīśvarīmate"
    },
    {
      "tag": "p",
      "attributes": {},
      "text": "iti śrīmālinīvijayottare tantre 'kṣadhāraṇādhikāraḥ pañcadaśaḥ\nsamāptaḥ"
    },
    {
      "tag": "p",
      "attributes": {},
      "text": "dhāraṇādhikāraḥ ṣoḍaśaḥ"
    },
    {
      "tag": "p",
      "attributes": {},
      "text": "16.1ab: atha garvamayīṃ divyāṃ dhāraṇāṃ dhāraṇottamām\n16.1cd: mahāgarvakarīṃ vakṣye yogināṃ yogavandite\n16.2ab: ṣoḍaśāraṃ smarec cakram ātmadeham ananyadhīḥ\n16.2cd: eṣo 'ham iti saṃcintya svakāryaparivāritam\n16.3ab: apradhṛṣyo bhaved yogī vatsaratritayena tu\n16.3cd: mamatvam acyutaṃ tasya bhavet sarvatra kutra cit\n16.4ab: tādṛgrūpasya cakrasya nābhiṃ mūrtiṃ svakāṃ smaran\n16.4cd: cintayet sarvam evāhaṃ mayi sarvam avasthitam\n16.5ab: tato 'haṅkāravijñānaṃ prāpnotīti kim adbhutam\n16.5cd: hṛccakre samanudhyāyan matsvarūpam atandritaḥ\n16.6ab: avilambam avāpnoti garvāvaraṇajaṃ phalam\n16.6cd: bimbādikaṃ kramāt sarvaṃ cintayan nīlalohitam\n16.7ab: tadbhavaṃ sarvam āpnoti daśāvasthāpracoditam\n16.7cd: iti garvamayī proktā prajāpatiguṇapradā\n16.8ab: udyadādityabimbābhaṃ hṛdi padmam anusmaran\n16.8cd: dharmādibhāvasaṃyuktam aṣṭapatraṃ sakarṇikam\n16.9ab: māsena sthirabuddhiḥ syāt ṣaḍbhiḥ śrutidharo bhavet\n16.9cd: tribhir abdaiḥ svayaṃ kartā śāstrāṇāṃ saṃprajāyate\n16.10ab: svāṃ tatra cintayen mūrtiṃ buddhitattvaṃ prapaśyati\n16.10cd: tadīśajñānam āpnoti brahmāṇam anucintayan\n16.11ab: vedān udgirate suptaḥ samādhistho 'thavā muniḥ\n16.11cd: susthirās te sadābhyāsād anadhītā api sphuṭam\n16.12ab: bimbādikaṃ kramāt sarvaṃ pūrvoktam anucintayan\n16.12cd: prāpnoti brāhmam aiśvaryaṃ buddhyāvaraṇam āśritam\n16.13ab: hṛdi bimbaṃ raver dhyāyet tadantaḥ somamaṇḍalam\n16.13cd: evam abhyasatas tasya ṣaṇmāsād upajāyate\n16.14ab: divyacakṣur anāyāsāt siddhiḥ syād vatsaratrayāt\n16.14cd: svadehaṃ cintayaṃs tatra guṇajñānam avāpsyati\n16.15ab: liṅgākāraṃ smaran dīptaṃ tadīśatvam avāpnuyāt\n16.15cd: bimbādi pūrvavad dhyāyan daśakaṃ daśakātmakam\n16.16ab: phalam āpnoty asaṃdehād guṇāvaraṇasaṃsthitam\n16.16cd: caturviṃśaty amī proktāḥ pratyekaṃ daśapañcadhā\n16.17ab: dhāraṇāḥ kṣmāditattvānāṃ samāsād yogināṃ hitāḥ\n16.17cd: trayodaśātmake bhede ṣaḍ anyāḥ saṃsthitā yathā\n16.18ab: yoginām anuvarṇyante tathā yogaprasiddhaye\n16.18cd: dehaṃ muktvā svarūpeṇa nānyat kiṃ cid iti smaret\n16.19ab: sitapadmāsanāsīnaṃ maṇḍalatritayopari\n16.19cd: evam atra sthirībhūte māsamātreṇa yogavit\n16.20ab: sarvavyādhivinirmukto bhavatīti kim adbhutam\n16.20cd: ṣaṇmāsād asya vijñānaṃ jāyate pṛthivītale\n16.21ab: abdāj jarādinirmuktas tribhiḥ puṃstattvadṛg bhavet\n16.21cd: hṛdadhaḥ paṅkaje 'traiva dvādaśārdhāṅgulāṃ tanum\n16.22ab: hṛdantāṃ bhāvayet svākyāṃ ṣaṇmāsān mṛtyujid bhavet\n16.22cd: tribhir abdaiḥ samāpnoti puṃstattveśvaratulyatām\n16.23ab: bimbādau pūrvavat sarvaṃ tatra saṃcintite sati\n16.23cd: phalam āpnoty asaṃdehāt puruṣāvaraṇasthitam\n16.24ab: etad vedāntavijñānaṃ samāsād upavarṇitam\n16.24cd: kapilasya purā proktam etad vistaraśo mayā\n16.25ab: śaratsaṃdhyābhrasaṃghābhaṃ svadeham anucintayan\n16.25cd: vītarāgatvam abhyeti ṣaḍbhir māsair na saṃśayaḥ\n16.26ab: jarāmaraṇanirmukto varṣeṇaivopajāyate\n16.26cd: tryabdāj jñānam avāpnoti rāgāvaraṇajaṃ mahat\n16.27ab: raktaṃ saṃcintayed dehaṃ saṃpūrṇābhroparisthitam\n16.27cd: māsaṣaṭkam anudvigno vītarāgatvasiddhaye\n16.28ab: smaran saṃvatsare samyaṅ mṛtyunā na prapīḍyate\n16.28cd: tribhir abdair jitadvandvo rāge ca samatāṃ vrajet\n16.29ab: raktapadmasthitaṃ raktaṃ pañcaparvaṃ hṛdāvadhi\n16.29cd: dhyāyan phalam avāpnoti pūrvoktam akhilaṃ kramāt\n16.30ab: bimbādi cātra pūrvoktam anucintayato muhuḥ\n16.30cd: phalaṃ bhavati niḥśeṣaṃ rañjakāvṛtisaṃbhavam\n16.31ab: hṛdi padmaṃ sitaṃ dhyāyed dvyaṣṭapatraṃ sakesaram\n16.31cd: sarvāmṛtamayaṃ divyaṃ candrakalpitakarṇikam\n16.32ab: niścalaṃ tatra saṃyamya ceto nidrāntam ātmanaḥ\n16.32cd: tato yat paśyate svapne tathyaṃ tat tasya jāyate\n16.33ab: evam abhyasatas tasya buddhipadmoditaṃ phalam\n16.33cd: sarvaṃ prajāyate tasya tatkālakramayogataḥ\n16.34ab: caturaṅguladehādi sarvaṃ tatra vicintayan\n16.34cd: pūrvavat sarvam āpnoti vidyātattvasamudbhavam\n16.35ab: hṛdayād ekam ekaṃ tu vyatikramyārdham aṅgulam\n16.35cd: pṛthak cakratrayaṃ dhyāyed raktanīlāsitaṃ kramāt\n16.36ab: tatratyadvyekaparvaṃ tu puruṣaṃ tatsamadyutim\n16.36cd: bimbādikaṃ ca yat proktaṃ tattvatrayam idaṃ mahat\n16.37ab: trayodaśātmakaṃ bhedam etadantaṃ vidur budhāḥ\n16.37cd: ekādaśaprabhedena tattvadvayam athocyate\n16.38ab: kaṇṭhakūpāvadhau cakre pañcāre nābhisaṃsthitam\n16.38cd: dhyāyet svarūpam ātmīyaṃ dīptanetropalabdhavat\n16.39ab: kṣityādikālatattvānte yad vastu sthitam adhvani\n16.39cd: sarvaṃ prasādhya yogīndro na kālenābhibhūyate\n16.40ab: bimbādike 'pi tatrasthe yoginām anucintite\n16.40cd: bhavatīti kilāścaryam anāyāsena tatphalam\n16.41ab: kaṇṭhākāśe sthiraṃ cetaḥ kurvan yogī dine dine\n16.41cd: māyotthaṃ phalam āpnoti bimbādāv api tatrage\n16.42ab: kaṇṭhakūpavidhānābhaṃ rāhugrastendubimbavat\n16.42cd: cintayan na punar yāti māyāder vaśavartitām\n16.43ab: tad eva tatra svarbhānumuktavat paricintayan\n16.43cd: tejodehādikaṃ cāpi prāpnoti parameśatām\n16.44ab: madhyandinakarākāraṃ lambakasthaṃ vicintayet\n16.44cd: samastamantracakrasya rūpaṃ yat sāmudāyikam\n16.45ab: tataḥ kālakramād yogī mantratvam adhigacchati\n16.45cd: anuṣaṅgaphalaṃ cātra pūrvoktaṃ sarvam iṣyate\n16.46ab: mūrtiṃ tatraiva saṃcintya mantreśatvam avāpnuyāt\n16.46cd: tadadhodīpakaṃ tejo dhyātvā tatpatitāṃ vrajet\n16.47ab: sabāhyābhyantaraṃ tasmād adhordhvaṃ vyāpi ca smaran\n16.47cd: tejo mantreśvareśānapadān na cyavate naraḥ\n16.48ab: baddhvā padmāsanaṃ yogī parābījam anusmaran\n16.48cd: bhruvor madhye nyasec cittaṃ tadbahiḥ kiṃ cid agrataḥ\n16.49ab: nimīlitākṣo hṛṣṭātmā śabdālokavivarjite\n16.49cd: paśyate puruṣaṃ tatra dvādaśāṅgulam āyatam\n16.50ab: tatra cetaḥ sthiraṃ kuryāt tato māsatrayopari\n16.50cd: sarvāvayavasaṃpūrṇaṃ tejorūpam acañcalam\n16.51ab: prasannam indusaṃkāśaṃ paśyati divyacakṣuṣā\n16.51cd: taṃ dṛṣṭvā puruṣam divyaṃ kālajñānaṃ pravartate\n16.52ab: aśiraske bhaven mṛtyuḥ ṣaṇmāsābhyantareṇa tu\n16.52cd: vañcanaṃ tatra kurvīta yatnāt kālasya yogavit\n16.53ab: brahmarandhropari dhyāyec candrabimbam akalmaṣam\n16.53cd: sravantam amṛtaṃ divyaṃ svadehāpūrakaṃ bahu\n16.54ab: tenāpūritam ātmānaṃ cetonālānusarpiṇā\n16.54cd: sabāhyābhyantaraṃ dhyāyan daśāhān mṛtyujid bhavet\n16.55ab: mahāvyādhivināśe 'pi yogam enaṃ samabhyaset\n16.55cd: pratyaṅgavyādhināśāya pratyaṅgagam anusmaran\n16.56ab: dhūmravarṇaṃ yadā paśyen mahāvyādhis tadā bhavet\n16.56cd: kṛṣṇe kuṣṭham avāpnoti nīle śītalikābhayam\n16.57ab: hīnacakṣuṣi tadrogaṃ nāsāhīne tadātmakam\n16.57cd: yad yad aṅgaṃ na paśyeta tatra tadvyādhim ādiśet\n16.58ab: ātmano vā pareṣāṃ vā yogī yogapathe sthitaḥ\n16.58cd: varṣais tu pañcabhiḥ sarvam vidyātattvāntam īśvari\n16.59ab: vetti bhuṅkte ca satataṃ na ca tasmāt prahīyate\n16.59cd: tatrasthe tejasi dhyāte sarvadehavisarpiṇi\n16.60ab: pūrvoktaṃ sarvam āpnoti tatkālakramayogataḥ\n16.60cd: athordhvavyāpini dhyāne tatra tasmād akhaṇḍitaḥ\n16.61ab: sarvamantreśvareśatvān na bhūyo 'pi nivartate\n16.61cd: evaṃ lalāṭadeśe 'pi mahādīptam anusmaran\n16.62ab: prapaśyaty acirād eva varṇāṣṭakayutaṃ kramāt\n16.62cd: indranīlapratīkāśaṃ śikhikaṇṭhasamadyuti\n16.63ab: rājāvartanibhaṃ cānyat tathā vaiḍūryasaṃnibham\n16.63cd: puṣparāganibhaṃ cānyat pravālakasamadyuti\n16.64ab: padmarāgapratīkāśam anyac candrasamadyuti\n16.64cd: tāṃ dṛṣṭvā paramāṃ jyotsnāṃ divyajñānaṃ pravartate\n16.65ab: vihārapādacārādi tataḥ sarvaṃ pravartate\n16.65cd: adhordhvaṃ vyāpini dhyāte na tasmāc cyavate padāt\n16.66ab: ity etat sarvam ākhyātaṃ lakṣyabhedavyavasthitam\n16.66cd: adhunā cittabhedo 'pi samāsād upadiśyate\n16.67ab: piśācānantaparyantaguṇāṣṭakasamīhayā\n16.67cd: tattadrūpaguṇaṃ kuryāt samyag īśe sthiraṃ manaḥ\n16.68ab: itīśvarapadāntasya mārgasyāsya pṛthak pṛthak\n16.68cd: yathopāsā tathākhyātā yogināṃ yogasiddhaye"
    },
    {
      "tag": "p",
      "attributes": {},
      "text": "iti śrīmālinīvijayottare tantre dhāraṇādhikāraḥ ṣoḍaśaḥ samāptaḥ"
    },
    {
      "tag": "p",
      "attributes": {},
      "text": "saptadaśaḥ ṣaḍaṅgayogādhikāraḥ"
    },
    {
      "tag": "p",
      "attributes": {},
      "text": "17.1ab: athaitat sarvam uddiṣṭaṃ yadi na sphuṭatāṃ vrajet\n17.1cd: sphuṭīkṛte 'sthire tatra na manas tiṣṭhate sphuṭam\n17.2ab: gatibhaṅgaṃ tatas tasya prāṇāyāmena kārayet\n17.2cd: sa ca pañcavidhaḥ proktaḥ pūrakādiprabhedataḥ\n17.3ab: pūrakaḥ kumbhakaś caiva recako hy apakarṣakaḥ\n17.3cd: utkarṣaḥ pañcamo jñeyas tadabhyāsāya yogibhiḥ\n17.4ab: pūrakaḥ pūraṇād vāyor dvedhā ṣoḍhā ca gīyate\n17.4cd: svabhāvapūraṇād eko virecyānyaḥ prapūritaḥ\n17.5ab: nāsāmukhordhvatālūnāṃ randhrabhedād vibhidyate\n17.5cd: bhinnaḥ ṣoḍhātvam abhyeti punar bhedair anantatām\n17.6ab: kumbhaḥ pañcavidho jñeyas tatraikaḥ pūritād anu\n17.6cd: vidhṛto recakāt paścād dvitīyaḥ parikīrtitaḥ\n17.7ab: dvayor ante dvayaṃ cānyat svabhāvasthaś ca pañcamaḥ\n17.7cd: sthānāntaraprabhedena gacchaty eṣo 'py anantatām\n17.8ab: recakaḥ pūrvavaj jñeyo dvidhābhūtaḥ ṣaḍātmakaḥ\n17.8cd: sthānasaṃstambhito vāyus tasmād utkṛṣya nīyate\n17.9ab: yo 'nyapradeśasaṃprāptyai sa utkarṣaka iṣyate\n17.9cd: tasmād api punaḥ sthānaṃ yato nītas tadāhṛtaḥ\n17.10ab: apakarṣaka ity ukto dvāv apy etāv anekadhā\n17.10cd: eṣām abhyasanaṃ kuryāt padmakādyāsanasthitaḥ\n17.11ab: adhamaḥ sakṛdudghāto madhyamo dviguṇo mataḥ\n17.11cd: jyeṣṭhaḥ syād yas trirudghātaḥ sa ca dvādaśamātrakaḥ\n17.12ab: trirjānuveṣṭanān mātrā triguṇāc choṭikātrayāt\n17.12cd: ajitāṃ nākramen mātrāṃ vāyudoṣanivṛttaye\n17.13ab: pratyaṅgadhāraṇād vāyuṃ na ca cakṣuṣi dhārayet\n17.13cd: nābhihṛttālukāntasthe vidhṛte maruti kramāt\n17.14ab: catasro dhāraṇā jñeyāḥ śikhyambvīśāmṛtātmikāḥ\n17.14cd: yad yatra cintayed dravyaṃ tat tat sarvagataṃ smaret\n17.15ab: bindunādātmakaṃ rūpam īśānī dhāraṇā śritā\n17.15cd: amṛtāyāṃ smared induṃ kālatyāgoktavartmanā\n17.16ab: dhāraṇābhir ihaitābhir yogī yogapathe sthitaḥ\n17.16cd: heyaṃ vastu parityajya yāyāt padam anāmayam\n17.17ab: trivedadvīndusaṅkhyātasamudghātās tv imā matāḥ\n17.17cd: etābhir apy adho 'py uktaṃ phalaṃ prāpnoty anuttamam\n17.18ab: yogāṅgatve samāne 'pi tarko yogāṅgam uttamam\n17.18cd: heyādyālocanāt tasmāt tatra yatnaḥ praśasyate\n17.19ab: mārge cetaḥ sthirībhūtaṃ heye 'pi viṣayecchayā\n17.19cd: prerya tenānayet tāvad yāvat padam anāmayam\n17.20ab: tadarthabhāvanāyuktaṃ mano dhyānam udāhṛtam\n17.20cd: tad eva paramaṃ jñānaṃ bhāvanāmayam iṣyate\n17.21ab: muhūrtād eva tatrasthaḥ samādhiṃ pratipadyate\n17.21cd: tatrāpi ca suniṣpanne phalaṃ prāpnoty abhīpsitam\n17.22ab: yat kiṃ cic cintayed vastu nānyatvaṃ pratipadyate\n17.22cd: tena tanmayatām āpya bhavet paścād abhāvavat\n17.23ab: pañcatām iva saṃprāptas tīvrair api na cālyate\n17.23cd: tataḥ śabdādibhir yogī yoginīkulanandanaḥ\n17.24ab: ity anena vidhānena pratyāhṛtya mano muhuḥ\n17.24cd: prāṇāyāmādikaṃ sarvaṃ kuryād yogaprasiddhaye\n17.25ab: sarvam apy athavā bhogaṃ manyamāno virūpakam\n17.25cd: svaśarīraṃ parityajya śāśvataṃ padam ṛcchati\n17.26ab: tadā pūrvoditaṃ nyāsaṃ kālānalasamaprabham\n17.26cd: viparītavidhānena kuryāt skṛkchindiyuggatam\n17.27ab: āgneyīṃ dhāraṇāṃ kṛtvā sarvamarmapratāpinīm\n17.27cd: pūrayed vāyunā deham aṅguṣṭhān mastakāntikam\n17.28ab: tam utkṛṣya tato 'ṅguṣṭhād brahmarandhrāntam ānayet\n17.28cd: chedayet sarvamarmāṇi mantreṇānena yogavit\n17.29ab: jīvam ādidvijārūḍhaṃ śiromālādisaṃyutam\n17.29cd: kṛtvā tadagre kurvīta dvijam ādyam ajīvakam\n17.30ab: ity eṣā kathitā kāla rātrir marmanikṛntanī\n17.30cd: naināṃ samuccared devi ya icched dīrghajīvitam\n17.31ab: śatārdhoccārayogena jāyate mūrdhni vedanā\n17.31cd: evaṃ pratyayam ālocya mṛtyujiddhyānam āśrayet\n17.32ab: nipīḍya taṃ tatas tatra bindunādādicintakaḥ\n17.32cd: vegād utkṛṣya tatrasthaṃ kālarātryā visarjayet\n17.33ab: anena kramayogena ane yojitaḥ parame pade\n17.33cd: samayy api mahādevi dīkṣoktaṃ phalam aśnute\n17.34ab: [lacuna] siddhayogeśvarīmate\n17.34cd: tatsakāśād bhavet siddhiḥ sarvamantroktalakṣaṇā\n17.35ab: tad eva mantrarūpeṇa manuṣyaiḥ samupāsyate\n17.35cd: eṣa te jñeyasadbhāvaḥ kathitaḥ suravandite\n17.36ab: abhaktasya guhasyāpi nākhyeyo jātucit tvayā\n17.36cd: udaraṃ sarvam āpūrya brahmarandhrāntam āgatam\n17.37ab: vāyuṃ bhramaṇayogena tatas taṃ prerayet tathā\n17.37cd: yāvat prāṇapradeśāntaṃ yogināṃ manasepsitam\n17.38ab: prāpyate punar āvṛtya tathaiva nābhimaṇḍalam\n17.38cd: evaṃ samabhyaset tāvad yāvad vāsarasaptakam\n17.39ab: tadāprabhṛti saṃyuktaḥ karṣayet tridaśān api\n17.39cd: anenākṛṣya vijñānaṃ sarvayoginiṣevitam\n17.40ab: gṛhṇīyād yogayuktātmā kim anyaiḥ kṣudraśāsanaiḥ\n17.40cd: prathamaṃ mahatī ghūrṇir abhyāsāt tasya jāyate\n17.41ab: tataḥ prakampo deveśi jvalatīva tato 'py aṇuḥ"
    },
    {
      "tag": "p",
      "attributes": {},
      "text": "iti śrīmālinīvijayottare tantre saptadaśo yogāṅgādhikāraḥ samāptaḥ"
    },
    {
      "tag": "p",
      "attributes": {},
      "text": "paramavidyādhikāro 'ṣṭādaśaḥ"
    },
    {
      "tag": "p",
      "attributes": {},
      "text": "18.1ab: śṛṇu devi paraṃ guhyam aprāpyam akṛtātmanām\n18.1cd: yan na kasya cid ākhyātaṃ tad adya kathayāmi te\n18.2ab: sarvam anyat parityajya cittam atra niveśayet\n18.2cd: mṛcchailadhāturatnādibhavaṃ liṅgaṃ na pūjayet\n18.3ab: yajed ādhyātmikaṃ liṅgaṃ yatra līnaṃ carācaram\n18.3cd: bahir liṅgasya liṅgatvam anenādhiṣṭhitaṃ yataḥ\n18.4ab: ataḥ prapūjayed etat paramādvaitam āśritaḥ\n18.4cd: anudhyānena deveśi pareṇa paramāṇunā\n18.5ab: yo 'nudhyātaḥ sa evaital liṅgaṃ paśyati nāparaḥ\n18.5cd: yad etat spandanaṃ nāma hṛdaye samavasthitam % 5\n18.6ab: tatra cittaṃ samādhāya kampa udbhava eva ca\n18.6cd: tatra praśāntim āpnoti māsenaikena yogavit\n18.7ab: hṛdayād utthitaṃ liṅgaṃ brahmarandhrāntam īśvari\n18.7cd: svaprabhoddyotitāśeṣadehāntam amaladyuti\n18.8ab: tatraiva paśyate sarvaṃ mantrajālaṃ mahāmatiḥ\n18.8cd: tanmastakaṃ samāruhya māsamātram ananyadhīḥ\n18.9ab: tatas tatra suniṣpanne ṣaṇmāsāt sarvasiddhayaḥ\n18.9cd: etal liṅgam avijñāya yo liṅgī liṅgam āśrayet\n18.10ab: vṛthāḷpariśramas tasya na liṅgaphalam aśnute\n18.10cd: śaivam etan mahāliṅgam ātmaliṅge [na] siddhyati\n18.11ab: siddhe 'tra liṅgaval liṅgī liṅgastho liṅgavarjitaḥ\n18.11cd: bhavatīti kim āśrayam etasmāl liṅgaliṅitaḥ\n18.12ab: anena liṅgaliṅgena yadā yogī bahir vrajet\n18.12cd: tadā liṅgīti vijñeyaḥ purāntaṃ liṅgam iṣyate\n18.13ab: etasmāl liṅgavijñānād yogino liṅgitāḥ smṛtāḥ\n18.13cd: anenādiṣṭhitāḥ mantrāḥ śāntaraudrādibhedataḥ\n18.14ab: bhavantīti kimāścaryaṃ tadbhāvagatacetasaḥ\n18.14cd: raudraṃ bhāvaṃ samśritya yadi yogaṃ samabhyaset\n18.15ab: durnirīkṣyo bhavet sarvaiḥ sadevāsuramānuṣaiḥ\n18.15cd: gamāgamavinirmuktaḥ sarvadṛṣṭir akātaraḥ\n18.16ab: muhūrtaṃ tiṣṭhate yāvat tāvad eveśam āpnuyāt\n18.16cd: āviṣṭaḥ paśyate sarvaṃ sūryakoṭisamadyuti\n18.17ab: yat tad akṣaram avyaktaṃ śaivaṃ bhairavam ity api\n18.17cd: taṃ dṛṣṭvā vatsarārdhena yogī sarvajñatām iyāt\n18.18ab: ya evainaṃ samāsādya yas tṛptim adhigacchati\n18.18cd: na ca kṛtrimayogeṣu sa muktaḥ sarvabandhanaiḥ\n18.19ab: prāṇāyāmādikair liṅgair yogāḥ syuḥ kṛtrimā matāḥ\n18.19cd: tena te 'kṛtakasyāsya kalāṃ nārhanti ṣoḍaśīm\n18.20ab: etat samabhyasan yogī divyacihnāni paśyati\n18.20cd: upaviṣṭa ṛjur yogī na kiñ cid api cintayet\n18.21ab: muhūrtān nirdahet sarvaṃ dehastham akṛtaṃ kṛtam\n18.21cd: dahyamānasya tasyeha prakampānubhavo bhavet\n18.22ab: tatas tatra sthirībhūte jyotir antaḥ prakāśate\n18.22cd: tāṃ dṛṣṭvā paramāṃ dīptiṃ divyajñānaṃ pravartate\n18.23ab: svatantraśivatām eti bhuñjāno viṣayān api\n18.23cd: animīlitadivyākṣo yāvad āste muhūrtakam\n18.24ab: tasmāt sarvagataṃ bhāvam ātmanaḥ pratipadyate\n18.24cd: tam eva bhāvayed yatnāt sarvasiddhiphalepsayā\n18.25ab: tatas taṃ bhāvayed yogī kampamāno 'tyanulbaṇam\n18.25cd: tataḥ prapaśyate tejo lalāṭāgre samantataḥ\n18.26ab: dṛṣṭvā tatparamaṃ tejo divyajñānam avāpnuyāt\n18.26cd: ṣaḍbhir māsair anāyāsād vatsareṇa prasiddhyati\n18.27ab: śivatulyabalo bhūtvā yatreṣṭaṃ tatra gacchati\n18.27cd: cetaḥ sarvagataṃ kṛtvā muhūrtād eva yogavit\n18.28ab: śakyāveśam avāpnoti prakampānubhavātmakam\n18.28cd: tatas tatra sthirībhūte māsamātreṇa yogavit\n18.29ab: śāktaṃ prapaśyate tejaḥ sabāhyābhyantare sthiram\n18.29cd: tatra samyak suniṣpanne sarvendriyajam ādarāt\n18.30ab: tatra sphuṭam avāpnoti vijñānam anivāritam\n18.30cd: sarvagaṃ cātra vijñeyaṃ yad akṣarthena saṃgatam\n18.31ab: evamevedam ākhyātaṃ tattvaṃ paryāyabhedataḥ\n18.31cd: karmendriyāṇi buddhyantaṃ parityajya samastakam\n18.32ab: bhāvayet paramāṃ śaktiṃ sarvatraiva vicakṣaṇaḥ\n18.32cd: niścalaṃ tu manaḥ kṛtvā yāvat tanmayatāṃ gataḥ\n18.33ab: tāvat sarvagata bhāvaṃ kṣaṇamātrāt prapadyate\n18.33cd: nirdahya pāśajālāni yatheṣṭaṃ phalam āpnuyāt\n18.34ab: tasmāt samabhyased enaṃ kṛtvā niścayam ātmanaḥ\n18.34cd: yatrādhāravinirmukto jīvo layam avāpsyati\n18.35ab: tatsthānaṃ sarvamantrāṇām utpattikṣetram iṣyate\n18.35cd: dvividhaṃ tatparijñeyaṃ bāhyābhyantarabhedataḥ\n18.36ab: prayātavādhikāḷmātrā sā jñeyā sarvasiddhidā\n18.36cd: athavā gacchatas tasya svapnavṛttyā vicakṣaṇaḥ\n18.37ab: nirodhaṃ madhyame sthāne kurvīta kṣaṇamātrakam\n18.37cd: paśyate tatra cicchaktiṃ tuṭimātrām akhaṇḍitām\n18.38ab: tad eva paramaṃ tattvaṃ tasmāj jātam idaṃ jagat\n18.38cd: sa eva mantradehas tu sidhhayogīśvarīmate\n18.39ab: tenaivāliṅgitā mantrāḥ sarvasiddhiphalapradāḥ\n18.39cd: īṣadvyāvṛttavarṇas tu heyopādeyavarjitaḥ\n18.40ab: yāṃ saṃvittim avāpnoti śivatattvaṃ tad ucyate\n18.40cd: tatra cittaṃ sthirīkurvan sarvajñatvam avāpnuyāt\n18.41ab: tatraiva divyacihnāni paśyate ca na saṃśayaḥ\n18.41cd: yatraiva kutra cid gātre vikāra upajāyate\n18.42ab: saṃkalpapūrvako devi tat tattvaṃ tattvam uttamam\n18.42cd: tad abhyasen mahāyogī sarvajñatvajigīṣayā\n18.43ab: prāpnoti paramaṃ sthānaṃ bhuktvā siddhiṃ yathepsitām\n18.43cd: gandhapuṣpādibhir yogī nityam ātmānam ādarāt\n18.44ab: brahmarandhrapradeśe tu pūjayed bhāvato 'pi vā\n18.44cd: dravaddravyasamāyogāt snapanaṃ tasya jāyate\n18.45ab: gandhapuṣpādigandhasya grahaṇaṃ yajanaṃ matam\n18.45cd: ṣaḍrasāsvādanaṃ tasya naivedyāya prakalpate\n18.46ab: yam evoccārayed varṇaṃ sa japaḥ parikīrtitaḥ\n18.46cd: tatra cetaḥ samādhāya dahyamānasya vastunaḥ\n18.47ab: jvālanatas tiṣṭhate yāvat tāvad dhomaḥ kṛto bhavet\n18.47cd: yad eva paśyate rūpaṃ tad eva dhyānam iṣyate\n18.48ab: prasaṅgād idam uddiṣṭam advaitayajanaṃ mahat\n18.48cd: udayārkasamābhāsam ūrdhvadvāre manaḥ sthiram\n18.49ab: hṛdi vāḷtat tathā kuryād dvādaśānte 'thavāpnuyāt\n18.49cd: tato māsārdhamātreṇa tadrūpam upalabhyate\n18.50ab: upalabdhaṃ tad abhyasya sarvajñatvāya kalpate\n18.50cd: vastreṇa mukham ācchādya yogī lakṣye niyojayet\n18.51ab: nābhikandād adhastāt tu yāvat tattvaṃ śikhāv adhi\n18.51cd: sūkṣmatārakasaṃkāśaṃ raśmijvālākarālitam\n18.52ab: prāṇaśaktyavasāne tu paśyate rūpam ātmanaḥ\n18.52cd: tad evābhyāsato devi vikāsam upagacchati\n18.53ab: tanmukhaṃ sarvamantrāṇāṃ sarvatantreṣu paṭhyate\n18.53cd: tato 'sya māsamātreṇa kā cit saṃvittir iṣyate\n18.54ab: yataḥ sarvaṃ vijānāti hṛdaye saṃvyavasthitaṃ\n18.54cd: tāṃ jñātvā kasya cid yogī na samyak pratipādayet\n18.55ab: adhyāyāt kathanaṃ kuryān nākāle mṛtyum āpnuyāt\n18.55cd: mṛto 'pi śvabhrasaṃghāte krameṇa paripacyate\n18.56ab: evaṃ jñātvāḷmahādevi svahitaṃ samupārjayet\n18.56cd: śiṣyo 'py anyāyato gṛhṇan narakaṃ pratipadyate\n18.57ab: na ca tatkālam āpnoti vacas tv avitathaṃ mama\n18.57cd: nyāyena jñānam āsādya paścān na pratipadyate\n18.58ab: tadā tasya prakurvīta vijñānāpahṛtiṃ budhaḥ\n18.58cd: dhyātvā tam agrataḥ sthāpya svarūpeṇaiva yogavit\n18.59ab: ṣaḍvidhaṃ vinyasen mārgaṃ tasya dehe puroktavat\n18.59cd: tatas taṃ dīpam ālokya tadaṅguṣṭhāgrataḥ kramāt\n18.60ab: nayet tejaḥ samāhṛtya dvādaśāntam ananyadhīḥ\n18.60cd: tatas taṃ tatra saṃcintya śivenaikatvam āgatam\n18.61ab: tatra dhyāyet tamorūpaṃ tirobhāvanaśīlanam\n18.61cd: patantīṃ tena mārgeṇa hy aṅguṣṭhāgrāntam āgatām\n18.62ab: sabāhyābhyantaraṃ dhyāyen niviḍāñjanasaprabhām\n18.62cd: anena vidhinā tasya mūḍhabuddher durātmanaḥ\n18.63ab: vijñānamantravidyādyā na kurvanty upakāritām\n18.63cd: cittābhisandhimātreṇa hy adṛṣṭasyāpi jāyate\n18.64ab: kathaṃ cid upalabdhasya nityam evāpakāriṇaḥ\n18.64cd: athavā sūryabimbābhaṃ dhyātvā vicchedyam agrataḥ\n18.65ab: svarbhānurūpayā śaktyā grastaṃ tam anucintayet\n18.65cd: aparādhasahasrais tu kopena mahtānvitah\n18.66ab: vidhim enaṃ prakurvīta krīḍārthaṃ na tu jātu cit\n18.66cd: anena vidhinā bhraṣṭo vijñānād apareṇa ca\n18.67ab: na śakyo yojituṃ bhūyo yāvat tenaiva noddhṛtaḥ\n18.67cd: karuṇākṛṣṭacittas tu tasya kṛtvā viśodhanam\n18.68ab: prāṇāyāmādibhis tīvraiḥ prāyaścittaiṛ vidhiśrutaiḥ\n18.68cd: tatas tasya prakurvīta dīkṣāṃ pūrvoktavartmanā\n18.69ab: tataḥ sarvam avāpnoti phalaṃ tasmād ananyadhīḥ\n18.69cd: evaṃ jñātvā prayatnena gurum āsādayet sudhīḥ\n18.70ab: yataḥ saṃtoṣa utpannaḥ śivajñānāmṛtātmakaḥ\n18.70cd: na tasyānveṣayed vṛttaṃ śubhaṃ vā yadi vāśubham\n18.71ab: sa eva tad vijānāti yuktaṃ vāyuktam eva vā\n18.71cd: akāryeṣu yadā saktaḥ prāṇadvayāpahāriṣu\n18.72ab: tadā nivāraṇīyo 'sau praṇatena vipaścitā\n18.72cd: tenātivāryamāṇo 'pi yady asau na nivartate\n18.73ab: tadānyatra kva cid gatvā śivam evānucintayet\n18.73cd: eṣa yogavidhiḥ proktaḥ samāsād yogināṃ hitaḥ\n18.74ab: nātra śuddhir na cāśuddhir na bhakṣyādivicāraṇam\n18.74cd: na dvaitaṃ nāpi cādvaitaṃ liṅgapūjādikaṃ na ca\n18.75ab: na cāpi tatparityāgo niṣparigrahatāpi vā\n18.75cd: saparigrahatā vāpi jaṭābhasmādisaṃgrahaḥ\n18.76ab: tattyāgo na vratādīnāṃ caraṇācaraṇaṃ ca yat\n18.76cd: kṣetrādisaṃpraveśaś ca samayādiprapālanam\n18.77ab: parasvarūpaliṅgādi nāmagotrādikaṃ ca yat\n18.77cd: nāsmin vidhīyate kiṃ cin na cāpi pratiṣidhyate\n18.78ab: vihitaṃ sarvam evātra pratiṣiddham athāpi vā\n18.78cd: kiṃ tv etad atra deveśi niyamena vidhīyate\n18.79ab: tattve cetaḥ sthirīkāryaṃ suprayatnena yoginā\n18.79cd: tac ca yasya yathaiva syāt sa tathaiva samācaret\n18.80ab: tattve niścalacittas tu bhuñjāno viṣayān api\n18.80cd: na saṃspṛśyeta doṣaiḥ sa padmapatram ivāmbhasā\n18.81ab: viṣāpahārimantrādisaṃnaddho bhakṣayann api\n18.81cd: viṣaṃ na muhyate tena tadvad yogī mahāmatiḥ\n18.82ab: ity etat kathitaṃ devi kim anyat paripṛcchasi"
    },
    {
      "tag": "p",
      "attributes": {},
      "text": "iti śrīmālinīvijayottare tantre paramavidyādhikāro 'ṣṭādaśaḥ"
    },
    {
      "tag": "p",
      "attributes": {},
      "text": "kulacakrādhikāra ekonaviṃśaḥ"
    },
    {
      "tag": "p",
      "attributes": {},
      "text": "19.1ab: athainaṃ paramaṃ yogavidhim ākarṇya śāṅkarī\n19.1cd: punar āha prasannāsyā praṇipatya jagadgurum\n19.2ab: sādhyatvena śrutā deva bhinnayonis tu mālinī\n19.2cd: vidyātrayaṃ savidyāṅgaṃ vidhivac cāvadhāritam\n19.3ab: adhunā śrotum icchāmi hy abhinnā sādhyate katham\n19.3cd: hitāya sādhakendrāṇāṃ prasādād vaktum arhasi\n19.4ab: evam ukto maheśānyā jagatāṃ patir ādarāt\n19.4cd: vikasadvadanāmbhojaḥ pratyuvāca vaco 'mṛtam\n19.5ab: ārirādhayiṣuḥ śaṃbhuṃ kuloktavidhinā budhaḥ\n19.5cd: kulacakraṃ yajed ādau budho dīkṣoktavartmanā\n19.6ab: tato japet parām śaktiṃ lakṣam ekam akhaṇḍitam\n19.6cd: parābījapuṭāntaḥsthāṃ na drutāṃ na vilambitām\n19.7ab: tadvat khaṇḍāṣtakaṃ cāsyā lakṣaṃ lakṣam akhaṇḍitam\n19.7cd: japet kuleśvarasyāpi lakṣaṣaṭkam ananyadhīḥ\n19.8ab: homayitvā daśāṃśena dravyaṃ pūrvoditaṃ budhaḥ\n19.8cd: nityānusmṛtiśīlasya vāksiddhiḥ saṃprajāyate\n19.9ab: svakule japayuktasya aśaktasyāpi sādhane\n19.9cd: bhavanti kanyasā devi saṃsāre bhogasaṃpadaḥ\n19.10ab: śaktas tu sādhayet siddhiṃ madhyamām uttamām api\n19.10cd: kṛtasevāvidhiḥ pṛthvīṃ bhramed udbhrāntapantrivat\n19.11ab: nagare pañcarātraṃ tu trirātraṃ pattane tu vai\n19.11cd: grāme 'pi caikarātraṃ tu sthitvainaṃ vidhim ācaret\n19.12ab: yan nāmādyakṣaraṃ yatra varge tat tasya vastunaḥ\n19.12cd: kulam uktaṃ vidhānajñair nagarāder na saṃśayaḥ\n19.13ab: yā yatra devatā varge vācyatve saṃvyavasthitā\n19.13cd: saiva tasya patitvena dhyeyā pūjyā ca sādhakaiḥ\n19.14ab: tasya kiṃ cit samāsādya nagarādikam ādarāt\n19.14cd: svadigvargasthito bhūtvā cakraṃ yojya nijodaye\n19.15ab: avā [lacuna] samekaika udite [lacuna]\n19.15cd: devatā māheśvara [lacuna]\n19.16ab: krameṇaiva yathā rātrau [lacuna] tathāḷdivā\n19.16cd: svadiśi svodaye vargaṃ tam evānusmared budhaḥ\n19.17ab: tiṣṭhed anyodayaṃ yāvat tataḥ svāṃ diśam āśrayet\n19.17cd: svakulaṃ cintayan yāyāt taddeśakulam eva vā\n19.18ab: yāvad anyāṃ diśaṃ mantrī tatas tad anucintayet\n19.18cd: evaṃ yāvat svakaṃ sthānaṃ kulacakroktavartmanā\n19.19ab: bhramitvā punar āyāti pūrvakālakrameṇa ca\n19.19cd: tāvad āgatya deveśi tadeśakulanāyikā\n19.20ab: daded bhakṣyādikaṃ kiṃ cid dāpayed vātha kena cit\n19.20cd: anena vidhinā yukto guptācāro dṛḍhavrataḥ\n19.21ab: yoginīmelakaṃ prāpya ṣaṇmāsenaiva siddhyati\n19.21cd: duṣkaro 'yaṃ vidhir devi sattvahīnair narādhamaiḥ\n19.22ab: sarvasiddhikaro mukhyaḥ kulaśāstreṣu sarvataḥ\n19.22cd: athaikasminn api grāme pattane nagare 'pi vā\n19.23ab: tad digbhāgaṃ samāśritya tad evajapate kulam\n19.23cd: tribhir abdair anāyāsāt sādhayed uttamaṃ phalam\n19.24ab: lokayātrāparityakto grāsamātraparigrahaḥ\n19.24cd: athavā nābhicakre tu dhyānacakraṃ kulātmakam\n19.25ab: cetasā bhramaṇaṃ kuryāt sarvakālakrameṇa tu\n19.25cd: tato 'sya vatsarārdhena dehāntaṃ yoginīkulam\n19.26ab: āvirbhavaty asaṃdehāt svavijñānaprakāśakam\n19.26cd: tenāvirbhūtamātreṇa yogī yogikule kulī\n19.27ab: bhaved api patir devi yogināṃ parameśvari\n19.27cd: athavā cintayed devi yakārādikramāṣṭakam\n19.28ab: svarūpeṇa prabhākārakarālākulavigraham\n19.28cd: tasya madhye kuleśānaṃ svabodhakam anusmaran\n19.29ab: sarvam eva ca tatpaścāc cakraṃ dīpaśikhākṛtim\n19.29cd: saṃbhūtaṃ cintayed yogī yoginīpadakāṅkṣayā\n19.30ab: etasmin vyaktim āpanne piṇḍasthaṃ buddha ucyate\n19.30cd: tato 'syākasmikī devi mahāmudropajāyate\n19.31ab: śṛṅgāravīrakāruṇyaśokakopādayas tathā\n19.31cd: prabuddham etad uddiṣṭaṃ piṇḍastham amarārcite\n19.32ab: divasair abhiyuktasya tato 'sya bahubhir dinaiḥ\n19.32cd: dharāditattvabhāvānāṃ saṃvittir upajāyate\n19.33ab: suprabuddhaṃ tad icchanti piṇḍasthaṃ jñānam uttamam\n19.33cd: cakraṃ ca triguṇāṣṭāram athavā tatra cintayet\n19.34ab: kādihāntākṣarākrāntaṃ pūrvarūpaṃ sabindukam\n19.34cd: tatrāpi pūrvavat sarvaṃ kurvann etad phalaṃ labhet\n19.35ab: ādivarṇānvitaṃ vātha ṣoḍaśāram anusmaran\n19.35cd: madhyakrameṇa vā yogī pañcamaṃ cumbakādibhiḥ\n19.36ab: dvāsaptatisahasrāṇi nāḍīnāṃ nābhicakrake\n19.36cd: yataḥ piṇḍatvam āyānti tenāsau piṇḍa ucyate\n19.37ab: tatra sthitaṃ tu yaj jñeyaṃ piṇḍasthaṃ tad udāhṛtam\n19.37cd: a [lacuna] mala [lacuna] tkeśa [lacuna] kam\n19.38ab: vijvaratvam avāpnoti vatsareṇa yadṛcchayā\n19.38cd: cakrapañcakam etad dhi pūrvavad dhṛdaye sthitam\n19.39ab: padastham iti śaṃsanti caturvhedaṃ vicakṣaṇāḥ\n19.39cd: yatrārthāvagatir devi tat sthānaṃpadam ucyante\n19.40ab: catuṣkam atra vijñeyaṃ bhedaṃ pañcadaśātmakam\n19.40cd: sarvatobhadrasaṃsiddhau sarvatobhadratāṃ vrajet\n19.41ab: jarāmaraṇanairguṇyanirmukto yogacintakaḥ\n19.41cd: vyāptāv api prasiddhāyāṃ māyādhastattvagocaraḥ\n19.42ab: vetti tatpatitulyatvaṃ tadīśatvaṃ ca gacchati\n19.42cd: padasthe kiṃ tu candrābhaṃ pradīpābhaṃ na cintayet\n19.43ab: etad evāmṛtaughena deham āpūrayat svakam\n19.43cd: cintitaṃ mṛtyunāśāya bhavatīti kim adbhutam\n19.44ab: upalakṣaṇam etat te candrabimbādyudīritam\n19.44cd: yena yenaiva rūpeṇa cintyate parameśvarī\n19.45ab: piṇḍasthādiprabhedeṣu tenaiveṣṭaphalapradā\n19.45cd: rūpam aiśvaram icchanti śivasyāśivahāriṇaḥ\n19.46ab: yadbhrūmadhyasthitaṃ yasmāt tena tatravyavasthitam\n19.46cd: pañcakaṃ sūryasaṃkāśaṃ rūpastham abhidhīyate\n19.47ab: tatrāpi pūrvavat siddhir īśvarāntapadodbhavā\n19.47cd: rūpātītaṃ tu deveśi prāg evoktam anekadhā\n19.48ab: ity eṣā kulacakrasya samāsādvyāptir uttamā\n19.48cd: kathitā sarvasiddhyarthaṃ siddhayogīśvarīmate\n19.49ab: sarvadātha vibhedena pṛthagvarṇavibhedataḥ\n19.49cd: vidyādisarvasaṃsiddhyai yogināṃ yogam icchanti\n19.50ab: bhūyo 'pi saṃpradāyena varṇabhedaś ca kīrtyate\n19.50cd: strīrūpāṃ hṛdi saṃcintya sitavastrādibhūṣitām\n19.51ab: nābhicakropaviṣṭām tu candrakoṭisamaprabhām\n19.51cd: bījaṃ yat sarvaśāstrāṇāṃ tat tadā syād anāratam\n19.52ab: svakīyenaiva vaktreṇa nirgacchat pravicintayet\n19.52cd: tārahāralatākāraṃ visphuratkiraṇākulam\n19.53ab: varṇais tārakasaṃkāśair ārabdham amitādyuti\n19.53cd: māsārdhāc chāstrasaṃghātam udgiraty anivāritam\n19.54ab: svapne māsāt samādhisthaḥ ṣaḍbhir māsair yathecchayā\n19.54cd: ucchinnāny api śāstrāṇi granthataś cārthato 'pi vā\n19.55ab: jānāti vatsarād yogī yadi tanmayatāṃ gataḥ\n19.55cd: anuṣaṅgaphalaṃ caitat samāsād upavarṇitam % 19.55\n19.56ab: vidyeśvarasamānatvasiddhir anyāś ca siddhayaḥ\n19.56cd: prativarnavibhedena yathedānīṃ tathocyate\n19.57ab: dhyātavyā yogibhir nityaṃ tattatphalabubhukṣubhiḥ\n19.57cd: vinyāsakramayogena trividhenāpi vartmanā\n19.58ab: yo yatrāṅge sthito varṇaḥ kulaśaktisamudbhavaḥ\n19.58cd: taṃ tatraiva samādhāya svarūpeṇaiva yogavit"
    },
    {
      "tag": "p",
      "attributes": {},
      "text": "iti śrīmālinīvijayottare kulacakrādhikara ekonaviṃśaḥ samāptaḥ"
    },
    {
      "tag": "p",
      "attributes": {},
      "text": "sarvamantranirṇayo viṃśo 'dhikāraḥ"
    },
    {
      "tag": "p",
      "attributes": {},
      "text": "20.1ab: atha piṇḍādibhedena śāktaṃ vijñānam ucyate\n20.1cd: yogināṃ yogasiddhyarthaṃ saṃkṣepān na tu vistarāt\n20.2ab: piṇḍaṃ śarīram ity uktaṃ tadvac chaktiśivātmanoḥ\n20.2cd: brahmānando balaṃ tejo vīryam ojaś ca kīrtyate\n20.3ab: ajñānena niruddhaṃ tad anādyeva sadātmanaḥ\n20.3cd: tadāvirbhūtaye sarvam aniruddhaṃ pravartate\n20.4ab: tenāvirbhāvyamānaṃ tat pūrvāvasthāṃ parityajat\n20.4cd: yāḥ saṃvittīr avāpnoti tā adhastāt prakīrtitāḥ % 4\n20.5ab: tad eva padam icchanti sarvārthāvagatir yataḥ\n20.5cd: tasmāt saṃjāyate nityaṃ nityam eva śivātmanoḥ\n20.6ab: tad eva rūpam ity uktam ātmanaś ca vinaśvaram\n20.6cd: rūpātītaṃ tad evāhur yatokṣāviṣayaṃ param\n20.7ab: bhāvanāṃ tasya kurvīta namaskṛtya guruṃ budhaḥ\n20.7cd: tāvad ālocayed vastu yāvat padam anāmayam\n20.8ab: naivaṃ na caivaṃ nāpy evaṃ nāpi caivam api sphuṭam\n20.8cd: cetasā yogayuktena yāvat tad idam apy alam\n20.9ab: kṛtvā tanmayam ātmānaṃ sarvākṣārthavivarjitam\n20.9cd: muhūrtaṃ tiṣṭhate yāvat tāvat kampaḥ prajāyate\n20.10ab: bhramaṇodbhavanidrāś ca kiṃ cid ānanda ity api\n20.10cd: tatra yatnena saṃdadhyāc cetaḥ paraphalecchayā\n20.11ab: tad etad ātmano rūpaṃ śivena prakaṭīkṛtam\n20.11cd: yatra tu yac ca vijñeyaṃ śivātmakam api sthitam\n20.12ab: tadrūpodbalakatvena sthitim ity avadhārayet\n20.12cd: tatsamabhyasato nityaṃ sthūlapiṇḍādy upāśrayāt\n20.13ab: caturbhedatvam āyāti bhaktyābhinnam api svataḥ\n20.13cd: sthūlapiṇḍe dvidhā proktaṃ bāhyābhyantarabhedataḥ\n20.14ab: bhautikaṃ bāhyam icchanti dvitīyaṃ cātivāhikam\n20.14cd: tatrādyopāśrayād yogī sasaṃvittir api sphuṭān\n20.15ab: bāhyārthān saṃpragṛhṇāti kiṃ cid ādhyātmikān api\n20.15cd: dvitīyopāśrayāt tattvabhāvārthān saṃprapadyate\n20.16ab: īśate ca svadehāntaḥ pīṭhakṣetrādikaṃ sphuṭam\n20.16cd: svarūpālocanād asya yat kiṃ cid upajāyate\n20.17ab: tatra cetaḥ sthirīkurvaṃs tad eva sakalaṃ labhet\n20.17cd: tena tatra na kurvīta caitad uttamavāñchayā\n20.18ab: piṇḍadvayavinirmuktā kiṃ cit tadvāsanānvitā\n20.18cd: vijñānakevalāntasthā padam ity abhidhīyate\n20.19ab: yata etām anuprāpto vijñānakramayogataḥ\n20.19cd: rūpodayātivijñānapadatvaṃ pratipadyate\n20.20ab: etac caturvidhaṃ jñeyaṃ caturdhārthapratiśrayāt\n20.20cd: sa ca tattvādisaṃvittipūrvas tatpatitāvadhiḥ\n20.21ab: padabhāvavinirmuktā kiṃ cit tadanuvarjitā\n20.21cd: avasthā svasvarūpasya prakāśakaraṇī yataḥ\n20.22ab: tena sārūpyam ity uktā rūpasthaṃ yat tadānvitam\n20.22cd: uditādiprabhedena tad apy uktaṃ caturvidhaṃ\n20.23ab: jñānodayā ca deveśi mamatvāt tatphalapradam\n20.23cd: amunā kramayogena antarā yeṣu saṃdadhat\n20.24ab: cetaḥ śuddham avāpnoti rūpātītaṃ paraṃ padam\n20.24cd: caturvidhaṃ tad apy uktaṃ saṃvittiphalabhedataḥ\n20.25ab: trividhaṃ tat samabhyasya sarvasiddhiphalecchayā\n20.25cd: caturthāt tu tanuṃ vyaktvā tatkṣaṇād apavṛjyate\n20.26ab: iti piṇḍādi bhedena śivajñānam udāhṛtam\n20.26cd: yogābhyāsavidhānena mantravidyāgaṇaṃ śṛṇu\n20.27ab: pūrvoktavidhisaṃnaddhaḥ pradeśe pūrvacodite\n20.27cd: nābhyādipañcadeśānāṃ parārṇaṃ kvāpi cintayet\n20.28ab: svarūpeṇa prabhābhāraprakāśitatanūdaram\n20.28cd: dīptibhis tasya tīvrābhir ā brahmabhuvanaṃ tataḥ\n20.29ab: evaṃ saṃsmaratas tasya divasaiḥ saptabhiḥ priye\n20.29cd: rudraśaktisamāveśaḥ sumahān saṃprajāyate\n20.30ab: āviṣṭo bahuvākyāni saṃskṛtādīni jalpati\n20.30cd: mahāhāsyaṃ tathā geyaṃ śivaruditam eva ca\n20.31ab: karoty āviṣṭacittas tu na tu jānāti kiṃ cana\n20.31cd: māsenaivaṃ yadā mukto yatra yatrāvalokayet\n20.32ab: tatra tatra diśaḥ sarvā īkṣate kiraṇākulāḥ\n20.32cd: yāṃ yām eva diśaṃ ṣaḍbhir māsair yuktas tu vīkṣate\n20.33ab: nānākārāṇi rūpāṇi tasyāṃ tasyāṃ prapaśyati\n20.33cd: na teṣu saṃdadhec cetaḥ na cābhyāsaṃ parityajet\n20.34ab: kurvann etadvidhaṃ yogī bhīrur unmattako bhavet\n20.34cd: vīraḥ śaktim punar yāti pramādāt tadgato 'pi san\n20.35ab: vatsarād yogasaṃsiddhiṃ prāpnoti manasepsitām\n20.35cd: parāparām athaitasyā aparāṃ vā yathecchayā\n20.36ab: sadbhāvaṃ mātṛsaṃghasya hṛdayaṃ bhairavasya vā\n20.36cd: navātmānam api dhyāyed ratiśekharam eva vā\n20.37ab: aghoryādyaṣṭakaṃ vāpi māheśyādikam eva vā\n20.37cd: amṛtādiprabhedena rudrān vā śaktayo 'pi vā\n20.38ab: sarve tulyabalāḥ proktā rudraśaktisamudbhavāḥ\n20.38cd: athavāmṛtapūrṇānāṃ prabhedaḥ procyate paraḥ\n20.39ab: prāṇasthaṃ parayākrāntaṃ pratyekam api dīpitam\n20.39cd: vidyāṃ prakalpayen mantraṃ prāṇākrāntaṃ parāsanam\n20.40ab: dvādaśārasya cakrasya ṣoḍaśārasya vā smaret\n20.40cd: aṣṭārasyāthavā devi tasya tredhā śatasya vā\n20.41ab: ṣaḍarasyāthavā mantrī yathā sarvaṃ tathā śṛṇu\n20.41cd: saṃkṣepād idam ākhyātaṃ sārdhaṃ cakraśatadvayam\n20.42ab: etat triguṇātāṃ yāti strīpuṃyāmalabhedataḥ\n20.42cd: śāntyādikarmabhedena pratyekaṃ dvādaśātmatām\n20.43ab: dakṣaś caṇḍo haraḥ śauṇḍī pramatho bhīmamanmathau\n20.43cd: śakuniḥ sumatir nando gopālo 'tha pitāmahaḥ\n20.44ab: nandā bhadrā jayā kālī karālī vikṛtānanā\n20.44cd: kroṣṭakī bhīmamudrā ca vāyuvegā hayānanā\n20.45ab: gambhīrā ghoṣaṇī caiva dvādaśaitāḥ prakīrtitāḥ\n20.45cd: āgneyyādicatuṣkoṇā brahmāṇyādyā api priye\n20.46ab: siddhir ṛddhis tathā lakṣmīr dīptir mālā śikhā śivā\n20.46cd: sumukhī vāmanī nandā harikeśī hayānanā\n20.47ab: viśveśī ca sumākhyā ca etā vā dvādaśa kramāt\n20.47cd: etāsāṃ vācakā jñeyāḥ svarāḥ ṣaṇṭhavivarjitāḥ\n20.48ab: ṣoḍaśāre 'mṛtādyāś ca strīpuṃpāṭhaprabhedataḥ\n20.48cd: śrīkaṇṭho 'nantasūkṣmau ca trimūrtiḥ śarvarīśvaraḥ\n20.49ab: argheśo bhārabhūtiś ca sthitiḥ sthāṇur haras tathā\n20.49cd: jhiṇṭhīśo bhautikaś caiva sadyojātas tathāparaḥ\n20.50ab: anugraheśvaraḥ krūro mahāseno 'tha ṣoḍaśa\n20.50cd: siddhir ṛddhir dyutir lakṣmī meghā kāntiḥ svadhā dhṛtiḥ\n20.51ab: dīptiḥ puṣṭir matiḥ kīrtiḥ saṃsthitiḥ sugatiḥ smṛtiḥ\n20.51cd: suprabhā ṣoḍaśī ceti śrīkaṇṭhādikaśaktayaḥ\n20.52ab: ṣoḍaśāre svarā jñeyā vācakatvena sarvataḥ\n20.52cd: aghorādyās tathāṣṭāre aghoryādyāś ca devatāḥ\n20.53ab: māheśyādyās tathā devi caturviṃśaty ataḥ śṛṇu\n20.53cd: nandādikāḥ kramāt sarvā brahmāṇyādyās tathaiva ca\n20.54ab: saṃvarto lakulīkaś ca bhṛguḥ śveto bakas tathā\n20.54cd: khaḍgī pinākī bhujago navamo balir eva ca\n20.55ab: mahākālo dviraṇḍaś ca cchagalāṇḍaḥ śikhī tathā\n20.55cd: lohito meṣamīnau ca tridaṇḍyāṣāḍhināmakau\n20.56ab: umākānto 'rdhanārīśo dāruko lāṅgalī tathā\n20.56cd: tathā someśaśarmāṇau caturvimśaty amī matāḥ\n20.57ab: kādibhāntāḥ parijñeyā aṣṭāre yādyam aṣṭakam\n20.57cd: makāro bindurūpasthaḥ sarveṣām upari sthitaḥ\n20.58ab: juṃkāro 'tha tathā svāhā ṣaḍare ṣaṭ krameṇa tu\n20.58cd: baliś ca balinandaś ca daśagrīvo haro hayaḥ\n20.59ab: mādhavaś ca mahādevi ṣaṣṭhaḥ saṃparikīrtitaḥ\n20.59cd: viśvā viśveśvarī caiva hārādrī vīranāyikā [hāraudrī?]\n20.60ab: ambā gurveti yoginyo bījais tair eva ṣaṭ smṛtāḥ\n20.60cd: anyonyavalitāḥ sarve svāmyāvaraṇabhedataḥ\n20.61ab: akārādikṣakārāntāḥ sarvasiddhiphalapradāḥ\n20.61cd: dhyānārādhanayuktānāṃ yogināṃ mantriṇām api\n20.62ab: athavā sarvacakrāṇāṃ madhye vidyāṃ yathepsitām\n20.62cd: mantraṃ vā pūrvam uddiṣṭaṃ japan dhyāyan prasiddhyati\n20.63ab: iti saṃkṣepataḥ proktaṃ sarvakāmaphalapradam"
    },
    {
      "tag": "p",
      "attributes": {},
      "text": "iti śrīmālinīvijayottare sarvamantranirṇayo nāma viṃśatitamo 'dhikāraḥ\nsamāptaḥ"
    },
    {
      "tag": "p",
      "attributes": {},
      "text": "candrākṛṣṭyadhikāra ekaviṃśatitamaḥ"
    },
    {
      "tag": "p",
      "attributes": {},
      "text": "21.1ab: athātaḥ paramaṃ guhyaṃ śivajñānāmṛtottamam\n21.1cd: vyādhimṛtyuvināśāya yoginām upavarṇyate\n21.2ab: ṣoḍaśāre khage cakre candrakalpitakarṇike\n21.2cd: svarūpeṇa parāṃ tatra sravantīm amṛtaṃ smaret\n21.3ab: pūrvanyāsena saṃnaddhaḥ kṣaṇam ekaṃ vicakṣaṇaḥ\n21.3cd: tatas tu rasanāṃ nītvā lambake viniyojayat\n21.4ab: sravantam amṛtaṃ divyaṃ candrabimbasitaṃ smaret\n21.4cd: mukham āpūryate tasya kiṃ cil lavaṇavāriṇā\n21.5ab: lohagandhena tac cātra na pibet kiṃ tu nikṣipet\n21.5cd: evaṃ samabhyaset tāvad yāvat tat svādu jāyate\n21.6ab: jarāvyādhivinirmukto jāyate tatpibaṃs tataḥ\n21.6cd: ṣaḍbhir māsair anāyāsād vatsarān mṛtyujid bhavet\n21.7ab: tatra svāduni saṃjāte tadāprabhṛti tatragam\n21.7cd: yad eva cintayed dravyaṃ tenāsyāpūryate mukham\n21.8ab: rudhiraṃ madiraṃ vātha vasāṃ vā kṣīram eva vā\n21.8cd: ghṛtatailādikaṃ vātha dravaddravyam ananyadhīḥ\n21.9ab: athānyaṃ saṃpravakṣyāmi saṃkrāntividhim uttamam\n21.9cd: mṛte jīvaccharīre tu praviśed yogavidyayā\n21.10ab: nivātastho jitaprāṇo jitāsanavidhikramaḥ\n21.10cd: kurvīta vāyunāveśam arkatūle śanaiḥ śanaiḥ\n21.11ab: svādākṛṣṭividhiṃ yāvad guḍe nimbe ca kārayet\n21.11cd: śrīkhaṇḍaguḍakarpūrais tataḥ kṛtvākṛtim śubhām\n21.12ab: praguṇām aguṇa[lacuna]nyaṅgeṣu saṃdadhat\n21.12cd: nyāsaṃ kṛtvāpi tatrāpi vedhaṃ kuryāc chanaiḥ śanaiḥ\n21.13ab: nirodhaṃ tatra kurvīta ghaṭṭanaṃ tadanantaram\n21.13cd: ghaṭṭanaṃ nāma vijñeyam aṅgapratyaṅgacālanam\n21.14ab: evam abhyasatas tasya yogayuktasya yoginaḥ\n21.14cd: calate pratimā sā tu dhāvate cāpi saṃmukhī\n21.15ab: punas tāṃ prerayet tāvad yāvat svasthānam āgatam\n21.15cd: patitāṃ cālayed bhūya uttānāṃ pārśvataḥ sthitaḥ\n21.16ab: evaṃ sarvātmanas tāvad yāvat svavaśatāṃ gatām\n21.16cd: tataḥ prabhṛty asau yogī praviśed yatra rocate\n21.17ab: mṛte jīvaccharīre vā saṃkrāntyākrāntibhedataḥ\n21.17cd: prakṣipya jalavac chaktijālam sarvāṅgasaṃdhiṣu\n21.18ab: pratyaṅgam aṅgatas tasya śaktiṃ tenākramed budhaḥ\n21.18cd: svakīyaṃ rakṣayed deham ākrāntāv anyathā tyajet\n21.19ab: bahūny api śarīrāṇi dṛḍhalakṣyo yadāḷbhavet\n21.19cd: tadāḷgṛhṇāty asaṃdehaṃ yugapat saṃtyajann api\n21.20ab: athāparaṃ pravakṣyāmi sadyaḥpratyayakārakam\n21.20cd: samādhānāmṛtaṃ divyaṃ yogināṃ mṛtyunāśanam\n21.21ab: candrākṛṣṭikaraṃ nāma māsād vāḷyogabhogadam\n21.21cd: śuklapakṣe dvitīyāyāṃ meṣasthe tigmarociṣi\n21.22ab: snātaḥ śucir nirāhāraḥ kṛtapūjāvidhir budhaḥ\n21.22cd: nyasec candre kalājālaṃ parayā samadhiṣṭhitam\n21.23ab: sarvabādhāparityakte pradeśe saṃsthito budhaḥ\n21.23cd: ekacittaḥ praśāntātmā śivasadbhāvabhāvitaḥ\n21.24ab: tāvad ālokayec candraṃ yāvad astam upāgatam\n21.24cd: tato bhuñjīta dugdhena candradhyānasamanvitaḥ\n21.25ab: evaṃ dine dine kuryād yāvat pañcadaśī bhavet\n21.25cd: śeṣāṃ rātriṃ svaped dhyāyaṃśḷcandrabimbagatāṃ parām\n21.26ab: paurṇamāsīṃ tathā yogī ardharātra upasthitaḥ\n21.26cd: jane niḥśabdatāṃ yāte prasupte sarvajantubhiḥ\n21.27ab: candrakoṭikaraprakhyāṃ tārahāravibhūṣaṇām\n21.27cd: sitāmbaraparīdhānāṃ sitacandanacarcitām\n21.28ab: mauktikābharaṇopetaṃ surūpāṃ navayauvanām\n21.28cd: āpyāyanakarīṃ devīṃ samantād amṛtasravām\n21.29ab: rājīvāsanasaṃsthāṃ ca yoganidrām avasthitām\n21.29cd: candrabimbe parāṃ devīṃ īkṣate nātra saṃśayaḥ\n21.30ab: tatas tāṃ cetasā vyāpya tāvad ākarṣayet sudhīḥ\n21.30cd: yāvan mukhāgram āyātā tatra kuryāt sthiraṃ manaḥ\n21.31ab: tataḥ prasārya vadanaṃ dhyānāsaktena cetasā\n21.31cd: nigiret tāṃ samākṛṣya bhūyo hṛdi vicintayet\n21.32ab: tayā praviṣṭayā dehaṃ yogī duḥkhavivarjitaḥ\n21.32cd: śaktitulyabalo bhūtvā jīved ācandratārakam\n21.33ab: eko 'py anekadhātmānaṃ saṃvibhajya nijecchayā\n21.33cd: trailokyaṃ yaugapadyena bhunakti vaśatāṃ gatam\n21.34ab: āsādya vipulān bhogān pralaye samupasthite\n21.34cd: param abhyeti nirvāṇaṃ duṣprāpam akṛtātmanām\n21.35ab: athavā tan na śaknoti gagane paricintitum\n21.35cd: pratibimbe tathā dhyāyed udakādiṣu pūrvavat\n21.36ab: tat pītvāḷmanasā śeṣāṃ svaped rātrim anusmaran\n21.36cd: pūrvoktaṃ samavāpnoti ṣaḍbhir māsair akhaṇḍitam"
    },
    {
      "tag": "p",
      "attributes": {},
      "text": "iti śrīmālinīvijayottare tantre candrākṛṣṭyadhikāra ekaviṃśatitamaḥ\nsamāptaḥ"
    },
    {
      "tag": "p",
      "attributes": {},
      "text": "sūryākṛṣṭyadhikāro dvāviṃśatitamaḥ"
    },
    {
      "tag": "p",
      "attributes": {},
      "text": "22.1ab: athānyaṃ paramaṃ guhyaṃ kathayāmi tava priye\n22.1cd: yan na kasya cid ākhyātaṃ yogāmṛtam anuttamam\n22.2ab: sūryākṛṣṭikaraṃ nāma yogināṃ yogasiddhidam\n22.2cd: samyaṅ māsacatuṣkeṇa dināṣṭābhyadhikena tu\n22.3ab: praharsyāṣṭamo bhāgo nāḍikety abhidhīyate\n22.3cd: tatpādakramavṛddhyā tu prativāsaram abhyaset\n22.4ab: udayāstamayaṃ yāvad yatra sūryaḥ pradṛśyate\n22.4cd: pradeśe tatra vijane sarvabādhāvivarjite\n22.5ab: ahorātroṣito yogī makarasthe divākare\n22.5cd: śucir bhūtvā kṛtanyāsaḥ kṛtaśītapratikriyaḥ\n22.6ab: bhānubimbe nyasec cakram aṣṭaṣaḍdvādaśārakam\n22.6cd: śivaśaktighanopetaṃ bhairavāṣṭakasaṃyutam\n22.7ab: varṣādiṛtusaṃyuktaṃ māsairṛkṣādibhir yutam\n22.7cd: aṣṭāraṃ cintayed bimbe śeṣaṃ raśmiṣu cintayet\n22.8ab: tatra cittaṃ samādhāya proktakālaṃ vicakṣaṇaḥ\n22.8cd: animīlitanetras tu bhānubimbaṃ nirīkṣayet\n22.9ab: tataḥ kāle vyatikrānte sunimīlitalocanaḥ\n22.9cd: praviśed andhakārāntarbhuvanaṃ nirupadravam\n22.10ab: tatronmīlitanetras tu bimbākāraṃ prapaśyati\n22.10cd: saṃdhāya tatra caitanyaṃ tiṣṭhed yāvan na paśyati\n22.11ab: naṣṭe 'pi cetasā śeṣaṃ tiṣṭhet kālam anusmaran\n22.11cd: evaṃ māsena deveśi sthiraṃ tad upajāyate\n22.12ab: māsadvayena sarvatra prekṣate nātra saṃśayaḥ\n22.12cd: tribhiḥ samīkṣate sarvaṃ ravibimbasamākulam\n22.13ab: proktakālāvasānena vṛṣasthe tigmarociṣi\n22.13cd: prekṣate sūryabimbāntaḥ sacakraṃ parameśvaram\n22.14ab: upalabdhaṃ samākṛṣya mukhāgre sthiratāṃ nayet\n22.14cd: āpīya pūrvavat paścād vṛttiṃ niścalatāṃ nayet\n22.15ab: tatra tena sahātmānam ekīkṛtya muhūrtakam\n22.15cd: yāvat tiṣṭhati deveśi tāvat saṃtyajati kṣitim\n22.16ab: paśyato janavṛndasya yāti sūryena caikataḥ\n22.16cd: anena vidhinā devi siddhayogīśvareśvaraḥ\n22.17ab: śivādyavaniparyantaṃ na kva cit pratihanyate\n22.17cd: bhuktvā tu vipulān bhogān niṣkale līyate pare\n22.18ab: tad etat khecarīcakraṃ yatra khecaratāṃ vrajet\n22.18cd: siddhayogeśvarītantre sarahasyam udāhṛtam\n22.19ab: athavā cakrarūpeṇa sabāhyābhyantaraṃ svakam\n22.19cd: dehaṃ cintayataḥ pūrvaṃ phalaṃ syān niścitātmanaḥ\n22.20ab: uccaran phādināntāṃ vā dhvanijyotirmaruddyutām\n22.20cd: viśrāmya mastake cittaṃ kṣaṇam ekaṃ vicakṣaṇaḥ\n22.21ab: triśūlena prayogena sadyas tyajati medinīm\n22.21cd: evaṃ samabhyasan māsāc cakravad bhramati kṣitau\n22.22ab: muhūrtaṃ spṛśate bhūmiṃ muhūrtāc ca nabhastalam\n22.22cd: śivārāvādi kurute valanāsphoṭanāni ca\n22.23ab: mudrābandhādikaṃ vātha bhāṣā vāḷvakty anekadhā\n22.23cd: ṣaṇmāsān medinīṃ tyaktvā samādhistho dṛḍhendriyaḥ\n22.24ab: tiṣṭhate hastamātreṇa gagane yogacintakaḥ\n22.24cd: paśyate yoginīvṛndam anekākāralakṣaṇam\n22.25ab: saṃvatsareṇa yuktātmā tatsamānaḥ prajāyate\n22.25cd: paśyatām eva lokānāṃ tejobhir bhāsayan diśaḥ\n22.26ab: yāty utkṛṣya mahīpṛṣṭhāt khecarīṇāṃ patir bhavet\n22.26cd: mudrā khageśvarī nāma kathitā yoginīmate\n22.27ab: jāgaritvātha vā yogī tryahorātram atandritaḥ\n22.27cd: caturthe 'hni niśārambhe pūjayitvā maheśvaram\n22.28ab: tato 'ndhakāre bahule kṛtarakṣāvidhir budhaḥ\n22.28cd: bhruvor madhye samādhāya kṣaṇaṃ cetaḥ prapaśyati\n22.29ab: tejo rūpapratīkāśaṃ paryaṅkāsanam āsthitaḥ\n22.29cd: prayogaṃ tv eva satataṃ yogayuktaḥ samabhyaset\n22.30ab: paśyate māsamatreṇa gṛhāntarvastu yat sthitam\n22.30cd: dvābhyāṃ bahiḥ sthitaṃ sarvaṃ tribhiḥ pattanasaṃsthitam\n22.31ab: caturbhir viṣayāntaḥsthaṃ pañcabhir maṇḍalāvadhi\n22.31cd: ṣaḍbhir māsair mahāyogī cchidraṃ paśyati medinīm\n22.32ab: sarvajñatvam avāpnoti vatsarān nātra saṃśayaḥ\n22.32cd: yoginīsiddhasaṅghasya sadbhāvavyāptisaṃsthitam\n22.33ab: paśyate yogayuktātmā tatsamānaś ca jāyate\n22.33cd: anenaiva vidhānena svastikāsanasaṃsthitaḥ\n22.34ab: binduṃ nānāvidhaṃ tyaktvā śuddharūpam anusmaret\n22.34cd: tenāpi sarvaṃ purvoktaṃ vyāpnoti phalam uttamam"
    },
    {
      "tag": "p",
      "attributes": {},
      "text": "iti śrīmālinīvijayottare tantre sūryākṛṣṭyadhikāra dvāviṃśatitamaḥ\nsamāptaḥ"
    },
    {
      "tag": "p",
      "attributes": {},
      "text": "trayoviṃśatitamo 'dhikāraḥ"
    },
    {
      "tag": "p",
      "attributes": {},
      "text": "23.1ab: athātaḥ paramaṃ guhyaṃ kathayāmi tavādhunā\n23.1cd: sadyopalabdhijanakaṃ yogināṃ yogasiddhaye\n23.2ab: pūrvanyāsena saṃnaddhaś cittaṃ śrotre niveśayet\n23.2cd: nivāte svalpavāte vā bāhyaśabdavivarjite\n23.3ab: tatas tatra śṛṇoty eṣa yogī dhvanim anāvṛtam\n23.3cd: suviśuddhasya kāṃsyasya hatasyeha muhur muhuḥ\n23.4ab: yam ākrṇya mahādevi puṇyapāpaiḥ pramucyate\n23.4cd: tatra saṃdhāya caitanyaṃ ṣaṇmāsād yogavittamaḥ\n23.5ab: rutaṃ pakṣigaṇasyāpi prasphuṭaṃ vetty ayatnataḥ\n23.5cd: dūrāc chravaṇavijñānaṃ vatsareṇāsya jāyate\n23.6ab: sarvakāmaphalāvāptir vatsaratritayena ca\n23.6cd: siddhyatīti kim āścāryam anāyāsena siddhyati\n23.7ab: athavā grahaṇe māsi kṛtvā sūryaṃ tu pṛṣṭhataḥ\n23.7cd: pūrvanyāsena saṃnaddhaḥ kiṃ cid bhittimadāśritaḥ\n23.8ab: lakṣayed ātmanaś chāyāṃ mastakordhvam anāhatam\n23.8cd: dhūmavartiviniṣkrāntāṃ tadgatenāntarātmanā\n23.9ab: yāti tanmayatāṃ tatra yogayukto yathā yathā\n23.9cd: tathā tathāsya mahatī sāḷvittir upajāyate\n23.10ab: tatas tatra mahātejah sphuratkiraṇasaṃnibham\n23.10cd: paśyate yatra dṛṣṭe 'pi sarvapāpakṣayo bhavet\n23.11ab: tad asyābhyāsato māsāt sarvatra pravisarpati\n23.11cd: jvālāmālākulākārā diśaḥ sarvāḥ prapaśyati\n23.12ab: ṣaṇmāsam abhyasan yogī sarvajñatvam avāpnuyāt\n23.12cd: abdaṃ divyatanur bhūtvā śivavan modate ciram\n23.13ab: atha jātyaḥ pravakṣyante sapūrvāsanaśāśvatāḥ\n23.13cd: hrīṃ kṣlāṃ kṣvīṃ vaṃ tathāḷkṣaṃ ca pañcakasya yathākramam\n23.14ab: haṃ yaṃ raṃ laṃ tathā vaṃ ca pañcakasyāparasya ca\n23.14cd: ṛṃ .Rṃ ḷṃ .Lṃ tathā oṃ auṃ haḥ aṃ ākarṇikāvadhau\n23.15ab: kesareṣu bhakārāntā haṃ hāṃ hiṃ hīṃ ca huṃ tathā\n23.15cd: hūṃ heṃ haiṃ ca daleṣv evaṃ svasaṃjñābhiś ca śaktayaḥ\n23.16ab: maṇḍalatritaye śeṣaṃ sūkṣmaṃ pretasya kalpayet\n23.16cd: jrakāraṃ śūlaśṛṅgāṇām ity etat parikīrtitam\n23.17ab: anuktāsanayogeṣu sarvatraiva prakalpayet\n23.17cd: namaḥ svāhā tathā vauṣaṭ huṃ vaṣaṭ phaṭ ca\njātayaḥ\\testim{\\svacchandatantra 1.72}\n23.18ab: prāyaścitteṣu sarveṣu japen mālām akhaṇḍitām\n23.18cd: bhinnāṃ vāpy athavābhinnām atikramabalābalam\n23.19ab: sakṛjjapāt samārabhya yāval lakṣatrayaṃ priye\n23.19cd: prāṇavṛttinirodhena tataḥ parataraṃ kva cit\n23.20ab: sadā bhramaṇaśīlānāṃ pīṭhakṣetrādikaṃ bahiḥ\n23.20cd: prayogaṃ saṃpravakṣyāmi sukhasiddhiphalapradam\n23.21ab: nāsākrāntaṃ mahāprāṇaṃ daṇḍarūpaṃ sabindukam\n23.21cd: tadvad guhyaṃ ca kurvīta vidyeyaṃ dvyakṣarā matā\n23.22ab: asyāḥ pūrvoktavidhinā kṛtasevaḥ prasannadhīḥ\n23.22cd: pīṭhādikaṃ bhramet siddhyai nānyathā vīravandite\n23.23ab: tat pradeśaṃ samāsādya mantrair ātmānam ādarāt\n23.23cd: vidyayā veṣtayet sthānaṃ raktasūtrasamānayā\n23.24ab: bahudhānanyacittas tu sabāhyābhyantaraṃ budhaḥ\n23.24cd: tatas tatra kva cit kṣetre yoginyo bhīmavikramāḥ\n23.25ab: samāgatya prayacchanti saṃpradāyaṃ svakaṃ svakam\n23.25cd: yenāsau labdhamātreṇa saṃpradāyena suvrate\n23.26ab: tatsamānabalo bhūtvā bhuṅkte bhogān yathepsitān\n23.26cd: athavā kṛtasevas tu lakṣam ekaṃ japet sudhīḥ\n23.27ab: tarpayitvā daśāṃśena kṣudrakarmasu yojayet\n23.27cd: tatroccāritamātreyaṃ viṣakṣayakarī bhavet\n23.28ab: cakravabhramamāṇaiṣā yonau raktāṃ vicintayet\n23.28cd: gamāgamakramād vāpi vinda[lacuna]vāritā\n23.29ab: tatrasthaś cāśu saṃghātavighātākuñcanena tu\n23.29cd: kṣaṇād ananyacittas tu kṣobhayed urvaśīm api\n23.30ab: kṛtasevavidhir vātha lakṣatrayajapena tu\n23.30cd: mahatīṃ śriyam ādhatte padmaśrīphalatarpitā\n23.31ab: ṣaḍutthāsanasaṃsthānā sādhitāpy uktavartmanā\n23.31cd: sarvasiddhikarī devī mantriṇām upajāyate\n23.32ab: śūlapadmavidhiṃ muktvā navātmādyaṃ ca saptakam\n23.32cd: ṣaḍuttham āsanaṃ dadyāt sarvacakravidhau budhaḥ\n23.33ab: kudrā ca mahatī yojyā hṛdbījenopacārakam\n23.33cd: athānyat saṃpravakṣyāmi svapnajñānam anuttamam\n23.34ab: hṛccakre tanmayo bhūtvā rātrau rātrāv ananyadhīḥ\n23.34cd: māsād ūrdhvaṃ mahādevi svapne yat kiṃcid īkṣate\n23.35ab: tat tathyaṃ jāyate tasya dhyānayuktasya yoginaḥ\n23.35cd: tatraiva yadi kālasya niyamena rato bhavet\n23.36ab: tadā prathamayāme tu vatsareṇa śubhāśubham\n23.36cd: ṣaṭtrimāsena kramaśo dvitīyādiṣv anukramāt\n23.37ab: aruṇodayavelāyāṃ daśāhena phalaṃ labhet\n23.37cd: saṃkalpapūrvake 'py evaṃ pareṣām ātmano 'pi vā\n23.38ab: kva cit kārye samutpanne suptajñānam upākramet\n23.38cd: ity etat kathitaṃ devi siddhayogīśvarīmatam\n23.39ab: nātaḥ parataraṃ jñānaṃ śivādyavanigocare\n23.39cd: ya evaṃ tattvato veda sa śivo nātra saṃśayaḥ\n23.40ab: tasya pādarajaḥ mūrdhni dhṛtaṃ pāpapraśāntaye\n23.40cd: etac chrutvā mahādevī paraṃ saṃtoṣam āgatā\n23.41ab: evaṃ kṣamāpayām āsa praṇipatya punaḥ punaḥ\n23.41cd: iti vaḥ sarvam ākhyātaṃ mālinīvijayottaram\n23.42ab: mamaitat kathitaṃ devyā yogāmṛtam anuttamam\n23.42cd: bhavadbhir api nākhyeyam aśiṣyāṇām idaṃ mahat\n23.43ab: na cāpi paraśiṣyāṇām aparīkṣya prayatnataḥ\n23.43cd: sarvathaitat samākhyātaṃ yogābhyāsaratātmanām\n23.44ab: prayātānāṃ vinītānāṃ śivaikārpitacetasām\n23.44cd: kārtikeyāt samāsādya jñānāmṛtam idaṃ mahat\n23.45ab: manayo yogam abhyasya parāṃ siddhim upāgatāḥ"
    },
    {
      "tag": "p",
      "attributes": {},
      "text": "iti śrīmālinīvijayottare tantre trayoviṃśatitamo 'dhikāraḥ samāptaḥ"
    },
    {
      "tag": "p",
      "attributes": {},
      "text": "samāptaṃ cedaṃ mālinīvijayottaraṃ nāma mahātantram"
    }
  ]
}