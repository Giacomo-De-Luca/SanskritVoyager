{
  "title": "sa_kṣemendra-pratītyasamutpādāvadāna",
  "body": "<body xmlns='http://www.tei-c.org/ns/1.0'>\n\n<lg>\n<l>sarvam avidyāmūlaṃ saṃsārataruprakāravaicitryam /</l>\n<l>jñātum vaktuṃ hantuṃ kaḥ śakto 'nyatra sarvajñāt // KAvk_75.1 //</l>\n</lg>\n\n<lg>\n<l>śrāvastyāṃ svastimān pūrvaṃ jino jetavane sthitaḥ /</l>\n<l>aśeṣadarśī bhagavān bhikṣusaṃgham abhāṣata // KAvk_75.2 //</l>\n</lg>\n\n<lg>\n<l>śṛṇuta śreyase jñānālokanirmalamānasāḥ /</l>\n<l>pratītyasamutpādaṃ vaḥ kathayāmi yathākramam // KAvk_75.3 //</l>\n</lg>\n\n<lg>\n<l>avidyāvāsanaiveyaṃ duḥkhaskandhasya bhūyasaḥ /</l>\n<l>saṃsāraviṣavṛkṣasya mūlabandhavidhāyinī // KAvk_75.4 //</l>\n</lg>\n\n<lg>\n<l>tatpratyayas tu saṃskārāḥ kāyavāṅmānasātmakāḥ /</l>\n<l>saṃskārotthaṃ ca vijñānaṃ manaḥṣaṣṭhendriyātmakamn // KAvk_75.5 //</l>\n</lg>\n\n<lg>\n<l>tatpratyayaṃ nāmarūpaṃ saṃjñāsaṃdarśanābhidham /</l>\n<l>manaḥṣaṣṭhendriyasthānaṃ ṣaḍāyatanam apy ataḥ // KAvk_75.6 //</l>\n</lg>\n\n<lg>\n<l>ṣaḍāyatanasaṃśleṣaḥ sparśa ity abhidhīyate /</l>\n<l>ṣaṭsparśānubhavo yaś ca vedanā sā prakīrtitā // KAvk_75.7 //</l>\n</lg>\n\n<lg>\n<l>tayā viṣayasaṃkleśarāgāt tṛṣṇā prajāyate /</l>\n<l>kāmādiṣu tadudbhūtam upādānaṃ pravartate // KAvk_75.8 //</l>\n</lg>\n\n<lg>\n<l>upādānodbhavaḥ kāmarūpārūpyamayo bhavaḥ /</l>\n<l>nānāyoniparāvṛttyā jātir bhavasamudbhavā // KAvk_75.9 //</l>\n</lg>\n\n<lg>\n<l>jarāmaraṇaśokādisaṃtatir jātisaṃśrayā /</l>\n<l>avidyādinirodhena teṣāṃ vyuparamakramaḥ // KAvk_75.10 //</l>\n</lg>\n\n<lg>\n<l>pratītyotpādo 'yaṃ bahugatir avidyākṛtapadaḥ</l>\n<l>sa cintyo yuṣmābhir vijanavanaviśrāmaśamibhiḥ /</l>\n<l>parijñātaḥ samyag vrajati kila kālena tanutāṃ</l>\n<l>tanutvaṃ saṃprāptaḥ sukhataranivāryaś ca bhavati // KAvk_75.11 //</l>\n</lg>\n\n<p>iti kṣemendraviracitāyāṃ bodhisattvāvadānakalpalatāyāṃ\npratītyasamutpādāvadānaṃ pañcasaptatitamaḥ pallavaḥ |</p>\n\n  </body>\n\n"
}