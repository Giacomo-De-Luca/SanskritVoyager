{
  "file_title": "aitareyopaniṣad-comm",
  "file_title_normal": "aitareyopanisad-comm",
  "metadata": {
    "original_title": "Aitareyopaniṣad with the commentary ascribed to Śaṃkara",
    "contributors": [
      {
        "role": "data entry",
        "name": "members of the Sansknet Project",
        "when": ""
      },
      {
        "role": "contribution to GRETIL",
        "name": "members of the Sansknet Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31"
  },
  "body": [
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "śāntipāṭhaḥ"
        },
        {
          "tag": "p",
          "attributes": {},
          "text": "oṃ vāṅ me manasi pratiṣṭhitā mano me vāci pratiṣṭhitamāvirāvīrmā edhi /\nvedasya me āṇīsthaḥ śrutaṃ me mā prahāsīḥ /\nanenādhītenāhorātrānsandadhāmyṛtaṃ vadiṣyāmi /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "satyaṃ vadiṣyāmi /"
                },
                {
                  "tag": "l",
                  "attributes": {},
                  "text": "tanmāmavatu /"
                },
                {
                  "tag": "l",
                  "attributes": {},
                  "text": "tadvaktāramavatu /"
                },
                {
                  "tag": "l",
                  "attributes": {},
                  "text": "avatu māmavatu vaktāramavatu vaktāram //"
                }
              ]
            }
          ]
        },
        {
          "tag": "p",
          "attributes": {},
          "text": "oṃ śāntiḥ! śānti!! śāntiḥ!!!"
        },
        {
          "tag": "p",
          "attributes": {},
          "text": "sambandhabhāṣya-"
        },
        {
          "tag": "p",
          "attributes": {},
          "text": "parisamāptaṃ karma sahāparabrahmaviṣayavijñānena /\nsaiṣā karmaṇo jñānasahitasya parā gatirukthavijñānadvāreṇopasaṃhṛtā /\n\"etatsatyaṃ brahma prāṇākhyam\"\"eṣa eko devaḥ\"\"etasyaiva prāṇasya sarve devā vibhūtayaḥ\"\"etasya prāṇasyātmabhāvaṃ gacchandevatā apyeti\"ityuktam /\nso 'yaṃ devatāpyayalakṣaṇaḥ paraḥ puruṣārthaḥ, eṣa mokṣaḥ /\nsa cāyaṃ yathoktena jñānakarmasamuccayasādhanena prāptavyo nātaḥ paramastītyeke pratipannāḥ /\ntānnirācikīrṣuruttaraṃ kevalātmajñānavidhānārtham 'ātmā vā idam' ityādyāha /"
        },
        {
          "tag": "p",
          "attributes": {},
          "text": "kathaṃ punarakarmasambandhikevalātmavijñānavidhānārtha uttaro grantha iti gamyate?"
        },
        {
          "tag": "p",
          "attributes": {},
          "text": "anyārthānavagamāt /\ntathā ca pūrvoktānāṃ devatānāmagnyādīnāṃ saṃsāritvaṃ darśayiṣyatyaśanāyādidoṣavattvena\"tamaśanāpipāsābhyāmanvavārjam\"(1 / 2 / 1) ityādinā /\naśanāyādimatsarvaṃ saṃsāra eva parasya tu brahmaṇo 'śanāyādyatyayaśruteḥ /"
        },
        {
          "tag": "p",
          "attributes": {},
          "text": "bhavatyevaṃ kevalātmajñānaṃ mokṣasādhanaṃ na tvatrākarmyevādhikriyate viśeṣāśravaṇāt /\nakarmiṇa āśramyantarasyehāśravaṇāt /\nkarma ca bṛhatīsahasralakṣaṇaṃ prastutyānantaramevātmajñānaṃ prārabhyate /\ntasmāt karmyevādhikriyate /"
        },
        {
          "tag": "p",
          "attributes": {},
          "text": "na ca karmāsaṃbandhyātmavijñānaṃ pūrvavadanta upasaṃhārāt /\nyathā karmasaṃbandhinaḥ puruṣasya sūryātmanaḥ sthāvarajaṅgamādisarvaprāṇyātmatvamuktaṃ brāhmaṇena mantreṇa ca\"sūrya ātmā\"(ṛ.saṃ.1 / 114 / 1) ityādinā, tathaiva 'eṣa brahmaiṣa indraḥ' (3 / 1 / 3) ityādyupakramya sarvaprāṇyātmatvam 'yacca sthāvaraṃ sarvaṃ tatprajñānetram, (3 / 1 / 3) ityupasaṃhariṣyati /\ntathā ca saṃhitopaniṣadi\"etaṃ hyeva bahuvṛcā mahatyukthe mīmāṃsante\"(ai.ā.3 / 2 / 3 / 12) ityādinā karmasaṃbandhitvamuktvā\"sarveṣu bhūteṣvetameva brahmetyācakṣate\"ityupasaṃharati /\ntathā tasyaiva\"yo 'yamaśarīraḥ prajñātmā\"ityuktasya\"yaścāsāvāditya ekameva taditi vidyāt\"ityekatvamuktam /\nihāpi\"ko 'yamātmā\"(3 / 1 / 1) ityupakramya prajñātmatvameva\"prajñānaṃ brahma\"(3 / 1 / 3) iti darśayiṣyati /\ntasmānnākarmasaṃbandhyātmajñānam /"
        },
        {
          "tag": "p",
          "attributes": {},
          "text": "punaruktyānarthakyamiti cet /\nkatham?\"prāṇo vā ahamasmyṛṣe\"ityādibrāhmaṇena\"sūrya ātmā\"iti mantreṇa ca nirdhāritasyātmanaḥ (3 / 1 / 1) iti praśnapūrvakaṃ punarnirdhāraṇaṃ punaruktamanarthakamiti cet na; tasyaiva dharmāntaraviśeṣanirdhāraṇārthatvānna punaruktatādoṣaḥ /"
        },
        {
          "tag": "p",
          "attributes": {},
          "text": "katham? tasyaiva karmasaṃbandhino jagatsṛṣṭisthitisaṃhārādidharmaviśeṣanirdhāraṇārthatvāt kevalopāstyarthatvādvā /\nathavā ātmetyādiparo granthasandarbha ātmanaḥ karmiṇaḥ karmaṇo 'nyatropāsanāprāptau karmaprastāve 'vihitatvātkevalo 'pyātmopāsya ityevamarthaḥ /\nbhedābhedopāsyatvādvaika evātmā karmaviṣaye bhedadṛṣṭibhāk, sa evākarmakāle 'bhedenāpyupāsya ityevamapunaruktatā /"
        },
        {
          "tag": "p",
          "attributes": {},
          "text": "\"vidyāṃ cāvidyāṃ ca yastadvedobhayaṃ saha /\navidyayā mṛtyuṃ tīrtvā vidyayāmṛtamaśnute\"(ī.u.11) iti,\"kurvanneveha karmāṇi jijīviṣecchataṃ samāḥ\"(ī.u.2) iti ca vājinām /\nna ca varṣaśatātparamāyurmartyānām /\nyena karmaparityāgenātmānamupāsīta /\ndarśitaṃ ca\"tāvanti puruṣāyuṣo 'hnāṃ sahasrāṇi bhavanti\"iti /\nvarṣaśataṃ cāyuḥ karmaṇaiva vyāptam /\ndarśitaśca mantraḥ\"kurvanneveha karmāṇi\"ityādiḥ /\ntathā\"yāvajjīvamagnihotrañjuhoti\"\"yāvajjīvaṃ darśapūrṇamāsābhyāṃ yajeta\"ityādyāśca /\n\"taṃ yajñapātrairdahanti\"iti ca /\nṛṇatrayaśruteśca /\ntatra pārivrājyādi śāstraṃ vyutthāyātha bhikṣācaryaṃ caranti (bṛ.u.3 / 5 / 1, 4 / 4 / 22) iti ātmajñānastutiparor'thavādaḥ /\nanadhikṛtārtho vā /"
        },
        {
          "tag": "p",
          "attributes": {},
          "text": "na; paramārthavijñāne phalādarśane kriyānupapatteḥ /\nyaduktaṃ karmiṇa ātmajñānaṃ karmasaṃbandhi ca ityādi tanna /\nparaṃ hyāptakāmaṃ sarvasaṃsāradoṣavarjitaṃ brahmāhamasmītyātmatvena vijñāne, kṛtena kartavyena vā prayojanamātmano 'paśyata phalādarśane kriyā nopapadyate /"
        },
        {
          "tag": "p",
          "attributes": {},
          "text": "phalādarśane 'pi niyuktatvātkarotīti cenna niyogāviṣayātmadarśanāt /\niṣṭayogamaniṣṭaviyogaṃ cātmanaḥ prayojanaṃ paśyaṃstadupāyārthī yo bhavati sa niyogasya viṣayo dṛṣṭo loke /\nna tu tadviparītaniyogāviṣayabrahmātmatvadarśī /"
        },
        {
          "tag": "p",
          "attributes": {},
          "text": "brahmātmatvadarśyapi saṃścenniyujyeta niyogāviṣayo 'pi sanna kaścinna niyukta iti sarvaṃ karma sarveṇa sarvadā kartavyaṃ prapnoti /\ntaccāniṣṭam /\nna ca sa niyoktuṃ śakyate kenacit; āmnāyasyāpi tatprabhavatvāt /\nma hi svavijñānotthena vacasā svayaṃ niyujyate /\nnāpi bṛhavitsvāmyavivekinā bhṛtyena /"
        },
        {
          "tag": "p",
          "attributes": {},
          "text": "āmnāyasya nityatve sati svātaṃntryātsarvānprati niyoktṛtvasāmarthyamiti cenna uktadoṣāt /\ntathāpi sarveṇa sarvadā sarvamaviśiṣṭaṃ karma kartavyamityukto doṣo 'pyaparihārya eva /"
        },
        {
          "tag": "p",
          "attributes": {},
          "text": "tadapi śāstreṇaiva vidhīyata iti ced yathākarmakartavyatā śāstreṇa kṛtā tathā tadapyātmajñānaṃ tasyaiva karmiṇaḥ śāstreṇa vidhīyata iti cet, na; viruddhārthabodhakatvānupapatteḥ /\nna hyekasminkṛtākṛtasaṃbandhitvaṃ tadviparītatvaṃ ca bodhayituṃ śakyam, śītoṣṇatāmivāgneḥ /"
        },
        {
          "tag": "p",
          "attributes": {},
          "text": "na ceṣṭayogacikīrṣā ātmano 'niṣṭaviyogācikīrṣā ca śāstrakṛtā, sarvaprāṇināṃ taddarśanāt /\nśāstrakṛtaṃ cettadubhayaṃ gopālādīnāṃ na dṛśyeta, aśāstrajñatvātteṣām /\nyaddhi svato 'prāptaṃ tacchāstreṇa bodhayitavyam /\ntaccetkṛtakartavyatāvirodhyātmajñānaṃ śāstreṇa kṛtam, kathaṃ tadviruddhāṃ kartavyatāṃ punarutpādayecchītatāmivāgnau tama iva ca bhānau /"
        },
        {
          "tag": "p",
          "attributes": {},
          "text": "na bodhayatyeveti cenna,\"sa ma ātmeti vidyāt\"(kau.u.3 / 9) \"prajñānaṃ brahma\"(3 / 1 / 3) iti copasaṃhārāt /\n\"tadātmānamevāvet\"(bṛ.u.1 / 4 / 9) \"tattvamasi\"(chā.u.6 / 8 -16) ityevamādivākyānāṃ tatparatvāt /\nutpannasya ca brahmātmavijñānasyābādhyamānatvānnānutpannaṃ bhrāntaṃ veti śakyaṃ vaktum /"
        },
        {
          "tag": "p",
          "attributes": {},
          "text": "tyāge 'pi prayojanābhāvasya tulyatvamiti cet\"nākṛteneha kaścana\"(gītā 3 / 28) iti smṛteḥ ya āhurviditvā brahma vyutthānameva kuryāditi teṣāmapyeṣa samāno doṣaḥ prayojanābhāva iti cenna; akriyāmātratvād vyutthānasya /\navidyānimitto hi prayojanasya bhāvo na vastudharmaḥ sarvaprāṇināṃ taddarśanāt /\nprayojanatṛṣṇayā ca preryamāṇasya vāṅmanaḥkāyaiḥ pravṛttidarśanāt /\n\"so 'kāmayata jāyā me syāt\"(bṛ.u.1 / 4 / 17) ityādinā putravittādi pāṅktalakṣaṇaṃ kāmyameveti\"ubhe hyete eṣaṇe eva\"(bṛ.u.3 / 5 / 1 ; 4 / 4 / 22) iti vājasaneyibrāhmaṇe 'vadhāraṇāt /"
        },
        {
          "tag": "p",
          "attributes": {},
          "text": "avidyākāmadoṣanimittāyā vāṅmanaḥkāyapravṛtteḥ pāṅktalakṣaṇāyā viduṣo 'vidyādidoṣābhāvādanupapatteḥ kriyābhāvamātraṃ vyutthānam, na tu yāgādivadanuṣṭheyarūpaṃ bhāvātmakam /\ntacca vidyāvatpuruṣadharma iti na prayojanamanveṣṭavyam /\nna hi tamasi pravṛttasyodita āloke yadgartapaṅkakaṇṭakādyatapanaṃ tatkiṃprayojanamiti praśnārham /"
        },
        {
          "tag": "p",
          "attributes": {},
          "text": "vyutthānaṃ tarhyarthaprāptatvānna codanārhamiti gārhasthye cetparaṃ brahmavijñānaṃ jātaṃ tatraivāstvakurvata āsanaṃ na tato 'nyatra gamanamiti cenna kāmaprayuktatvādgārhasthyasya\"etāvānvai kāmaḥ\"(bṛ.u.1 / 4 / 17) iti\"ubhe hyete eṣaṇe eva\"(bṛ,u.3 / 5 / 1 ; 4 / 4 / 22) ityavadhāraṇāt /\nkāmanimittaputravittādisaṃbandhaniyamābhāvamātraṃ na hi tato 'nyatra gamanaṃ vyutthānamucyate /\nato na gārhasthya evākurvata āsanamutpannavidyasya /\netena guruśuśrūṣātapasorapyapratipattirviduṣaḥsiddhā /"
        },
        {
          "tag": "p",
          "attributes": {},
          "text": "atra kecid gṛhasthā bhikṣāṭanādibhayātparibhavācca trasyamānāḥ sūkṣmadṛṣṭitāṃ darśayanta uttaramāhuḥ bhikṣorapi bhikṣāṭanadiniyamadarśanāddehadhāraṇamātrārthino gṛhasthasyāpi sādhyasādhanaiṣaṇobhayavinirmuktasya dehamātradhāraṇarthamaśanācchādanamātramupajīvato gṛha evāstvāsanamiti /"
        },
        {
          "tag": "p",
          "attributes": {},
          "text": "na, svagṛhaviśeṣaparigrahaniyamasya kāmaprayuktatvādityuktottarametat /\nsvagṛhaviśeṣaparigrahābhāve ca śarīradhāraṇamātraprayuktāśanācchādanārthinaḥ svaparigrahaviśeṣābhāver'thādbhikṣukatvameva /"
        },
        {
          "tag": "p",
          "attributes": {},
          "text": "śarīradhāraṇārthāyāṃ bhikṣāṭanādipravṛttau yathā niyamo bhikṣoḥ śaucādau ca, tathā gṛhiṇo 'pi viduṣo 'kāmino 'stu nityakarmasu niyamena pravṛttiryāvajjīvādiśrutiniyuktatvāt pratyavāyaparihārāyeti /\netanniyogāviṣayatvena viduṣaḥ pratyuktamaśakyaniyojyatvācceti /"
        },
        {
          "tag": "p",
          "attributes": {},
          "text": "yāvajjīvādinityacodanānarthakyamiti cet?"
        },
        {
          "tag": "p",
          "attributes": {},
          "text": "na, avidvadviṣayatvenārthavattvāt /\nyattu bhikṣoḥ śarīradhāraṇamātrapravṛttasya pravṛtterniyatatvaṃ tatpravṛtterna prayojakam /\nācamanapravṛttasya pipāsāpagamavannānyaprayojanārthatvamavagamyate /\nna cāgnihotrādīnāṃ tadvadarthaprāptapravṛttiniyatatvopapattiḥ /"
        },
        {
          "tag": "p",
          "attributes": {},
          "text": "arthaprāptapravṛttiniyamo 'pi prayojanābhāve 'nupapanna eveti cet?"
        },
        {
          "tag": "p",
          "attributes": {},
          "text": "na, tanniyamasya pūrvapravṛttisiddhatvāttadatikrame yatnagauravāt /\narthaprāptasya vyutthānasya punarvacanādviduṣaḥ kartavyatvopapattiḥ /\naviduṣopi mumukṣuṇā pārivrājyaṃ kartavyameva /\ntathā ca\"śānto dāntaḥ\"(bṛ.u.4 / 4 / 23) ityādivacanaṃ pramāṇam /\nśamadamādīnāṃ cātmadarśanasādhanānāmanyāśrameṣvanupapatteḥ /\n\"atyāśramibhyaḥ parama pavitraṃ provāca samyagṛṣisaṃghajuṣṭam\"(6 / 21) iti ca śvetāśvatare vijñāyate /\n'na karmaṇā na prajayā dhanena tyāgenaike amṛtatvamānaśuḥ' (kaivalya.2) iti ca kaivalyaśrutiḥ /\n\"jñātvā naiṣkarmyamācaret\"iti ca smṛteḥ /\n\"brahmāśramapade vaset\"iti ca brahmacaryādividyāsādhanānāṃ ca sākalyenātyāśramiṣūpapattergrārhasthye 'saṃbhavāt /\nna cāsaṃpannaṃ sādhanaṃ kasyacidarthasya sādhanāyālam /\nyadvijñānopayogīni ca gārhasthyāśramakarmāṇi teṣāṃ paramaphalamupasaṃhṛtaṃ devatāpyayalakṣaṇaṃ saṃsāraviṣayameva /\nyadi karmiṇa eva paramātmavijñānamabhaviṣyat saṃsāraviṣayasyaiva phalasyopasaṃhāro nopāpātsyat /"
        },
        {
          "tag": "p",
          "attributes": {},
          "text": "aṅgaphalaṃ taditi cenna tadvirodhyātmavastuviṣayatvādātmavidyāyāḥ /\nnirākṛtasarvanāmarūpakarmaparamārthātmavastuviṣayaṃ jñānamamṛtatvasādhanam /\nguṇaphalasaṃbandhe hi nirākṛtasarvaviśeṣātmavastuviṣayatvaṃ jñānasya na prāpnoti /\ntaccāniṣṭam,\"yatra tvasya sarvamātmaivābhūt\""
        },
        {
          "tag": "p",
          "attributes": {},
          "text": "(bṛ.u.2 / 4 / 14) ityadhikṛtya kriyākārakaphalādisarvavyavahāranirākāraṇādviduṣaḥ /\ntadviparītasyāviduṣo\"yatra hi dvaitamiva\"(bṛ.u.2 / 4 / 14) ityuktvā kriyākārakaphalarūpasyaiva saṃsārasya darśitatvācca vājasaneyibrāhmaṇe /\ntathehāpi devatāpyayaṃ saṃsāraviṣayaṃ yatphalamaśanāyādimadvastvātmakaṃ tatphalamupasaṃhṛtya kevalaṃ sarvātmakavastuviṣayaṃ jñānamamṛtatvāya vakṣyāmīti pravartate /"
        },
        {
          "tag": "p",
          "attributes": {},
          "text": "ṛṇapratibandhasyāviduṣa eva manuṣyapitṛdevalokaprāptiṃ prati, na viduṣaḥ /\n\"so 'yaṃ manuṣyalokaḥ putreṇaiva\"(bṛ.u.1 / 5 / 16) ityādilokatrayasādhananiyamaśruteḥ /\nviduṣaśca ṛṇapratibandhābhāvo darśita ātmalokārthinaḥ\"kiṃ prajayā kariṣyāmaḥ\"(bṛ.u.4 / 4 / 22) ityādinā /\ntathā\"etadva sma vai tadvidvāṃsa āhurṛṣaḥ kāvaṣeyāḥ\"ityādi /\n\"etaddha sma vai tatpūrve vidvāṃso 'gnihotraṃ na juhavāñcakruḥ\"(kauṣī. 2 / 5) iti ca kauṣītakinām /\naviduṣastarhi ṛṇānapākaraṇe pārivrājyānupapattiriti cet?"
        },
        {
          "tag": "p",
          "attributes": {},
          "text": "na; prāggārhasthyapratipatterṛṇitvāsaṃbhavāt /\nadhikārānārūḍho 'pyṛṇī ca syāt sarvasya ṛṇitvamityaniṣṭaṃ prasajyetāpratipannagārhasthyasyāpi\"gṛhādvanībhūtvā pravrajedyadi vetarathā brahmacaryādeva pravrajed gṛhādvā vanādvā\"(jā.u.4) ityātmadarśanopāyasādhanatveneṣyata eva pārivrājyam /\nyāvajjīvādiśrutīnāmavidvadamumukṣuviṣaye kṛtārthatā /\nchāndogye ca keṣāñcid dvādaśarātramagnihotraṃ hutvā tata ūrdhva parityāgaḥ śrūyate /"
        },
        {
          "tag": "p",
          "attributes": {},
          "text": "yattvanadhikṛtānāṃ pārivrājyamiti, tanna, teṣāṃ pṛthageva,\"utsannāgniranagniko vā\"ityādiśravaṇāt /\nsarvasmṛtiṣu cāviśeṣeṇāśramavikalpaḥ prasiddhaḥ samuccayaśca /"
        },
        {
          "tag": "p",
          "attributes": {},
          "text": "yattu viduṣor'thaprāptaṃ vyutthānamityaśāstrārthatve, gṛhe vane vā tiṣṭhato na viśeṣa iti, tadasat vyutthānasyaivārthaprāptatvānnānyatrāvasthānaṃ syāt /\nanyatrāvasthānasya kāmakarmaprayuktatvaṃ hyavocāma, tadabhāvamātraṃ vyutthānamiti ca /"
        },
        {
          "tag": "p",
          "attributes": {},
          "text": "yathākāmitvaṃ tu viduṣo 'tyantamaprāptaṃ atyantamūḍhaviṣayatvenāvagamāt /\ntathā śāstracoditamapi karma ātmavido 'prāptaṃ gurubhāratayāvagamyate /\nkimutātyantāvivekanimittaṃ yathākarmitvam /\nna hi unmādatimiradṛṣṭyupalabdhaṃ vastu tadapagame 'pi tathaiva syāt /\nunmādatimiradṛṣṭinimittatvādeva tasya /\ntasmādātmavido vyutthānavyatirekeṃ na yathākāmitvaṃ na cānyatkartavyamityetatsiddham /"
        },
        {
          "tag": "p",
          "attributes": {},
          "text": "yattu\"vidyāṃ cāvidyāṃ ca yasyadvedobhayaṃ saha\"(ī.u.11) iti na vidyāvato vidyayā sahāvidyāpi vartate ityayamarthaḥ kastarhi ekasminpuruṣe ete ekadaiva na saha saṃbadhyeyātāmityarthaḥ /\nyathā śuktikāyāṃ rajataśuktikājñāne ekasya puruṣasya /\n\"dūramete viparīte viṣūcī avidyā yā ca vidyeti jñātā\"(ka.u.1 / 2 / 4) iti hi kāṭhake /\ntasmānna vidyāyāṃ satyāmavidyāsaṃbhavo 'sti /"
        },
        {
          "tag": "p",
          "attributes": {},
          "text": "\"tapasā brahma vijijñāsasva\"(tai.u.3 / 2) ityādiśruteḥ tapa ādi vidyotpattisādhanaṃ gurūpāsanādi ca karma avidyātmakatvādavidyocyate tena vidyāmutpādya mṛtyuṃ kāmamatitarati /\ntato niṣkāmastyaktaiṣaṇobrahmavidyayā amṛtatvamaśnuta itye 'tamartha darśayannāha -\"avidyayā mṛtyuṃ tīrtvā vidyayāmṛtamaśnute\"(ī.u.11) iti /"
        },
        {
          "tag": "p",
          "attributes": {},
          "text": "yattu puruṣāyuḥ sarvaṃ karmaṇaiva vyāptaṃ\"kuvenneveha karmāṇi jijīviṣecchataṃ samāḥ\"(ī.u.2) iti tadavidvadviṣayatvena parihṛtamitarathāsaṃbhavāt /\nyattu vakṣyamāṇamapi pūrvoktatulyatvātkarmaṇāviruddhamātmajñānamiti, tatsaviśeṣanirviśeṣātmatayā pratyuktam, uttaratra vyākhyāne ca darśayiṣyāmaḥ /\nataḥ kevalaniṣkriyabrahmātmakatvavidyādarśanārthamuttaro grantha ārabhyate -"
        },
        {
          "tag": "p",
          "attributes": {},
          "text": "START 1,1.1"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "ātmā vā idam eka evāgra āsīt |\nnānyat kiñcana miṣat |\nsa īkṣata lokān nu sṛjā iti || AitUp_1,1.1 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,1.1"
        },
        {
          "tag": "p",
          "attributes": {},
          "text": "ātmā āpnoteratteratatervā paraḥ sarvajñaḥ sarvaśaktiraśanāyādisarvasaṃsāradharmavarjito nityaśuddhabuddhamuktasvabhāvo 'jo 'jaro 'maromṛto 'bhayo 'dvayo vai idaṃ yaduktaṃ nāmarūpakarmabhedabhinnañjagadātmaivaiko 'gre jagataḥ sṛṣṭeḥ prāgāsīt /\nkiṃ nedānīṃ sa evaikaḥ\nna /\nkathaṃ tarhyāsīdityucyate yadyapīdānīṃ sa evaikastathāpyasti viśeṣaḥ /\nprāgutpatteravyākṛtanāmarūpabhedamātmabhūtamātmaikaśabdapratyayagocaraṃ jagadidānīṃ vyākṛtanāmarūpabhedatvādanekaśabdapratyayagocaramātmaikaśabdapratyayagocara ceti viśeṣaḥ /\nyathā salilātpṛthakphenanāmarūpavyākaraṇātprāksalilaikaśabdapratyayagocarameva phenam, yadā salilātpṛthaṅnāmarūpabhedena vyākṛtaṃ bhavati tadā salilaṃ phenaṃ cetyanekaśabdapratyayabhāksalilameveti caikaśabdapratyayabhākca phenaṃ bhavati tadvat /\nnānyatkiñcana na kiñcidapi miṣannimiṣadvyāpāravaditaradvā /\nyathā sāṃkhyānāmanātmapakṣapāti svatantraṃ pradhānaṃ yathā ca kāṇādānāmaṇavo na tadvadihānyadātmanaḥ kiñcidapi vastu vidyate kiṃ tarhi ! ātmaivaika āsīdityabhiprāyaḥ /\nsa sarvajñasvābhāvyād ātmā eka eva sannīkṣata /\nnanu prāgutpatterakāryakaraṇatvātkathamīkṣitavān /\nnāyaṃ doṣaḥ sarvajñasvābhāvyāt tathā ca mantravarṇaḥ-\"apāṇipādo javano grahītā\"(śve.u.3 / 19) ityādiḥ /",
          "children": [
            {
              "tag": "l",
              "attributes": {},
              "text": "kenābhiprāyeṇetyāha - lokān ambhaḥprabhṛtīn prāṇikarmaphalopabhogasthānabhūtānnu sṛjai sṛje 'hamiti //1//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,1.2"
        },
        {
          "tag": "p",
          "attributes": {},
          "text": "evamīkṣitvā ālocya -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "sa imāṃl lokān asṛjatāmbho marīcīr maram āpaḥ |\nado 'mbhaḥ pareṇa divam |\ndyauḥ pratiṣṭhā |\nantarikṣaṃ marīcayaḥ |\npṛthivī maraḥ |\nyā adhastāt tā āpaḥ || AitUp_1,1.2 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,1.2"
        },
        {
          "tag": "p",
          "attributes": {},
          "text": "sa ātmemāṃllokānasṛjata sṛṣṭavān /\nyatheha buddhimāṃstakṣādirevaṃprakārānprāsādādīnsṛja iti īkṣitvekṣānantara prāsādādīnsṛjati tadvat /"
        },
        {
          "tag": "p",
          "attributes": {},
          "text": "nanu sopādānastakṣādiḥ prāsādādīnsṛjatīti yuktaṃ nirupādānastvātmā kathaṃ lokān sṛjati ?"
        },
        {
          "tag": "p",
          "attributes": {},
          "text": "naiṣa doṣaḥ, salilaphenasthānīye ātmabhūte nāmarūpe avyākṛte ātmaikaśabdavācye vyākṛtaphenasthānīyasya /"
        },
        {
          "tag": "p",
          "attributes": {},
          "text": "jagataḥ upādānabhūte saṃbhavataḥ /\ntasmād ātmabhūtanāmarupopādānabhūtaḥ sansarvajño jagannirmimīta ityaviruddham /"
        },
        {
          "tag": "p",
          "attributes": {},
          "text": "athavā, yathā vijñānavānmāyāvī nirupādāna ātmānameva ātmāntaratvenākāśena gacchantamiva nirmimīte, tathā sarvajño devaḥ sarvaśaktirmahāmāya ātmānamevātmāntaratvena jagadrūpeṇa nirmimīta iti yuktataram /\nevaṃ ca sati kāryakāraṇobhayāsadvādyādipakṣāśca na prasajjante sunirākṛtāśca bhavanti /"
        },
        {
          "tag": "p",
          "attributes": {},
          "text": "kāṃllokānasṛjatetyāha - ambho marīcirmaramāpa iti /\nākāśādikrameṇa aṇḍamutpādyāmbhaḥprabhṛtīn lokānasṛjata /\ntatrāmbhaḥprabhṛtīn svayameva vyācaṣṭe śrutiḥ /"
        },
        {
          "tag": "p",
          "attributes": {},
          "text": "adastadambhaḥ śabdavācyo lokaḥ pareṇa divaṃ dyulokātpareṇa parastāt ; so 'mbhaḥśabdavācya ambho bharaṇāt /\ndyauḥpratiṣṭhāśrayastasyāmbhaso lokasya /\ndyulokādadhastādantarikṣaṃ yattanmarīcayaḥ /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "eko 'pyanekasthānabhedatvādbahuvacanabhāk - marīcaya iti ; marīcibhirvā raśmibhiḥsambandhāt /"
                },
                {
                  "tag": "l",
                  "attributes": {},
                  "text": "pṛthivī maro mriyante 'smin bhūtānīti /"
                },
                {
                  "tag": "l",
                  "attributes": {},
                  "text": "yā adhastāt pṛthivyāstā āpa ucyante ; āpnoteḥ, lokāḥ /"
                },
                {
                  "tag": "l",
                  "attributes": {},
                  "text": "yadyapi pañcabhūtātmakatvaṃ lokānāṃ tathāpyabbāhulyādabnāmabhirevāmbho marīcirmaramāpa ityucyante //2//"
                }
              ]
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,1.3"
        },
        {
          "tag": "p",
          "attributes": {},
          "text": "sarvaprāṇikarmaphalopādānādhiṣṭhānabhūtāṃścaturo lokān sṛṣṭvā -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "sa īkṣateme nu lokāḥ |\nlokapālān nu sṛjā iti |\nso 'dbhya eva puruṣaṃ samuddhṛtyāmūrcchayat || AitUp_1,1.3 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,1.3"
        },
        {
          "tag": "p",
          "attributes": {},
          "text": "sa īśvaraḥ punarevekṣata /\nime nu ambhaḥprabhṛtayo mayā sṛṣṭā lokāḥ paripālayitṛvarjitā vinaśyeyuḥ tasmādeṣāṃ rakṣaṇārthaṃ lokapālāṃllokānāṃ pālayitṛ sṛjai sṛje 'hamiti /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "evamīkṣitvā so 'dbhya evaṃ appradhānebhya eva pañcabhūtebhyo yebhyo 'mbhaḥprabhṛtīnsṛṣṭavāṃstebhya evetyarthaḥ /"
            },
            {
              "tag": "l",
              "attributes": {},
              "text": "puruṣaṃ puruṣākāraṃ śiraḥpāṇyādimantaṃ samuddhṛtya adbhyaḥ samupādāya mṛtpiṇḍamiva kulālāḥ pṛthivyāḥ, amūrchayat mūrchitavān saṃpiṇḍitavān svāvayavasaṃyojanenetyarthaḥ //3//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,1.4"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tam abhyatapat |\ntasyābhitaptasya mukhaṃ nirabhidyata yathāṇḍam |\nmukhād vāk |\nvāco 'gniḥ |\nnāsike nirabhidyetām |\nnāsikābhyāṃ prāṇaḥ |\nprāṇād vāyuḥ |\nakṣiṇī nirabhidyetām |\nakṣībhyāṃ cakṣuḥ |\ncakṣuṣa ādityaḥ |\nkarṇau nirabhidyetām |\nkarṇābhyāṃ śrotram |\nśrotrād diśaḥ |\ntvaṅ nirabhidyata |\ntvaco lomāni |\nlomabhya oṣadhivanaspatayaḥ |\nhṛdayaṃ nirabhidyata |\nhṛdayān manaḥ |\nmanasaś candramāḥ |\nnābhir nirabhidyata |\nnābhyā apānaḥ |\napānān mṛtyuḥ |\nśiśnaṃ nirabhidyata |\nśiśnād retaḥ |\nretasa āpaḥ || AitUp_1,1.4 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,1.4"
        },
        {
          "tag": "p",
          "attributes": {},
          "text": "taṃ piṇḍaṃ puruṣavidhamuddiśyābhyatapat /\ntadabhidhyānaṃ saṃkalpaṃ kṛtavānityarthaḥ,\"yasya jñānamayaṃ tapaḥ\"(mu.u.1 / 1 / 9) ityādiśruteḥ /\ntasyābhitaptasyeśvarasaṃkalpena tapasābhitaptasya piṇḍasya mukhaṃ nirabhidyata mukhākāraṃ suṣiramajāyata yathā pakṣiṇo 'ṇḍaṃ nirbhidyata evam /\ntasmānnirbhinnātmukhādvākkaraṇamindriyaṃ niravartata; tadadhiṣṭhātāgnistato vāco lokapālaḥ /\ntathā nāsike nirabhidyetām /\nnāsikābhyāṃ prāṇaḥ; prāṇadvāyuḥ; iti sarvatrādhiṣṭhānaṃ karaṇaṃ devatā ca trayaṃ krameṇa nirbhinnamiti /\nakṣiṇī karṇau tvag hṛdayamantaḥkaraṇādhiṣṭhānam, mano 'ntaḥkaraṇam : nābhiḥ sarvaprāṇabandhanasthānam /\napānasaṃyuktatvādapāna iti pāyvindriyamucyate /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "tasmāt tasyādhiṣṭhātrī devatā mṛtyuḥ /"
                },
                {
                  "tag": "l",
                  "attributes": {},
                  "text": "yathānyatra, tathā śiśnaṃ nirabhidyata prajananendriyasthānam /"
                },
                {
                  "tag": "l",
                  "attributes": {},
                  "text": "indriyaṃ reto retovisargārthatvātsaha retasocyate /"
                },
                {
                  "tag": "l",
                  "attributes": {},
                  "text": "retasa āpa iti //4//"
                }
              ]
            }
          ]
        },
        {
          "tag": "l",
          "attributes": {},
          "text": "iti prathamādhyāye prathamaḥ khaṇḍaḥ samāptaḥ //1//"
        },
        {
          "tag": "p",
          "attributes": {},
          "text": "======================================================================="
        },
        {
          "tag": "p",
          "attributes": {},
          "text": "START 1,2.1"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tā etā devatāḥ sṛṣṭā asmin mahaty arṇave prāpatan |\ntam aśanāpipāsābhyām anvavārjat |\ntā enam abruvann āyatanaṃ naḥ prajānīhi |\nyasmin pratiṣṭhitā annam adāmeti || AitUp_1,2.1 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,2.1"
        },
        {
          "tag": "p",
          "attributes": {},
          "text": "tā etā agnyādayo devatā lokapālatvena saṃkalpya sṛṣṭā īśvareṇāsminsaṃsārarṇave saṃsārasamudre mahatyavidyākāmakarmaprabhava duḥkhodake tīvrarogajarāmṛtyumahāgrāhe 'nādāvanante 'pāre nirālambe viṣayendriyajanitasukhalavakṣaṇaviśrāme pañcendriyārthatṛṇmārutavikṣobhotthitānarthaśatamahormau mahārauravādyanekanirayagatahāhetyādikūjitākrośanodbhūtamahārave satyārjavadānadayāhiṃsāśamadamadhṛtyādyātmaguṇapātheyapūrṇajñānoḍupe satsaṅgasarvatyāgamārge mokṣatīre etasminmahatyarṇave prāpatanpatitatavatyaḥ /"
        },
        {
          "tag": "p",
          "attributes": {},
          "text": "tasmādagnyādidevatāpyayalakṣaṇāpi yā gatirvyākhyātā jñānakarmasamuccayānuṣṭhānaphalabhūtā sāpi nālaṃ saṃsāraduḥkhopaśamāya, ityayaṃ vivakṣitor'the 'tra /\nyata evaṃ tasmādevaṃ viditvā paraṃ brahma ātmātmanaḥ sarvabhūtānāṃ ca yo vakṣyamāṇaviśeṣaṇaḥ prakṛtaśca jagadutpattisthitisaṃhārahetutvena sa sarvasaṃsāraduḥkhopaśamanāya veditavyaḥ /\ntasmāt\"eṣa panthā etatkamaitad brahmaitat satyam\"(ai.u.2 / 1 / 1) yadetatparabrahmātmajñānam\"nānyaḥ panthā vidyate 'yanāya\"(śve.u.3 / 8.6 / 15) iti mantravarṇāt /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "taṃ sthānakaraṇadevatotpattibījabhūtaṃ puruṣaṃ prathamotpāditaṃ piṇḍamātmānamaśanāyāpipāsābhyāmanvavārjadanugamitavānsaṃyojitavānityatheḥ /"
            },
            {
              "tag": "l",
              "attributes": {},
              "text": "tasya kāraṇabhūtasyāśanāyādidoṣavattvāttatkāryabhūtānāmapi devatānāmaśanāyādimattvam /"
            },
            {
              "tag": "l",
              "attributes": {},
              "text": "tāstato 'śanāyāpipāsābhyāṃ pīḍyamānā enaṃ pitāmahaṃ sraṣṭāramabruvannuktavatyaḥ āyatanamadhiṣṭhānaṃ no 'smabhyaṃ prajānīhi vidhatsva /"
            },
            {
              "tag": "l",
              "attributes": {},
              "text": "yasminnāyatane pratiṣṭhitāḥ samarthāḥ satyo 'nnamadāma bhakṣayāma iti //1//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,2.2"
        },
        {
          "tag": "p",
          "attributes": {},
          "text": "evamukta īśvaraḥ -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tābhyo gām ānayat |\ntā abruvan na vai no 'yam alam iti |\ntābhyo 'śvam ānayat |\ntā abruvan na vai no 'yam alam iti || AitUp_1,2.2 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tābhyo devatābhyo gāṃ gavākṛtiviśiṣṭaṃ piṇḍaṃ tābhya aivādbhyaḥ pūrvavatpiṇḍaṃ samuddhṛtya mūrchayitvānayaddarśitavān /"
            },
            {
              "tag": "l",
              "attributes": {},
              "text": "tāḥ punargavākṛtiṃ dṛṣṭavānbruvan - na vai no 'smadarthamadhiṣṭhānāyānnamattumayaṃ piṇḍo 'laṃ na vai /"
            },
            {
              "tag": "l",
              "attributes": {},
              "text": "alaṃ paryāptaḥ attuṃ na yogya ityarthaḥ /"
            },
            {
              "tag": "l",
              "attributes": {},
              "text": "gavi pratyākhyāte tābhyo 'śvamānayattā abruvanna vai no 'yamalamiti pūrvavat //2//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,2.3"
        },
        {
          "tag": "p",
          "attributes": {},
          "text": "sarvapratyākhyāne -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tābhyaḥ puruṣam ānayat |\ntā abruvan sukṛtaṃ bateti |\npuruṣo vāva sukṛtam |\ntā abravīd yathāyatanaṃ praviśateti || AitUp_1,2.3 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,2.3"
        },
        {
          "tag": "p",
          "attributes": {},
          "text": "tābhyaḥ puruṣamānayatsvayonibhūtam /\ntāḥ svayoniṃ puruṣaṃ dṛṣṭvā akhinnāḥ satyaḥ sukṛtaṃ śobhanaṃ kṛtamidamadhiṣṭhānaṃ batetyabruvan tasmātpuruṣo vāva puruṣa eva sukṛtaṃ sarvapuṇyakarmahetutvāt /\nsvayaṃ vā svenevātmanā svamāyābhiḥ kṛtatvātsukṛtamityucyate /"
        },
        {
          "tag": "l",
          "attributes": {},
          "text": "tā devatā īśvaro 'bravīdiṣṭamāsāmidamadhiṣṭhānamiti matvā sarve hi svayoniṣu ramante, ato yathāyatanaṃ yasya yadvadanādikriyāyogyamāyatanaṃ tatpraviśateti //3//"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,2.4"
        },
        {
          "tag": "p",
          "attributes": {},
          "text": "tathāstvityanujñāṃ pratilabhyeśvarasya nagaryāmiva balādhikṛtādayaḥ -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "agnir vāg bhūtvā mukhaṃ prāviśat |\nvāyuḥ prāṇo bhūtvā nāsike prāviśat |\nādityaś cakṣur bhūtvākṣiṇī prāviśat |\ndiśaḥ śrotraṃ bhūtvā karṇau prāviśan |\noṣadhivanaspatayo lomāni bhūtvā tvacaṃ prāviśan |\ncandramā mano bhūtvā hṛdayaṃ prāviśat |\nmṛtyur apāno bhūtvā nābhiṃ prāviśat |\nāpo reto bhūtvā śiśnaṃ prāviśan || AitUp_1,2.4 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,2.4"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "agnirvāgabhimānī vāgeva bhūtvā svāṃ yoniṃ mukhaṃ prāviśattathoktārthamanyat /"
            },
            {
              "tag": "l",
              "attributes": {},
              "text": "vāyurnāsike ādityo 'kṣiṇī diśaḥ karṇau oṣadhivanasyatayastvacaṃ candramā hṛdayaṃ mṛtyurnābhimāpaḥ śiśnaṃ prāviśan //4//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,2.5"
        },
        {
          "tag": "p",
          "attributes": {},
          "text": "evaṃ labdhādhiṣṭhānāsu devatāsu -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tam aśanāpipāse abrūtām avābhyām abhiprajānīhīti |\nte abravīd etāsv eva vāṃ devatāsv ābhajāmy etāsu bhāginyau karomīti |\ntasmād yasyai kasyai ca devatāyai havir gṛhyate bhāginyāv evāsyām aśanāpipāse bhavataḥ || AitUp_1,2.5 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,2.5"
        },
        {
          "tag": "p",
          "attributes": {},
          "text": "niradhiṣṭhāne satyau aśanāyāpipāse tamīśvaramabrūtāmuktavatyau /\nāvābhyāmadhiṣṭhānamabhiprajānīhi cintaya vidhatsvetyarthaḥ /\nsa īśvara evamuktaste aśanāyāpipāse abravīt /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "na hi yuvayorbhāvarūpatvāccetanāvadvastvanāśrityānnārttṛtvaṃ saṃbhavati /"
                },
                {
                  "tag": "l",
                  "attributes": {},
                  "text": "tasmādetāsvevāgnyādyāsu vāṃ yuvāṃ devatāsvadhyātmādhidevatāsvābhajāmi vṛttisaṃvibhāgenānugṛhṇāmi /"
                },
                {
                  "tag": "l",
                  "attributes": {},
                  "text": "etāsu bhāginyai yaddevatyo yo bhāgo havirādilakṣaṇaḥ syāttasyāstenaiva, bhāgena bhāginyau bhāgavatyau vāṃ karomīti /"
                },
                {
                  "tag": "l",
                  "attributes": {},
                  "text": "sṛṣṭyādāvīśvara evaṃ vyadadhādyasmāttasmādidānīmapi yasyai kasyai ca devatāyai arthāya havirgṛhyate carupuroḍāśādilakṣaṇaṃ bhāginyādeva bhāgavatyāvevāsyāṃ devatāyāmaśanāyapipāse bhavataḥ //5//"
                }
              ]
            }
          ]
        },
        {
          "tag": "l",
          "attributes": {},
          "text": "iti prathamādhyāye dvitīyaḥ khaṇḍaḥ samāptaḥ //2//"
        },
        {
          "tag": "p",
          "attributes": {},
          "text": "======================================================================="
        },
        {
          "tag": "p",
          "attributes": {},
          "text": "START 1,3.1"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "sa īkṣateme nu lokāś ca lokapālāś ca |\nannam ebhyaḥ sṛjā iti || AitUp_1,3.1 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.1"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "evaṃ hi loke īśvarāṇāmanugrahe nigrahe ca svātantryaṃ dṛṣṭaṃ sveṣu /"
            },
            {
              "tag": "l",
              "attributes": {},
              "text": "tadvanmaheśvarasyāpi sarveśvaratvātsarvānprati nigrahānugrahe 'pi svātantryameva //1//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,3.2"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "so 'po 'bhyatapat |\ntābhyo 'bhitaptābhyo mūrtir ajāyata |\nyā vai sā mūrtir ajāyatānnaṃ vai tat || AitUp_1,3.2 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.2"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sa īśaro 'nnaṃ sisṛkṣustā eva pūrvoktā apa uddiśyābhyatapat /"
            },
            {
              "tag": "l",
              "attributes": {},
              "text": "tābhyo 'bhitaptābhya upādānabhūtābhyo mūrtirghanarūpaṃ dhāraṇasamartha carācaralakṣaṇamajāyatotpannam /"
            },
            {
              "tag": "l",
              "attributes": {},
              "text": "annaṃ vai tanmūrtirūpaṃ yā vai sā mūrtirajāyata //2//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,3.3"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tad enat sṛṣṭaṃ parāṅ atyajighāṃsat |\ntad vācājighṛkṣat |\ntan nāśaknod vācā grahītum |\nsa yad dhainad vācāgrahaiṣyad abhivyāhṛtya haivānnam atrapsyat || AitUp_1,3.3 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.3"
        },
        {
          "tag": "p",
          "attributes": {},
          "text": "tadenadannaṃ lokalokapālānāmarthe 'bhimukhe sṛṣṭaṃ tadyathā mūṣakādirmārjārādigocare, sanmama mṛtyurannāda iti matvā parāgañcatīti parāṅsadattṝnatītyājighāṃsadatigantumaicchat palāyituṃ prārabhatetyarthaḥ /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tadannābhiprāyaṃ matvā sa lokalokapālasaṃghātaḥ kāryakaraṇalakṣaṇaḥ piṇḍaḥ prathamajatvād anyāṃścānnādānapaśyaṃstadannaṃ vācā vadanavyāpāreṇājighṛkṣad grahītumaicchat /"
            },
            {
              "tag": "l",
              "attributes": {},
              "text": "tadannaṃ nāśaknonna samartho 'bhadvācā vadanakriyayā grahītumupādātum /"
            },
            {
              "tag": "l",
              "attributes": {},
              "text": "sa prathamajaḥ śarīrī yadyadi hainadvācāgrahaiṣyadgṛhītavānsyādannaṃ sarvo 'pi lokastatkāryabhūtatvādabhivyāhṛtya haivānnamatrapsyattṛpto 'bhaviṣyat, na caitadasti, ato nāśaknodvācā grahītumityavagacchāmaḥ pūrvajo 'pi //3//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,3.4-10"
        },
        {
          "tag": "p",
          "attributes": {},
          "text": "samānamuttaram -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tat prāṇenājighṛkṣat |\ntan nāśaknot prāṇena grahītum |\nsa yad dhainat prāṇenāgrahaiṣyad abhiprāṇya haivānnam atrapsyat || AitUp_1,3.4 ||"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tac cakṣuṣājighṛkṣat |\ntan nāśaknoc cakṣuṣā grahītum |\nsa yad dhainac cakṣuṣāgrahaiṣyad dṛṣṭvā haivānnam atrapsyat || AitUp_1,3.5 ||"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tac chrotreṇājighṛkṣat |\ntan nāśaknoc chrotreṇa grahītum |\nsa yad dhainac chrotreṇāgrahaiṣyac chrutvā haivānnam atrapsyat || AitUp_1,3.6 ||"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tat tvacājighṛkṣat |\ntan nāśaknot tvacā grahītum |\nsa yad dhainat tvacāgrahaiṣyat spṛṣṭvā haivānnam atrapsyat || AitUp_1,3.7 ||"
            },
            {
              "tag": "hi",
              "attributes": {
                "rend": "bold"
              },
              "text": "tan manasājighṛkṣat |\ntan nāśaknon manasā grahītum |\nsa yad dhainan manasāgrahaiṣyad dhyātvā haivānnam atrapsyat || AitUp_1,3.8 ||"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tac chiśnenājighṛkṣat |\ntan nāśaknoc chiśnena grahītum |\nsa yad dhainac chiśnenāgrahaiṣyad visṛjya haivānnam atrapsyat || AitUp_1,3.9 ||"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tad apānenājighṛkṣat |\ntad āvayat |\nsaiṣo 'nnasya graho yad vāyuḥ |\nannāyur vā eṣa yad vāyuḥ || AitUp_1,3.10 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.4-10"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tatprāṇena taccakṣuṣā tacchrotreṇa tattvacā tanmanasā tacchiśnena tena tena karaṇavyāpāreṇānnaṃ grahītumaśaknuvanpaścādapānena vāyunā mukhacchidreṇa tadannamajighṛkṣat /"
            },
            {
              "tag": "l",
              "attributes": {},
              "text": "tadāvayāttadannamevaṃ jagrāha āśitavān /"
            },
            {
              "tag": "l",
              "attributes": {},
              "text": "tena sa eṣo 'pānavāyurannasya graho 'nnagrāhaka ityetat /"
            },
            {
              "tag": "l",
              "attributes": {},
              "text": "yadvāyuryo vāyurannāyuḥ annabandhano 'nnajīvano vai prasiddhaḥ sa eṣa yo vāyuḥ //4-10 //"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,3.11"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "sa īkṣata kathaṃ nv idaṃ mad ṛte syād iti |\nsa īkṣata katareṇa prapadyā iti |\nsa īkṣata yadi vācābhivyāhṛtaṃ yadi prāṇenābhiprāṇitaṃ yadi cakṣuṣā dṛṣṭaṃ yadi śrotreṇa śrutaṃ yadi tvacā spṛṣṭaṃ yadi manasā dhyātaṃ yady apānenābhyapānitaṃ yadi śiśnena visṛṣṭam atha ko 'ham iti || AitUp_1,3.11 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.11"
        },
        {
          "tag": "p",
          "attributes": {},
          "text": "sa evaṃ lokalokapālasaṃghātasthitimannanimittaṃ kṛtvā purapauratatpālayita sthitisamāṃ svāmīva īkṣata - kathaṃ nu kena prakāreṇeti vitarkayannidaṃ madṛte māmantareṇa purasvāminam, yadidaṃ kāryakaraṇasaṃghātakāya vakṣyamāṇaṃ kathaṃ nu khalu māmantareṇa syātparārthaṃ sat /\nyadi vācābhivyāhṛtamityādi kevalameva vāgvyavaharaṇādi tannirarthakaṃ na kathañcana bhavedbalistutyādivat, pauravandyādibhiḥ prayujyamānaṃ svāmyarthaṃ sattatsvāminamantareṇāsatyeva svāmini tadvat /"
        },
        {
          "tag": "p",
          "attributes": {},
          "text": "tasmānmayā pareṇa svāminādhiṣṭhātrā kṛtākṛtaphalasākṣibhūtena bhoktā bhavitavyaṃ purasyeva rājñā /\nyadi nāmaitatsaṃhatakāryasya parārthatvaṃ parārthinaṃ māṃ cetanamantareṇa bhavetpurapaurakāryamiva tatsvāminam, atha ko 'haṃ kiṃsvarūpaḥ kasya vā svāmī?"
        },
        {
          "tag": "p",
          "attributes": {},
          "text": "yadyahaṃ kāryakaraṇasaṃghātamanupraviśya vāgādyabhivyāhṛtādiphalaṃ nopalabheya rājeva puramāviśyādhikṛtapuruṣakṛtākṛtāvekṣaṇam na kaścinmāmayaṃ sannevaṃrūpaścetyadhigacchedvicārayet /\nviparyaye tu yo 'yaṃ vāgādyabhivyāhṛtādīdamiti veda, sa sanvedanarūpaścetyadhigantavyo 'haṃ syām, yadarthamidaṃ saṃhatānāṃ vāgādīnāmabhivyāhṛtādi, yathā stambhakuḍyādīnāṃ prāsādādisaṃhatānāṃ svāvayavairasaṃhataparārthatvaṃ tadvaditi /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "evamīkṣitvātaḥ katareṇa prapadyā iti /"
            },
            {
              "tag": "l",
              "attributes": {},
              "text": "prapadaṃ ca mūrdhā cāsya saṃghātasya praveśamārgau /"
            },
            {
              "tag": "l",
              "attributes": {},
              "text": "anayoḥ katareṇa mārgeṇedaṃ kāryakaraṇasaṃghātalakṣaṇaṃ puraṃ prapadyai prapadyeyeti //11//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,3.12"
        },
        {
          "tag": "p",
          "attributes": {},
          "text": "evamīkṣitvā na tāvanmadbhṛtyasya prāṇasya mama sarvārthādhikṛtasya praveśamārgeṇa prapadābhyāmadhaḥ prapadye /\nkiṃ tarhi pāriśeṣyādasya mūrdhānaṃ vidārya prapadyeyamiti loka ivekṣitakārī -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "sa etam eva sīmānaṃ vidāryaitayā dvārā prāpadyata |\nsaiṣā vidṛtir nāma dvāḥ |\ntad etan nāndanam |\ntasya traya āvasathās trayaḥ svapnā ayam āvasatho 'yam āvasatho 'yam āvasatha iti || AitUp_1,3.12 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.12"
        },
        {
          "tag": "p",
          "attributes": {},
          "text": "sa iṣṭeśvara etameva mūrdhasīmānaṃ keśavibhāgāvasānaṃ vidārya cchidrīkṛtvaitayā dvārā mārgeṇemaṃ lokaṃ kāryakaraṇasaṃghātaṃ prāpadyata praviveśa /\nseyaṃ hi prasiddhā dvāḥ mūrdhni tailādidhāraṇakāle antastadrasādisaṃvedanāt /\nsaiṣā vidṛtirvidāritatvādvidṛtirnāma prasiddhā dvāḥ /"
        },
        {
          "tag": "p",
          "attributes": {},
          "text": "itarāṇi tu śrotrādidvārāṇi bhṛtyādisthānīyasādhāraṇamārgatvānna samṛddhīni nānandahetūni /\nidaṃ tu dvāraṃ parameśvarasyaiva kevalasyeti tadetannāndanaṃ nandanameva /\nnāndanamiti daidhyaṃ chāndasam nandatyanena dvāreṇa gatvā parasminbrahmaṇīti /\ntasyaivaṃ sṛṣṭvā praviṣṭasya jīvenātmanā rājña iva puraṃ traya āvasathāḥ /\njāgaritakāsa indriyasthānaṃ dakṣiṇaṃ cakṣuḥ svapnakāle 'ntarmanaḥ, suṣuptikāle hṛdayākāśa ityetat /\nvakṣyamāṇā vā traya āvasthāḥ pitṛśarīraṃ mātṛgarbhāśayaḥ svaṃ ca śarīramiti /"
        },
        {
          "tag": "p",
          "attributes": {},
          "text": "trayaḥ svapnā jāgratsvapnasuṣuptyākhyāḥ /\nnanu jāgaritaṃ prabodharūpatvānna svapnaḥ, naivam, svapna eva /\nkatham? paramārthasvātmaprabodhābhāvātsvapnavadasadvastudarśanācca /\nayamevāvasathaścakṣurdakṣiṇaṃ prathamaḥ, mano 'ntaraṃ dvitīyaḥ, hṛdayākāśastṛtīyaḥ /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "ayamāvasatha ityuktānukīrtanameva /"
            },
            {
              "tag": "l",
              "attributes": {},
              "text": "teṣu hyayamāvasatheṣu paryāyeṇātmabhāvena vartamāno 'vidyayā dīrghakālaṃ gāḍhaprasuptaḥ svābhāvikyā na prabudhyate 'nekaśatasahasrānarthasaṃnipātajaduḥkhamudgarābhighātānubhavairapi //12//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,3.13"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "sa jāto bhūtāny abhivyaikhyat kim ihānyaṃ vāvadiṣad iti |\nsa etam eva puruṣaṃ brahma tatamam apaśyad idam adarśam itī 3 || AitUp_1,3.13 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.13"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sa jātaḥ śarīre praviṣṭo jīvātmanā bhūtānyabhivyaikhyadvyākarot /"
            },
            {
              "tag": "l",
              "attributes": {},
              "text": "sa kadācitparamakāruṇikenācāryeṇātmajñānaprabodhakṛcchabdikāyāṃ vedāntamahāvākyabheryāṃ tatkarṇamūle tāḍyamānāyāmetameva sṛṣṭyādikartṛtvena prakṛtaṃ puruṣaṃ puri śayānamātmānaṃ brahma bṛhattatamaṃ takāreṇaikena luptena tatatamaṃ vyāptatamaṃ paripūrṇamākāśavatpratyabudhyatāpaśyat /"
            },
            {
              "tag": "l",
              "attributes": {},
              "text": "katham? idaṃ brahma mamātmanaḥ /"
            },
            {
              "tag": "l",
              "attributes": {},
              "text": "svarūpamadarśaṃ dṛṣṭavānasmi, aho iti,ṝ.1.3.12vicāraṇārthā plutiḥ pūrvam //13//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 1,3.14"
        },
        {
          "tag": "p",
          "attributes": {},
          "text": "yasmādidamityeva yatsākṣādaparokṣādbrahma sarvāntaramapaśyat parokṣeṇa -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tasmād idandro nāma |\nidandro ha vai nāma |\ntam idandraṃ santam indra ity ācakṣate parokṣeṇa |\nparokṣapriyā iva hi devāḥ parokṣapriyā iva hi devāḥ || AitUp_1,3.14 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_1,3.14"
        },
        {
          "tag": "p",
          "attributes": {},
          "text": "tasmādidaṃ paśyatītīdandro nāma paramātmā /\nidandro ha vai nāma prasiddho loka īśvaraḥ /\ntamevamidandraṃ santamindra iti parokṣeṇa parokṣābhidhānenācakṣate brahmavidaḥ saṃvyavahārārtham -"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "pūjyatamatvātpratyakṣanāmagrahaṇabhayāt /"
            },
            {
              "tag": "l",
              "attributes": {},
              "text": "tathā hi parokṣāpriyāḥ parokṣanāmagrahaṇapriyā iva eva hi yasmāddevāḥ, kimuta sarvadevānāmapi devo maheśvaraḥ /"
            },
            {
              "tag": "l",
              "attributes": {},
              "text": "dvivacanaṃ prakṛtādhyāyaparisamāptyartham //14//"
            }
          ]
        },
        {
          "tag": "l",
          "attributes": {},
          "text": "iti prathamādhyāye tṛtīyaḥ khaṇḍaḥ samāptaḥ //3//"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "dvitīya adhyāya"
        },
        {
          "tag": "p",
          "attributes": {},
          "text": "prathama khaṇḍa"
        },
        {
          "tag": "p",
          "attributes": {},
          "text": "asmiṃścaturthe 'dhyāya eṣa vākyārthaḥ - jagadutpattisthitipralayakṛdasaṃsārī sarvajñaḥ sarvaśaktiḥ sarvavitsarvamidaṃ jagatsvato 'nyadvastvantaramanupādāyaiva ākāśādikrameṇa sṛṣṭvā svātmaprabodhanārthaṃ sarvāṇi ca prāṇādimaccharīrāṇi svayaṃ praviveśa /\npraviśya ca svamātmānaṃ yathāmṛtamidaṃ brahmāsmīti sākṣātpratyabudhyata /\ntasmātsa eva sarvaśarīreṣveka evātmā nānya iti /\nanyo 'pi\"sama ātmā brahmāsmītyevaṃ vidyāt\"iti /\n\"ātmā vā idameka evāgra āsīt\"(1 / 1 / 1) iti\"brahma tatamam\"(1 / 3 / 13) iti coktam /\nanyatra ca /"
        },
        {
          "tag": "p",
          "attributes": {},
          "text": "sarvagatasya sarvātmano bālāgramātramapyapraviṣṭaṃ nāstīti kathaṃ sīmānaṃ vidārya prāpadyata pipīlikeva suṣiram /"
        },
        {
          "tag": "p",
          "attributes": {},
          "text": "nanvatyalpamidaṃ codyaṃ bahu cātra codayitavyam /\nakaraṇaḥ sannīkṣata /\nanupādāya kiñcillokānasṛjata /\nadbhyaḥ puruṣaṃ samuddhṛtyāmūrchayat /\ntasmābhidhyānānmukhādi nirbhinnaṃ mukhādibhyaścāgnyādayo lokapālāsteṣāṃ cāśanāyāpipāsādisaṃyojanaṃ tadāyatanaprārthanaṃ tadarthaṃ gavādipradarśanaṃ teṣāṃ yathāyatanapraveśanaṃ sṛṣṭasyānnasya palāyanaṃ vāgādibhistajjighṛkṣāḥ, etatsarvaṃ sīmāvidāraṇapraveśasamameva /\nastu tarhi sarvamevedamanupapannam /"
        },
        {
          "tag": "p",
          "attributes": {},
          "text": "na, atrātmāvabodhamātrasya vivakṣitatvātsarvo 'yamarthavāda ityadoṣaḥ /\nmāyāvivadvā mahāmāyāvī devaḥ sarvajñaḥ sarvaśaktiḥ sarvametaccakāra /\nsukhāvabodhanapratipattyarthaṃ lokavadākhyāyikādiprapañca iti yuktataraḥ pakṣaḥ /\nna hi sṛṣṭyākhyāyikādiparijñānātkiñcitphalamiṣyate /\naikātmyasvarūpaparijñānāttu amṛtatvaṃ phalaṃ sarvopaniṣatprasiddham /\nsmṛtiṣu ca gītādyāsu\"samaṃsarveṣu bhūteṣu tiṣṭhantaṃ parameśvaram\"(gītā 13 / 27) ityādinā /"
        },
        {
          "tag": "p",
          "attributes": {},
          "text": "nanu traya ātmānaḥ /\nbhoktā kartā saṃsārī jīva ekaḥ sarvalokaśāstraprasiddhaḥ /\nanekaprāṇikarmaphalopabhogayogyānekādhiṣṭhānavallokadehanirmāṇena liṅgena yathāśāstrapradarśitena puraprāsādādinirmāṇaliṅgena tadviṣayakauśalajñānavāṃstatkartā takṣādiriveśvaraḥ sarvajño jagataḥ kartā dvitīyaścetana ātmā avagamyate /\n\"yato vāco nivartante\"(tai.u.2 / 4 / 1) \"neti neti\"(bṛ.u.3 / 9 / 23) ityādiśāstraprasiddha aupaniṣadaḥ puruṣastṛtīyaḥ evamete traya ātmānānyonyavilakṣaṇāḥ tatra kathameka eva ātmā advitīyaḥ asaṃsārīti jñātuṃ śakyate?"
        },
        {
          "tag": "p",
          "attributes": {},
          "text": "tatra jīva eva tāvatkathaṃ jñāyate?"
        },
        {
          "tag": "p",
          "attributes": {},
          "text": "nanvevaṃ jñāyate śrotā mantā draṣṭā ādeṣṭā āghoṣṭā vijñātā prajñāteti /"
        },
        {
          "tag": "p",
          "attributes": {},
          "text": "nanu vipratiṣiddhaṃ jñāyate yaḥ śravaṇādikartṛtvenāmato mantāvijñāto vijñāteti ca /\ntathā\"na matermantāraṃ manvīthā na vijñātevijñātāraṃ vijānīyāḥ\"(bṛ.u.3 / 4 / 2) ityādi ca /"
        },
        {
          "tag": "p",
          "attributes": {},
          "text": "satyaṃ vipratiṣiddham, yadi pratyakṣeṇa jñāyeta sukhādivat /\npratyakṣajñānaṃ ca nivāryate\"na matermantāraṃ manvīthāḥ\"(bṛ.u.3 / 3 / 2) ityādinā /\njñāyate tu śravaṇādiliṅgena, tatra kuto vipratiṣedhaḥ /"
        },
        {
          "tag": "p",
          "attributes": {},
          "text": "nanu śravaṇādiliṅgenāpi kathaṃ jñāyate? yāvatā yadā śṛṇotyātmā śrotavyaṃ śabdaṃ tadā tasya śravaṇakriyayaiva vartamānatvānmananavijñānakriye na saṃbhavataḥ ātmani paratra vā /\ntathānyatrāpi mananādikriyāsu /\nśravaṇādikriyāśca svaviṣayeṣveva /\nna hi mantavyādanyatra manturmananakriyā saṃbhavati /"
        },
        {
          "tag": "p",
          "attributes": {},
          "text": "nanu manasā sarvameva mantavyam /"
        },
        {
          "tag": "p",
          "attributes": {},
          "text": "satyamevaṃ tathāpi sarvamapi mantavyaṃ mantāramantareṇa na mantuṃ śakyam /"
        },
        {
          "tag": "p",
          "attributes": {},
          "text": "yadyevaṃ kiṃ syāt?"
        },
        {
          "tag": "p",
          "attributes": {},
          "text": "idamatra syāt, sarvasya yo 'yaṃ mantā sa mantaiveti na sa mantavyaḥ syāt /\nna ca dvitīyo manturmantāsti /\nyadā sa ātmanaiva mantavyastadā yena ca mantavyaḥ ātmā ātmanā yaśca mantavya ātmā tau dvau prasajyeyātām /\neka evātmā dvidhā mantṛmantavyatvena dviśakalībhavedvaṃśādivat ubhayathāpyanupapattireva /\nyathā pradīpayoḥ prakāśyaprakāśakatvānupapattiḥ samatvāttadvat /"
        },
        {
          "tag": "p",
          "attributes": {},
          "text": "na ca manturmantavye mananavyāpāraśūnyaḥ kālo 'styātmamananāya /\nyadāpi liṅgenātmānaṃ manute mantāḥ, tadāpi pūrvavadeva liṅgena mantavya ātmā yaśca tasya mantā tau dvau prasajyeyātām /\neka eva vā dvidheti pūrvoktadoṣaḥ /"
        },
        {
          "tag": "p",
          "attributes": {},
          "text": "na pratyakṣeṇa nāpyanumānena jñāyate cet kathamucyate\"sa ma ātmeti vidyāt\"(kauṣī.3 / 9) iti? kathaṃ vā śrotā mantetyādi?"
        },
        {
          "tag": "p",
          "attributes": {},
          "text": "nanu śrotṛtvādidharmavānātmā aśrotṛtvādi ca prasiddhamātmanaḥ /\nkimatra viṣamaṃ paśyasi?"
        },
        {
          "tag": "p",
          "attributes": {},
          "text": "yadyapi tava na viṣamaṃ tathāpi mama tu viṣamaṃ pratibhāti /\nkatham? yadāsau śrotā tadā na mantā yadā mantā tadā na śrotā /\ntatraivaṃ sati pakṣe śrotā mantā pakṣe na śrotā nāpi mantā /\ntathānyatrāpi ca /"
        },
        {
          "tag": "p",
          "attributes": {},
          "text": "yadaivaṃ tadā śrotṛtvādidharmavānātmā aśrotṛtvādidharmavānveti saṃśayasthāne kathaṃ tava na vaiṣamyam /\nyadā devadatto gacchati tadā na sthātā gantaiva /\nyadā tiṣṭhati tadā na gantā sthātaiva /\ntadā asya pakṣa eva gantṛtvaṃ sthātṛtvaṃ ca /\nna nityaṃ gantṛtvaṃ sthātṛtvaṃ vā /\ntadvat /"
        },
        {
          "tag": "p",
          "attributes": {},
          "text": "tathaivātra kāṇādādayaḥ paśyanti /\npakṣaprāptenaiva śrotṛtvādinā ātmocyate śrotā mantetyādivacanāt /\nsaṃyogajatvamayaugapadyaṃ ca jñānasya hyācakṣate /\ndarśayanti cānyatramanā /\nabhūvaṃ nādarśamityādi yugapajjñānānupattirmanaso liṅgamiti ca nyāyyam /\nbhavatvevam kiṃ tava naṣṭaṃ yadyevaṃ syāt?\nastvevaṃ taveṣṭaṃ cet /\nśrutyarthastu na saṃbhavati /\nkiṃ na śrotā mantetyādiśrutyathaḥ\nna, na śrotā na mantetyādivacanāt /\nnanu pākṣikatvena pratyuktaṃ tvayā /\nna, nityameva śrotṛtvādyabhyupagamāt /\n\"na hi śrotuḥ śruterviparilopo vidyate\"(bṛ.u.4 / 3 / 27) ityādiśruteḥ /\nevaṃ tarhi nityameva śrotṛtvādyabhyupagame pratyakṣaviruddhā yugapajjñānotpattirajñānābhāvāvaścātmanaḥ kalpitaḥ syāt /\ntaccāniṣṭamiti /"
        },
        {
          "tag": "p",
          "attributes": {},
          "text": "nobhayadoṣopapattiḥ /\nātmanaḥ śrutyādiśrotṛtvādidharmavattvaśruteḥ /\nanityānāṃ mūrtānāṃ ca cakṣurādīnāṃ dṛṣṭyādyanityameva saṃyogaviyogadharmiṇām, yathāgnerjvalanaṃ tṛṇādisaṃyogajatvāttadvat /\nna tu nityasyāmūrtasyāsaṃyogaviyogadharmiṇaḥ saṃyogajadṛṣṭyādyanityadharmavattvaṃ saṃbhavati /\ntathā ca śrutiḥ\"na hi draṣṭurdṛṣṭerviparilopo vidyate\"(bṛ.u.4 / 3 / 23) ityādyā /\nevaṃ tarhi dve dṛṣṭī cakṣuṣo 'nityādṛṣṭirnityā cātmanaḥ /\ntathā ca dve śrutī śrotrasyānityā nityā cātmasvarūpasya /\ntathā dve matī vijñātī bāhyābāhye evaṃ hyeva /\ntathā ceyaṃ śrutirupapannā bhavati\"dṛṣṭerdraṣṭā śruteḥ śrotā\"ityādyā /"
        },
        {
          "tag": "p",
          "attributes": {},
          "text": "loko 'pi prasiddhaṃ cakṣuṣastimirāgamāpāyayornaṣṭā dṛṣṭirjātā dṛṣṭiriti cakṣurdṛṣṭeranityatvam tathā ca śrutimatyādīnāmātmadṛṣṭyādīnāṃ ca nityatvaṃ prasiddhameva loke /\nvadati hi uddhṛtacakṣuḥ svapne 'dyamayā bhrātā dṛṣṭa iti /\ntathāvagatabādhiryaḥ svapneśruto mantro 'dyetyādi /\nyadi cakṣuḥsaṃyogajaivātmano nityā dṛṣṭistannāśo naśyet /\ntadoddhṛtacakṣuḥ svapne nīlapītādi na paśyet /\n\"na hi draṣṭurdṛṣṭeḥ\"(bṛ.u.4 / 3 / 23) ityādyā ca śrutiranupapannā syāt /\n\"taccakṣuḥ puruṣo yena svapne paśyati\"ityādyā ca śrutiḥ /"
        },
        {
          "tag": "p",
          "attributes": {},
          "text": "nityā ātmano dṛṣṭirbāhyānityadṛṣṭergrāhikā /\nbāhyadṛṣṭeścopajanāpāyādyānityadharmavattvāttadgrāhikāyā ātmadṛṣṭestadvadavabhāsatvamanityatvādi bhrāntinimittaṃ lokasyeti yuktam /\nyathā bhramaṇādidharmavadalātādivastuviṣayadṛṣṭirapi bhramatīva tadvat /\ntathā ca śrutiḥ\"dhyāyatīva lelāyatīva\"(bṛ.u.4 / 3 / 7) iti /\ntasmādātmadṛṣṭernityatvānna yaugapadyamayaugapadyaṃ vāsti /"
        },
        {
          "tag": "p",
          "attributes": {},
          "text": "bāhyānityadṛṣṭyupādhivaśāttu lokasya tārkikāṇāṃ cāgamasaṃpradāyavarjitatvād anityā ātmano dṛṣṭiriti bhrāntirupapannaiva /\njīveśvaraparamātmabhedakalpanā caitannimittaiva /\ntathā ca asti nāstītyādyāśca yāvanto vāṅmanasayorbhedā yatraikaṃ bhavanti, tadviṣayāyā nityāyā dṛṣṭernirviśeṣāyāḥ asti nāsti, ekaṃ nānā, guṇavadaguṇam, jānāti na jānāti, kriyāvadakriyam phalavadaphalam, sabījaṃ nirbījam, sukhaṃ duḥkham, madhyamamadhyam, śūnyamaśūnyam, paro 'hamanya iti vā saravavākpratyayāgocare svarūpe yo vikalpayitumicchati, sa nūnaṃ khamati carmavadveṣṭayitumicchati, sopānamiva ca padbhyāmāroḍhum jale khe ca mīnānāṃ vayasāṃ ca padaṃ didṛkṣate /\n\"neti neti\"(bṛ.u.3 / 9 / 23) \"yato vāco nivartante\"(tai.u.2 / 4 / 1) ityādiśrutibhyaḥ /\n\"ko addhā veda\"(ṛ.saṃ.1 / 3 / 6) ityādimantravarṇāt /\nkathaṃ tarhi tasya sa ma ātmeti vedanam /\nbrūhi kena prakāreṇa tamahaṃ sa ma ātmeti vidyām /"
        },
        {
          "tag": "p",
          "attributes": {},
          "text": "atrākhyāyikāmācakṣate - kaścitkila manuṣyo mugdhaḥ kaiściduktaḥ kasmiṃścidaparādhe sati dhiktvāṃ nāsi manuṣya iti /\nsa mugdhatayā ātmano manuṣyatvaṃ pratyāyayituṃ kañcidupetyāha bravītu bhavānko 'hamasmīti /\nsa tasya mugdhatāṃ jñātvāha /\nkrameṇa bodhayiṣyāmīti /\nsthāvarādyātmabhāvamapohya na tvamamanuṣya ityuktvopararāma /\nsa taṃ mugdhaḥ pratyāha bhavānmāṃ bodhayituṃ pravṛttastūṣṇīṃ babhūva /\nkiṃ na bodhayatīti? tādṛgeva tadbhavito vacanam /\nnāsyamanuṣya ityukte 'pi manuṣyatvamātmano na pratipadyate yaḥ sa kathaṃ manuṣyo 'sītyukto 'pi manuṣyatvamātmanaḥ pratipadyeta tasmādyathāśāstropadeśa evātmāvabodhavidhirnānyaḥ /\nna hyagnerdāhyaṃ tṛṇādyanyena kenaciddgdhuṃ śakyam /\nata eva śāstramātmasvarūpaṃ bodhayituṃ pravṛttaṃ sadamanuṣyatvapratiṣedheneva\"neti neti\""
        },
        {
          "tag": "p",
          "attributes": {},
          "text": "(bṛ.u.3 / 9 / 23) ityuktvopararāma /\ntathā\"ananta ramabāhyam\"(bṛ.u.2 / 5 / 19, 3 / 8 / 8) \"ayamātmā brahma sarvānubhūḥ\"(bṛ.u.2 / 5 -19) ityanuśāsanam /\n\"tattvamasi\"(chā.u.3 / 8 / 16) \"yatra tvasya sarvamātmaivābhūttatkena kaṃ paśyet\"(bṛ.u.2 / 4 / 14, 4 / 5 / 15) ityevamādyapi ca /"
        },
        {
          "tag": "p",
          "attributes": {},
          "text": "yāvadayamevaṃ yathoktamimamātmānaṃ na vetti tāvadayaṃ bāhyānityadṛṣṭilakṣaṇamupādhimātmatvenopetya avidyayā upādhidharmānātmano manyamāno brahmādistambaparyanteṣu devatiryaṅnarasthāneṣu punaḥ punarāvartamāno 'vidyākāmakarmavaśātsaṃsarati /\nsa evaṃ punarevameva nadīsrotovajjanmamaraṇaprabandhāvicchedena vartamānaḥ kābhiravasthābhirvartata ityetamarthaṃ darśayantyāha śrutirvairāgyahetoḥ -"
        },
        {
          "tag": "p",
          "attributes": {},
          "text": "======================================================================="
        },
        {
          "tag": "p",
          "attributes": {},
          "text": "START 2.1"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "puruṣe ha vā ayam ādito garbho bhavati yad etad retaḥ |\ntad etat sarvebhyo 'ṅgebhyas tejaḥ sambhūtam ātmany evātmānaṃ bibharti |\ntad yadā striyāṃ siñcaty athainaj janayati |\ntad asya prathamaṃ janma || AitUp_2.1 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_2.1"
        },
        {
          "tag": "p",
          "attributes": {},
          "text": "ayamevāvidyākāmakarmābhimānavān yajñādikarma kṛtvāsmāllokād dhūmādikrameṇa annabhūtaḥ puruṣāgnau hutaḥ /\ntasminpuruṣe ha vā ayaṃ saṃsārī rasādikrameṇa āditaḥ prathamato retorūpeṇa garbho bhavatītyetadāha yadetatpuruṣe retastena rūpeṇeti /\ntaccaitadreto 'nnamayasya piṇḍasya sarvebhyo 'ṅgebhyo 'vayavebhyo rasādilakṣaṇebhyastejaḥ sārarūpaṃ śarīrasya saṃbhūtaṃ pariniṣpannaṃ tatpuruṣasyātmabhūtatvādātmā /\ntamātmānaṃ retorūpeṇa garbhībhūtamātmanyeva svaśarīra evātmānaṃ bibharti dhārayati /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tadreto yadā yasminkāle bhāryartumatī tasyāṃ yoṣāgnau striyā siñcatyugacchan, atha tadainadetadreta ātmano garbhabhūtaṃ janayati pitā /"
            },
            {
              "tag": "l",
              "attributes": {},
              "text": "tadasya puruṣasya sthānānnirgamanaṃ retaḥsekakāle retorūreṇāsya saṃsāriṇaḥ prathamaṃ janma prathamāvasthābhivyaktiḥ /"
            },
            {
              "tag": "l",
              "attributes": {},
              "text": "tadetaduktaṃ purastāt\"asāvātmāmumātmānam\"ityādinā //1//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 2.2"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tat striyā ātmabhūyaṃ gacchati yathā svam aṅgaṃ tathā |\ntasmād enāṃ na hinasti |\nsāsyaitam ātmānam atra gataṃ bhāvayati || AitUp_2.2 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_2.2"
        },
        {
          "tag": "p",
          "attributes": {},
          "text": "tadreto yasyāṃ striyāṃ siktaṃ sattasyā ātmabhūyamātmāvyatirekatāṃ yathā piturevaṃ gacchati prāpnoti yathā svamaṅgaṃ stanādi tathā tadvadeva /\ntasmāddhetorenāṃ mātaraṃ sa garbho na hinasti piṭakādivat /\nyasmātstanādi svāṅgavadātmabhūtaṃ gataṃ tasmānna hinasti na bādhata ityarthaḥ /"
        },
        {
          "tag": "l",
          "attributes": {},
          "text": "sā antarvatnyetamasya bharturātmānamatrātmana udare gataṃ praviṣṭaṃ buddhvā bhāvayati vardhayati paripālayati garbhaviruddhāśanādiparihāramanukūlāśanādyupayogaṃ ca kurvatī //2//"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 2.3"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "sā bhāvayitrī bhāvayitavyā bhavati |\ntaṃ strī garbhaṃ bibharti |\nso 'gra eva kumāraṃ janmano 'gre 'dhi bhāvayati |\nsa yat kumāraṃ janmano 'gre 'dhi bhāvayaty ātmānam eva tad bhāvayaty eṣāṃ lokānāṃ santatyai |\nevaṃ santatā hīme lokāḥ |\ntad asya dvitīyaṃ janma || AitUp_2.3 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_2.3"
        },
        {
          "tag": "p",
          "attributes": {},
          "text": "sā bhāvayitrī vardhayitrī bharturātmano garbhabhūtasya bhāvayitavyā vardhayitavyā rakṣayitavyā ca bhartā bhavati /\nna hyupakārapratyupakāramantareṇa loke kasyacitkenacitsambandha upapadyate /\ntaṃ garbhaṃ strī yathoktena garbhadhāraṇavidhānena bibharti dhārayatyagre prāgjanmanaḥ /\nsa pitā agra eva pūrvameva jātamātraṃ janmano 'dhyūrdhvaṃ janmano jātaṃ kumāraṃ jātakarmādinā pitā bhāvayati /\nsa pitā yadyasmātkumāraṃ janmano 'dhyūrdhvamagre jātamātrameva jātakarmādinā yadbhāvayati /\ntadātmānameva bhāvayati /\npiturātmaiva hi putrarūpeṇa jāyate /\ntathā hyuktam\"patirjāyāṃ praviśati\"(hari.3 / 73 / 31) ityādi /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tatkimarthamātmānaṃ putrarūpeṇa janayitvā bhāvayatītyucyate - eṣāṃ lokānāṃ santatyā avicchedāyetyarthaḥ /"
            },
            {
              "tag": "l",
              "attributes": {},
              "text": "vicchidyeranhīme lokāḥ putrotpādanādi yadi na kuryuḥ kecana /"
            },
            {
              "tag": "l",
              "attributes": {},
              "text": "evaṃ putrotpādanādikarmāvicchedenaiva santatāḥ prabandharūpeṇa vartante hi yasmādime lokāstasmāttadavicchedāya tatkartavyaṃ na mokṣāyetyarthaḥ /"
            },
            {
              "tag": "l",
              "attributes": {},
              "text": "tadasya saṃsāriṇaḥ kumārarūpeṇa māturudarādyannirgamanaṃ tadretorūpāpekṣayā dvitīyaṃ janma dvitīyāvasthābhivyaktiḥ //3//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 2.4"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "so 'syāyam ātmā puṇyebhyaḥ karmebhyaḥ pratidhīyate |\nathāsyāyam itara ātmā kṛtakṛtyo vayogataḥ praiti |\nsa itaḥ prayann eva punar jāyate |\ntad asya tṛtīyaṃ janma || AitUp_2.4 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_2.4"
        },
        {
          "tag": "p",
          "attributes": {},
          "text": "asya pituḥ so 'yaṃ putrātmā puṇyebhyaḥ śāstroktebhyaḥ karmabhyaḥ karmaniṣpādanārthaṃ pratidhīyate pituḥ sthāne pitrā yatkartavyaṃ tatkaraṇāya pratinidhīyata ityarthaḥ /\ntathā ca saṃprattividyāyāṃ vājasaneyake pitrānuśiṣṭaḥ -\"ahaṃ brahmāhaṃ yajñaḥ\"(bṛ.u.1 / 5 / 17) ityādi pratipadyata iti /\nathānantaraṃ putre niveśyātmano bhāramasya putrasyetaro 'yaṃ yaḥ pitrātmā kṛtakṛtyaḥ kartavyādṛṇatrayādvimuktaḥ kṛtakartavya ityarthaḥ, vayogato gatavayā jīrṇaḥ sanpraiti mriyate /\nsa ito 'smātprayanneva śarīraṃ parityajanneva tṛṇajalūkāvad dehāntaramupādadānaḥ karmacitaṃ punarjāyate /\ntadasya mṛtvā pratipattavyaṃ yattattṛtīyaṃ janma /"
        },
        {
          "tag": "p",
          "attributes": {},
          "text": "nanu saṃsarataḥ pituḥ sakāśādretorūpeṇa prathamaṃ janma /\ntasyeva kumārarūpeṇa māturdvitīyaṃ janmoktam /\ntasyaiva tṛtīye janmani vaktavye pretasya pituryajjanma tattṛtīyamiti kathamucyate?"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "naiṣa doṣaḥ pitāputrayoraikātmyasya vivakṣitatvāt /"
            },
            {
              "tag": "l",
              "attributes": {},
              "text": "so 'pi putraḥ svaputre bhāraṃ nidhāyetaḥ prayanneva punarjāyate yathā pitā /"
            },
            {
              "tag": "l",
              "attributes": {},
              "text": "tadanyatroktamitaratrāpyuktameva bhavatīti manyate śrutiḥ pitāputrayorekātmatvāt //4//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 2.5"
        },
        {
          "tag": "p",
          "attributes": {},
          "text": "evaṃ saṃsarannavasthābhivyaktitrayeṇa janmamaraṇaprabandhārūḍhaḥ sarvo lokaḥ saṃsāramasudre nipatitaḥ katañcidyadā śrutyuktamātmānaṃ vijānāti yasyāṃ kasyāñcidavasthāyāṃ tadaiva muktasarvasaṃsārabandhanaḥ kṛtakṛtyo bhavatīti -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "tad uktam ṛṣiṇā -- garbhe nu sann anv eṣām avedamahaṃ devānāṃ janimāni viśvā |\nśataṃ mā pura āyasīr arakṣannadha śyeno javasā nir adīyam |\niti |\ngarbha evaitac chayāno vāmadeva evam uvāca || AitUp_2.5 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_2.5"
        },
        {
          "tag": "p",
          "attributes": {},
          "text": "etadvastu tadṛṣiṇā mantreṇāpyuktamityāha -"
        },
        {
          "tag": "p",
          "attributes": {},
          "text": "garbhe nu māturgarbhāśaya eva san /\nnviti vitarke /\nanekajanmāntarabhāvanāparipākavaśādeṣāṃ devānāṃ vāgagnyādīnāṃ janimāni janmāni viśvā viśvāni sarvāṇyanvavedamahamaho anubuddhavānasmītyarthaḥ śatamanekā bahvyo mā māṃ pura āyasīḥ āyasyo lohamayya ivābhedyāni śarīrāṇītyabhiprāyaḥ, arakṣannarakṣitavatyaḥ saṃsārapāśanirgamanādadhaḥ /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "atha śyena iva jālaṃ bhittvā javasā ātmajñānakṛtasāmarthyena niradīyaṃ nirgato 'smi /"
            },
            {
              "tag": "l",
              "attributes": {},
              "text": "aho garbha eva śayāno vāmadeva ṛṣirevamuvācaitat //5//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 2.6"
        },
        {
          "tag": "l",
          "attributes": {
            "rend": "bold"
          },
          "text": "sa evaṃ vidvān asmāc charīrabhedād ūrdhvam utkramyāmuṣmin svarge loke sarvān kāmān āptvāmṛtaḥ samabhavat samabhavat || AitUp_2.6 ||"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_2.6"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sa vāmadeva ṛṣiryathoktamātmānamevaṃ vidvānasmāccharīrabhedāccharīrasyāvidyāparikalpitasya āyasavadanirvedyasya jananamanaṇādyanekānarthaśatāviṣṭaśarīraprabandhanasya paramātmajñānāmṛtopayogajanitavīryakṛtbhedāccharīrotpattibījāvidyādinimittopamardahetoḥ śarīravināśādityarthaḥ /"
            },
            {
              "tag": "l",
              "attributes": {},
              "text": "ūrdhvaḥ paramātmabhūtaḥ sannadhobhāvātsaṃsārādutkramya jñānāvadyotitāmalasarvātmabhāvamāpannaḥ sannamuṣminyathokte 'jare 'mare 'mṛte 'bhaye sarvajñe 'pūrve 'napare 'nantare 'bāhye prajñānāmṛtaikarase pradīpavannirvāṇamatyagamatsvarge loke svasminnātmani sve svarūpe 'mṛtaḥ samabhavat /"
            },
            {
              "tag": "l",
              "attributes": {},
              "text": "ātmajñānena pūrvamāptakāmatayā jīvanneva sarvānkāmānāptvetyarthaḥ /"
            },
            {
              "tag": "l",
              "attributes": {},
              "text": "dvirvacanaṃ saphalasya sodāhaṇasyātmajñānasya parisamāptipradarśanārtham //6//"
            }
          ]
        },
        {
          "tag": "p",
          "attributes": {},
          "text": "iti prathamādhyāye prathamaḥ khaṇḍaḥ samāptaḥ\ndvitīyaḥ adhyāyaḥ samāptaḥ"
        },
        {
          "tag": "p",
          "attributes": {},
          "text": "======================================================================="
        },
        {
          "tag": "p",
          "attributes": {},
          "text": "START 3.1"
        },
        {
          "tag": "p",
          "attributes": {},
          "text": "bahmavidyāsādhanakṛtasarvātmabhāvaphalāvāptiṃ vāmadevādyācāryaparamparayā śrutyāvadyotyamānāṃ brahmavitpariṣadyatyantaprasiddhāmupalabhamānā mumukṣavo brāhmaṇa adhunātanā brahmajijñāsavo 'nityātsādhyasādhanalakṣaṇātsaṃsārādājīvabhāvād vyāvivṛtsavo vicārayanto 'nyonyaṃ pṛcchanti ko 'yamātmeti? katham -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "ko 'yam |\nātmeti vayam upāsmahe |\nkataraḥ sa ātmā |\nyena vā paśyati yena vā śṛṇoti yena vā gandhāñ jighrati yena vā vācaṃ vyākaroti yena vā svādu cāsvādu ca vijānāti || AitUp_3.1 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_3.1"
        },
        {
          "tag": "p",
          "attributes": {},
          "text": "yamātmānamayamātmeti sākṣādvayamupāsmahe kaḥ sa ātmeti yaṃ cātmānamayamātmeti sākṣādupāsīno vāmadevo 'mṛtaḥ samabhavattameva vayanamapyupāsmahe ko nu khalu sa ātmeti /"
        },
        {
          "tag": "p",
          "attributes": {},
          "text": "evaṃ jijñāsāpūrvamanyonyaṃ pṛcchatāmatikrāntaviśeṣaviṣayaśrutisaṃskārajanitā smṛtirajāyata /\n'taṃ prapadābhyāṃ prāpadyata brahmemaṃ puruṣam' 'sa etameva sīmānaṃ vidāryaitayā dvārā prāpadyata' etameva puruṣam /\natra dve brahmaṇī itaretaraprātikūlyena pratipanne iti /\nte cāsyapiṇḍasyātmabhūte /\ntayoranyatara ātmopāsyo bhavitumarhati /\nyo 'tropāsyaḥ kaḥ ātmeti viśeṣanirdhāraṇārthaṃ punaranyonyaṃ papracchurvicārayantaḥ /"
        },
        {
          "tag": "p",
          "attributes": {},
          "text": "punasteṣāṃ vicārayatāṃ viśeṣavicāraṇāspadaviṣayā matirabhūt /\nkatham? dvevastuni asmin piṇḍa upalabhyete /\nanekabhedabhinnena karaṇena yenopalabhate /\nyaścaika upalabhyete /\nkaraṇāntaropalabdhaviṣayasmṛtipratisandhānāt /\ntatra na tāvadyenopalabhate sa ātmā bhavitumarhati /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "kena punarupalabhata ityucyate yena vā cakṣurbhūtena rūpaṃ paśyati /"
            },
            {
              "tag": "l",
              "attributes": {},
              "text": "yena vā śruṇoti śrotrabhūtena śabdam, yena vā ghrāṇabhūtena gandhānājighrati, yena vā vākkaraṇabhūtena vācaṃ nāmātmikāṃ vyākaroti gauraśva ityevamādyāṃ sādhvasādhviti ca, yena vā jihvābhūtena svādu cāsvādu ca vijānātīti //1//"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 3.2"
        },
        {
          "tag": "p",
          "attributes": {},
          "text": "kiṃ punastadevaikamanekadhā bhinnaṃ karaṇam ityucyate -"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "yad etad dhṛdayaṃ manaś caitat |\nsañjñānam ājñānaṃ vijñānaṃ prajñānaṃ medhā dṛṣṭir dhṛtir matir manīṣā jūtiḥ smṛtiḥ saṅkalpaḥ kratur asuḥ kāmo vaśa iti sarvāṇy evaitāni prajñānasya nāmadheyāni bhavanti || AitUp_3.2 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_3.2"
        },
        {
          "tag": "p",
          "attributes": {},
          "text": "yaduktaṃ purastātprajānāṃ reto hṛdayaṃ hṛdayasya reto mano manasā sṛṣṭā āpaśca varuṇaśca hṛdayānmano manasaścandramāḥ /\ntadevaitaddhṛdayaṃ manaśca ekameva tadanekadhā /\netenāntaḥkaraṇenaikena cakṣurbhūtena rūpaṃ paśyati śrotrabhūtena śṛṇoti ghrāṇabhūtena jighrati vāgbhūtena vadati jihvābhūtena rasayati svenaiva vikalpanārūpeṇa manasā vikalpayati hṛdayarūpeṇādhyavasyati /"
        },
        {
          "tag": "p",
          "attributes": {},
          "text": "tasmātsarvakaraṇaviṣayavyāpārakamekamidaṃ karaṇaṃ sarvopalabdhyarthamupalabdhuḥ /"
        },
        {
          "tag": "p",
          "attributes": {},
          "text": "tathā ca kauṣītakīnāṃ\"prajñayā vācaṃ samāruhya vācā sarvāṇi nāmānyāpnoti /\nprajñā cakṣuḥ samāruhya cakṣuṣā sarvāṇi rūpāṇyāpnoti\"(3 / 3) ityādi /\nvājasaneyake ca -\"manasā hyeva paśyati manasā śṛṇoti hṛdayena hi rūpāṇi jānāti\"(bṛ.u.1 / 5 / 3) ityādi /\ntasmād hṛdayamanovācyasya sarvopalabdhikaratvaṃ prasiddham /\ntadātmakaśca prāṇo\"yo vai prāṇaḥ sā prajñā yo vai prajñā sa prāṇaḥ\"(kauṣī.3 / 3) iti hi brāhmaṇam /"
        },
        {
          "tag": "p",
          "attributes": {},
          "text": "karaṇasaṃhatirūpaśca prāṇa ityavocāma prāṇasaṃvādādau /\ntasmādyatpadbhyāṃ prāpadyata tadbrahma tadupalabdhurupalabdhikaraṇatvena guṇabhūtatvānnaiva tadvastu brahmopāsyātmā bhavitumarhati /\npāriśeṣyādyasyopalabdhurupalabdhyarthaṃ etasya hṛdayasya manorūpasya karaṇasya vṛttayo vakṣyamāṇāḥ /\nsa upalabdhopāsya ātmāno 'smākaṃ bhavitumarhatīti niścayaṃ kṛtavantaḥ /"
        },
        {
          "tag": "p",
          "attributes": {},
          "text": "tadantaḥkaraṇopādhisthasyopalabdhuḥ prajñārūpasya brahmaṇa upalabdhyarthā yā antaḥkaraṇavṛttayo bāhyāntarvartiviṣayaviṣayāstā imā ucyante /\nsaṃjñānaṃ saṃjñaptiścetanabhāvaḥ, ājñānamājñaptirīśvarabhāvaḥ vijñānaṃ kalādiparijñānam, prajñānaṃ prajñaptiḥ prajñatā, medhāgranthadhāraṇasāmarthyam dṛṣṭirindriyadvārā sarvaviṣayopalabdhiḥ, dhṛtirdhāraṇamavasannānāṃ śarīrendriyāṇāṃ yayottambhanaṃ bhavati - dhṛtyā śarīramudvahantīti hi vadanti, matirmananam, manīṣā tatra svātantryam. jūtiścetaso rujādiduḥkhitvabhāvaḥ smṛtiḥ smaraṇam, saṃkalpaḥ śuklakṛṣṇādibhāvena saṃkalpanaṃ rūpādīnām, kraturadhyavasāyaḥ asuḥ prāṇanādijīvanakriyānimittā vṛttiḥ, kāmo 'saṃnihitaviṣayākāṅkṣā tṛṣṇā, vaśaḥ strīvyatikarādyabhilāṣaḥ, ityevamādyā antaḥkaraṇavṛttayaḥ prajñaptimātrasyopalabdhurupalabdhyarthatvācchuddhaprajñānarūpasya brahmaṇa upādhibhūtāstadupādhijanitaguṇanāmadheyāni bhavanti saṃjñānādīni /\nsarvāṇyeva etāni prajñānasya nāmadheyāni bhavanti na svataḥ sākṣāt /\ntathā coktaṃ\"prāṇanneva prāṇo nāma bhavati\"(bṛ.u.1 / 4 / 7) ityādi //2//"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 3.3"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "eṣa brahmā |\neṣa indraḥ |\neṣa prajāpatiḥ |\nete sarve devāḥ |\nimāni ca pañca mahābhūtāni pṛthivī vāyur ākāśa āpo jyotīṃṣīty etānīmāni kṣudramiśrāṇīva bījānītarāṇi cetarāṇi cāṇḍajāni ca jārujāni ca svedajāni codbhijjāni cāśvā gāvaḥ puruṣā hastino yat kiñcedam prāṇi jaṅgamaṃ ca patatri ca yac ca sthāvaram |\nsarvaṃ tat prajñānetram |\nprajñāne pratiṣṭhitam |\nprajñānetro lokaḥ |\nprajñā pratiṣṭhā |\nprajñānaṃ brahma || AitUp_3.3 ||"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_3.3"
        },
        {
          "tag": "p",
          "attributes": {},
          "text": "sa eṣa prajñānarūpa ātmā brahmāparaṃ sarvaśarīrasthaḥ prāṇaḥ prajñātmā /\nantaḥkaraṇopādhiṣvanupraviṣṭo jalabhedagatasūryapratibimbavaddhiraṇyagarbhaḥ prāṇaḥ prajñātmā eṣa eva indro guṇāddevarājo vā eṣa prajāpatiryaḥ prathamajaḥ śarīrī /\nyato mukhādinirbhedadvāreṇāgnyādayo lokapālā jātāḥ sa prajāpatireṣa eva /\nye 'pyete 'gnyādayaḥ sarve devā eṣa eva /"
        },
        {
          "tag": "p",
          "attributes": {},
          "text": "imāni ca sarvaśarīropādānabhūtāni pañca pṛthivyādīni mahābhūtānyannānnādatvalakṣaṇānyetāni kiñcemāni ca kṣudramiśrāṇi kṣudrairalpakairmiśrāṇi iva śabdo 'narthakaḥ sarpādīni bījāni kāraṇānītarāṇi cetarāṇi ca dvairāśyena nirdiśyamānāni /"
        },
        {
          "tag": "p",
          "attributes": {},
          "text": "kāni tāni! ucyante - aṇḍajāni pakṣyādīni, jārujāni jarāyujāni manuṣyādīni, svedajādīni yūkādīni, udbhijāni ca vṛkṣādīni, aśvā gāvaḥ puruṣā hastino 'nyacca yatkiñcedaṃ prāṇijātam, kiṃ tat? jaṅgamaṃ yaccalati padbhyāṃ gacchati /\nyacca patatri ākāśena patanaśīlam /"
        },
        {
          "tag": "p",
          "attributes": {},
          "text": "yacca sthāvaramacalam /\nsarvaṃ tadeṣa eva /\nsarvaṃ tadaśeṣataḥ prajñānetram /\nprajñaptiḥ prajñā tacca brahmaiva /\nnīyate 'neneti netram prajñā netraṃ yasya tadidaṃ prajñānetram /\nprajñāne brahmaṇyutpattisthitilayakāleṣu pratiṣṭhitaṃ prajñāśrayamityarthaḥ /\nprajñānetro lokaḥ pūrvavat /\nprajñācakṣurvā sarva eva lokaḥ prajñā pratiṣṭhā sarvasya jagataḥ /\ntasmātprajñānaṃ brahma /"
        },
        {
          "tag": "p",
          "attributes": {},
          "text": "tadetatpratyastamitasarvopādhiviśeṣaṃ sannirañjanaṃ nirmalaṃ niṣkriyaṃ śāntamekamadvayaṃ\"neti neti\"iti (bṛ.u.3 / 9 / 26) sarvaviśeṣāpohasaṃvedyaṃ sarvaśabdapratyayāgocaram /\ntadapyantaviśuddhaprajñopādhisaṃbandhena sarvajñamīśvaraṃ sarvasādhāraṇāvyākṛtajagadbījapravartakaṃ niyantṛtvādantaryāmisaṃjñaṃ bhavati /\ntadeva vyākṛtajagatbījabhūtabuddhyātmābhimānalakṣaṇahiraṇyagarbhasaṃjñaṃ bhavati /\ntadevāntaraṇḍodbhūtaprathamaśarīropādhimadvirāṭprajāpatisaṃjñaṃ bhavati /\ntadbhūtāgnyādyupādhimaddevatāsaṃjñaṃ bhavati /\ntathā viśeṣaśarīropādhiṣvapi brahmādistambaparyanteṣu tattannāmarūpalābho brahmaṇaḥ /\ntadevaikaṃ sarvopādhibhedabhinnaṃ sarvaiḥ prāṇibhistārkikaiśca sarvaprakāreṇa jñāyate vikalpyate cānekadhā /\n\"etameke vadantyagniṃ manumanye prajāpatim /\nindrameke 'pare prāṇamapare brahma śāśvatam\"(manu.12 / 123) ityādyā smṛtiḥ //3//"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "START 3.4"
        },
        {
          "tag": "l",
          "attributes": {
            "rend": "bold"
          },
          "text": "sa etena prajñenātmanāsmāl lokād utkramyāmuṣmin svarge loke sarvān kāmān āptvāmṛtaḥ samabhavat samabhavat || AitUp_3.4 ||"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "AitUpBh_3.4"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sa vāmadevo 'nyo vaivaṃ yathoktaṃ brahma veda prajñenātmanā yenaiva prajñenātmanā pūrve vidvāṃso 'mṛtā abhūvaṃstathāyamapi vidvānetenaiva prajñenātmanāsmāllokādutkramya ityādi vyākhyātam /"
            },
            {
              "tag": "l",
              "attributes": {},
              "text": "asmāllokādutkramyāmuṣminsvarge loke sarvānkāmānāptvā amṛtaḥ samabhavatsamabhavadityomiti //4//"
            }
          ]
        },
        {
          "tag": "p",
          "attributes": {},
          "text": "iti tṛtīye 'dhyāye prathamaḥ khaṇḍaḥ samāptaḥ /"
        },
        {
          "tag": "p",
          "attributes": {},
          "text": "upaniṣad samāptaḥ /"
        },
        {
          "tag": "p",
          "attributes": {},
          "text": "oṃ tatsat"
        }
      ]
    }
  ]
}