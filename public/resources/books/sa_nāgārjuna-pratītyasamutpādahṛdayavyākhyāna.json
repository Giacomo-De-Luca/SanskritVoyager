{
  "file_title": "nāgārjuna-pratītyasamutpādahṛdayavyākhyāna",
  "file_title_normal": "nagarjuna-pratityasamutpadahrdayavyakhyana",
  "metadata": {
    "original_title": "Pratītyasamutpādahṛdayavyākhyāna",
    "author": "Nāgārjuna",
    "contributors": [
      {
        "role": "data entry",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "contribution to GRETIL",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Gyaltsen Namdrol: Pratityasamutpadahrdaya and Aryadharmadhatugarbhavivarana. Sarnath : (CIHTS), 1997, 30-34"
  },
  "body": [
    {
      "tag": "p",
      "attributes": {},
      "text": "Pratītyasamutpādahṛdayavyākhyānam (Phv)"
    },
    {
      "tag": "p",
      "attributes": {},
      "text": "ācārya nāgārjunakṛtam"
    },
    {
      "tag": "p",
      "attributes": {},
      "text": "iha kaścit śuśrūṣamāṇaḥ śramaṇaḥ śravaṇa dhāraṇohāpohaśaktisampannaḥ śiṣya ācāryasya pāda [mūla] māgamya tathāgataśāsanamārabhya evaṃ pṛṣṭavān - bhagavan atra"
    },
    {
      "tag": "p",
      "attributes": {},
      "text": "dvādaśa ye 'ṅgaviśeṣā muninoddiṣṭāḥ pratītyasambhūtāḥ /\nkva teṣāṃ saṅgraha iti śrotumicchāmi / iti /"
    },
    {
      "tag": "p",
      "attributes": {},
      "text": "tasya teṣāṃ dharmāṇāṃ tattvavubhutsāmavetya ācārya idamuktavān",
      "children": [
        {
          "tag": "l",
          "attributes": {},
          "text": "teṃ kleśakarmaduḥkheṣu saṅgṛhītāstriṣu[yathāvan] // Pshk_1 //"
        }
      ]
    },
    {
      "tag": "p",
      "attributes": {},
      "text": "tatra daśa ca dvau ca dvādaśa / aṅgānyeva viśeṣā aṅgaviśeṣāḥ / rathāṅgavadaṅgabhāva uktaḥ / kāyavāṅamanomaunānmuniḥ / tena muninoddiṣṭāḥ kathitāḥ prakāśitā iti paryāyāḥ / te ca na prakṛtiniyatipuruṣaparādhīnakarmaīśvarakālasvabhāvayathecchāprajāpatiyadṛcchādikāraṇaprasūtāḥ / kiṃ tarhi pratītyasambhūtāḥ / te dvādaśāṅgaviśeṣāḥ kleśakarmaduḥkhā anyonyaṃ pratītya naḍakalāpayogena triṣu yathāvat saṃkṣiptāḥ / yathāvaditi aśeṣeṇetyarthaḥ // Phv_1 //"
    },
    {
      "tag": "p",
      "attributes": {},
      "text": "pṛcchati / ke punaste kleśāḥ / kiṃ karma / kiṃ duḥkham yeṣu ime pratyayaviśeṣāḥ saṅgrahaṃ gacchanti / āha -"
    },
    {
      "tag": "p",
      "attributes": {},
      "text": "ādyāṣṭamanavamāḥ syuḥ kleśāḥ / dvādaśāṅgaviśeṣāṇāṃ[madhye] ādyā avidyā, aṣṭamī tṛṣṇā, navamamupādānam ime trayaḥ kleśasaṅgṛhītāḥ pratyavagantavyāḥ / kiṃ karma /"
    },
    {
      "tag": "p",
      "attributes": {},
      "text": "karma dvitīyadaśamau ca / saṃskāro dvitīyaḥ bhavo daśamaḥ /[imā] dvau dharmau karmasaṅgṛhītau veditavyau /"
    },
    {
      "tag": "p",
      "attributes": {},
      "text": "śeṣāḥ sapta ca duḥkham karmakleśasaṅgṛhītānā [maṅga] viśeṣāṇāṃ ye śeṣā[aṅga] viśeṣāḥ sapta ca te duḥkha[saṅgṛhītā] veditavyāḥ / tadyathā vijñānaṃ nāmarūpaṃ ṣaḍāyatanaṃ sparśo vedanā jātijarāmaraṇam / ca śabdaḥ priyaviyogāpriyasaṃyogeṣṭavighātaduḥkhāni sañcinoti /"
    },
    {
      "tag": "l",
      "attributes": {},
      "text": "trisaṅgrahā dvādaśa tu dharmāḥ // Pshk_2 //"
    },
    {
      "tag": "p",
      "attributes": {},
      "text": "atra ete dvādaśa dharmāḥ karmakleśaduḥkhā[khyā] veditavyāḥ /[anyūnā] dhikajñapanārthastu śabdaḥ / etāvanta eveme sūtrāntanirdiṣṭā nātaḥ paramastīti parigaṇitam // Phv_2 //"
    },
    {
      "tag": "p",
      "attributes": {},
      "text": "pṛcchati / kleśakarmaduḥkhānā[meṣāṃ] kutaḥ kimutpadyata iti vyākhyātuṃ prārthaye / āha -"
    },
    {
      "tag": "p",
      "attributes": {},
      "text": "tribhyā bhavati dvandvam kleśākhyebhyastribhyaḥ karmākhyaṃ dvandvamutpadyate / dvandvātprabhavanti sapta duḥkhākhyāḥ pūrvanirdiṣṭāḥ / saptabhyaḥ / traya udbhavanti kleśākhyāḥ / tebhyastribhyaḥ kleśebhyaśca dvandvamutpadyate / bhūyastadeva tu bhramati bhavacakram // Pshk_3 //"
    },
    {
      "tag": "p",
      "attributes": {},
      "text": "bhavāḥ kāmarūpārūpyasaṃśabditāḥ / [te ca] anavasthānāccakrabhūtāḥ / teṣu pṛthagjano loka eva paribhramati / tuśabdaśca aniyatajñāpanārthaḥ / yathā cakramanupūrvyāṃ paribhramati / na tathā triṣu bhaveṣūtpattiḥ / [kiṃ tarhi] niyamo nāstīti jñāpayati // Phv_3 //"
    },
    {
      "tag": "p",
      "attributes": {},
      "text": "pṛcchati / atha sarvadeheśvaraḥ sattvākhyaḥ kartā / teṣu tasya kriyā kīdṛśī / āha -"
    },
    {
      "tag": "p",
      "attributes": {},
      "text": "hetuphalañca hi jagat prajñaptiṃ vihāya anyo nāsti kaścidiha sattvaḥ / paramārthataḥ kalpitaḥ / kalpitaśca nāsti / kalpitamātraviṣaye(kāma) iṣṭadravyaṃ sat na yujyate /"
    },
    {
      "tag": "p",
      "attributes": {},
      "text": "pṛcchati / yadyevam, tarhi asmāllokāt kaḥ paralokaṃ saṅkrāmati / āha / asmāllokātparalokaṃ sūkṣmo 'ṇurapi na saṅkrāmati / atha ca śūnyebhya eva śūnyā dharmāḥ prabhavanti dharmebhyaḥ // Pshk_4 //"
    },
    {
      "tag": "p",
      "attributes": {},
      "text": "ātmātmīyarahitebhyo dharmebhyaḥ kleśakarmākhyebhyaḥ pañcahetubhyaḥ śūnyebhya ātmātmīyarahitā duḥkhatayā kathitāḥ phalakalpitāḥ śūnyāḥ sapta dharmāḥ prabhavantītyarthaḥ / tadyathā ātmātmīyarahitāste nānyonyaṃ punarātmīyāḥ / atha ca svabhāvato 'nātmadharmabhyaḥ svabhāvato 'nātmadharmāḥ prabhavanti / evamavagantavyamiti jñāpitam // Phv_4 //"
    },
    {
      "tag": "p",
      "attributes": {},
      "text": "atra svabhāvato 'nātmadharmebhya eva svabhāvato 'nātmadharmāḥ prabhavanti ityatra ko dṛṣṭāntaḥ / atrocyate -"
    },
    {
      "tag": "p",
      "attributes": {},
      "text": "svādhyāyadīpamudrādarpaṇaghoṣārkakāntabījāmlaiḥ / ebhyo dṛṣṭāntebhyaḥ kalpitebhyo 'pi svabhāvato 'nātmanaśca paralokasiddhirveditavyā / tadyathā - gurumukhāduścaritā yadi śiṣyaṃ saṅkrāmanti / guruṇoccaritāstadvirāhatā api syuriti na saṅkrāmanti / śiṣyeṇa proktamapi nānyato 'sti / ahetubhūtatvāt / yathā gurumukhāduccaritāḥ tathā maraṇāṃśikacittamapi / śāśvata[ākhya] doṣaḥ syāt paraloke na saṅkramaḥ / paraloko 'pi nānyato bhavati / ahetudoṣasattvāt / yathā guruṇoccāritahetoḥ śiṣyeṇo[ccāritaḥ] sa eva anyo vā iti na nirṇetuṃ śakyate / tathā maraṇacittaṃ pratītya aupapattyaṃśikaṃ cittamapi tadeva tāto 'nyadvā iti na vaktuṃ śakyate / tathā / yathā pradīpātpradīpaḥ, mukhāt darpaṇe pratibimbamutpadyate / mudrātaḥ pratimudrotpadyate / arkakāntādagniḥ bījādaṅkuraphalāni amlarasāt rasavatpunaḥ, śabdātpratiśrutkaścotpadyate / te ca ta eva vā tato 'nye vā iti na jñātuṃ śakyate / tathā -"
    },
    {
      "tag": "l",
      "attributes": {},
      "text": "skandhapratisandhirasaṅkramaśca vidvadbhiravadhāryau // Pshk_5 //"
    },
    {
      "tag": "p",
      "attributes": {},
      "text": "tatra pañcaskandhā rūpavedanāsaṃjñāsaṃskāravijñānākhyāḥ skandhāḥ / teṣāṃ pratisandhirniṣiddhaḥ / hetorhi phalamanyadutpadyate / asmāt lokātparalokaṃ na ko 'pi bhāvaḥ sūkṣmo 'pi saṅkrāmati / evaṃ cakrabhramaṇaṃ bhrāntivikalpavāsanayā samutpadyate / anta iti tu viparyayaḥ / tato nivartayitavyam / anityaduḥkhaśūnyānātmabhāvān na nityabhāvān vyāmuhyāt / asati vyāmohe na rāgaḥ / asati rāge na dveṣaḥ / asati dveṣe na karma karoti / asati karmaṇi nopādīyate bhāvaḥ / asatyupādāne na bhavamabhisaṃskaroti / asati bhave na jātiḥ / asatyāṃ jātau na kāyacittayorduḥkhaṃ bhaveta / evamacintyāt taddhetupañcakānnānyatphalamutpadyate / ayaṃ mokṣo veditavyaḥ / evaṃ śāśvatocchedādidurdṛṣṭayo 'panītā bhavanti // Phv_5 //"
    },
    {
      "tag": "p",
      "attributes": {},
      "text": "atra dvau ślokau bhavataḥ -"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "ya ucchedaṃ prakalpayatyatisūkṣme 'pi vastuni /"
        },
        {
          "tag": "l",
          "attributes": {},
          "text": "pratītyasambhavasyārthamavijñaḥ sa na paśyati // Pshk_6 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "nāpaneyamataḥ kiñcitprakṣepyaṃ nāpi kiñcana /"
        },
        {
          "tag": "l",
          "attributes": {},
          "text": "bhūtaśca bhūtato dṛṣṭvā bhūtadarśī vimucyate // Pshk_7 //"
        }
      ]
    },
    {
      "tag": "p",
      "attributes": {},
      "text": "ācārya nāgārjunakṛtaṃ pratītyasamutpādahṛdayavyākhyānaṃ samāptam /"
    }
  ]
}