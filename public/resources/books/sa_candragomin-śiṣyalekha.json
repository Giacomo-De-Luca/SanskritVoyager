{
  "title": "sa_candragomin-śiṣyalekha",
  "body": "<body xmlns='http://www.tei-c.org/ns/1.0'>\n\n<p>om namo ratnatrayāya ||</p>\n\n<lg>\n<l>pūrvāvadānacariteṣu suduṣkareṣu gīteṣu yasya surakiṃnarasundarībhiḥ |</l>\n<l>adyāpi candrakiraṇairiva saṃkucanti mārāṅganāvadanapaṅkajakānanāni || Śl_1 ||</l>\n</lg>\n\n<lg>\n<l>saubhāgyahṛdyavapuṣaḥ paramādbhutasya yasyālpapuṇyajanadurlabhadarśanasya |</l>\n<l>saṃpāditābhimatalokamanorathasya cintāmaṇeriva parārtharasaikavṛttiḥ || Śl_2 ||</l>\n</lg>\n\n<lg>\n<l>yaḥ sarvadā parasukhaikaraso babhūva duḥkhena duḥkhamagamatparamaṃ pareṣām |</l>\n<l>atyarthamāhitamahākaruṇāguṇasya yasyātmaduḥkhasukhamantaritaṃ tadeva || Śl_3 ||</l>\n</lg>\n\n<lg>\n<l>vicchi x māvayasi yasya śiraḥ parārtha x x x sannayanapaṅkajatāmavāpa |</l>\n<l>svārthaṃ puna x x x x x sitātapatrā pṛthvī babhūva niśiteva kṛpāṇadhārā || Śl_4 ||</l>\n</lg>\n\n<lg>\n<l>lokopakāranirataprakaṭodayena śulka x x x x x x guṇojjvalena |</l>\n<l>doṣāndhakārabhidureṇa manorameṇa yenoditena śaśineva jagatprakāśam || Śl_5 ||</l>\n</lg>\n\n<lg>\n<l>cūḍāvibhūṣaṇamivottamaratnakalpamūḍhaṃ śirobhirurubhiḥ phaṇināṃ x x x |</l>\n<l>yacchāsanaṃ śubhamakhaṇḍaviśuddhavṛttaṃ pātālamūrdhani layatimiraṃ pramārṣṭi || Śl_6 ||</l>\n</lg>\n\n<lg>\n<l>dharmāmbuvāha iva yo 'bhyudito hitāya dharmāmṛtaṃ jalamivaikarasaṃ vavarṣa |</l>\n<l>tāpāpa x x x x x x x x x x x x yadanekarasa x x x x x x x x x x x x x x || Śl_7 ||</l>\n</lg>\n\n<lg>\n<l>vistīrṇanimnavimalaprakaṭāśrayeṣu pātreṣu sarvaparimardasaheṣu yeṣu |</l>\n<l>tatsaṃsthitaṃ bhavati sarvajanopakāraṃ x x x x x x x x x x x x x x || Śl_8 ||</l>\n</lg>\n\n<lg>\n<l>tajjāgaraṃ maraṇajanmajarāpahāri ye nāpnuvanti na pibanti na dhārayanti |</l>\n<l>te māhitā bahulamohamahāmadena x x x x x x x x x dhamādriyante || Śl_9 ||</l>\n</lg>\n\n<lg>\n<l>cakṣuryadekamamalaṃ jagato 'khilasya sādhāraṇaṃ tribhuvanasya yadekadīpaḥ |</l>\n<l>tacchāsanaṃ samadhigamya yadutsṛjanti mohasya tadvilasitaṃ paramādbhutasya || Śl_10 ||</l>\n</lg>\n\n<lg>\n<l>śikṣā x x x viditeṣviva bodhisaudhasopānapaddhatipadeṣu padaṃ dadhānāḥ |</l>\n<l>tuṅgāṃ prayānti padavīmanivartamānā bhūmiṃ nijāmavataranti vivartamānāḥ || Śl_11 ||</l>\n</lg>\n\n<lg>\n<l>janmārṇavaṃ paramadustaramuttitīrṣuḥ śīlaplavaṃ ka iha hastagataṃ jahāti |</l>\n<l>kāntāramadhyapatitaḥ kathamāryasārthādbhraṣṭo na śocati ciraṃ supathānabhijñaḥ || Śl_12 ||</l>\n</lg>\n\n<lg>\n<l>saṃsārabhūdharadarījaṭharaprapātādutthātumudyataparāḥ paramāndhakārāt |</l>\n<l>muñcanti ye jinaguṇāvalimantarāle vegena te viṣamapātamadhaḥ patanti || Śl_13 ||</l>\n</lg>\n\n<lg>\n<l>ekākino 'pi manasā niyamaṃ prakalpya ye karmaṇā samuditena samunnayanti |</l>\n<l>te sādhavo bhuvanamaṇḍalamaulibhūtāstaireva yānti gurutāṃ guravaḥ suśiṣyaiḥ || Śl_14 ||</l>\n</lg>\n\n<lg>\n<l>labdhvā guṇaughajananīṃ jananīmivāryāmatyantaśuddahṛdayāmanuvartamānāḥ |</l>\n<l>tejasvinaḥ sukhamasūnapi saṃtyajanti satyasthitivyasanino na punaḥ pratijñām || Śl_15 ||</l>\n</lg>\n\n<lg>\n<l>tiṣṭhantu tāvadiha sarvajanāpavādāḥ sarvāśca pāpagatayo nirayāśca ghorāḥ |</l>\n<l>sadyo jahāti sahajāṃ prakṛtiṃ yadeṣa duḥkhaṃ tataḥ kimaparaṃ bhuvi sajjanasya || Śl_16 ||</l>\n</lg>\n\n<lg>\n<l>yaḥ prapya nāvamiva dharmamayīṃ viśālāṃ bhūyo jahāti padavīṃ munibhiḥ praklṛptām |</l>\n<l>saṃsārasāgaravivartananartaneṣu cetaḥspṛhā taralitā niyamena tasya || Śl_17 ||</l>\n</lg>\n\n<lg>\n<l>saṃsāracakramaniśaṃ parivartamānamāruhya yaḥ sukhamavaiti vivartamānaḥ |</l>\n<l>so 'vaśyameva tarivaśaṃ masaḥ krameṇa sarvāḥ samāśca visamāśca gatīḥ prayāti || Śl_18 ||</l>\n</lg>\n\n<lg>\n<l>atyugragandhamaśuciprakaroparuddhamatyantasaṃkaṭamupoḍhaghanāndhakāram |</l>\n<l>āviśya garbhanilayaṃ nirayaṃ yathaiva duḥkhaṃ mahatsa sahate paripiṇḍatāṅgaḥ || Śl_19 ||</l>\n</lg>\n\n<lg>\n<l>kālakramena sa tato dṛḍhatailayantraniṣpīḍyamāna iva yāti bhuvaṃ kathaṃcit |</l>\n<l>sadyastathāpi yadayaṃ na jahāti jīvaṃ duḥkhopabhogagatidurlabhi tattadeva || Śl_20 ||</l>\n</lg>\n\n<lg>\n<l>tatra sthitaṃ tamaśucau parivartamānamārdrolbaveṣṭitatanuṃ bahalogragandham |</l>\n<l>pūrvasmṛtivraṇamivolbaṇadoṣapākaṃ bhinnaṃ jahāti ghṛṇayeva nipīḍyamānaḥ || Śl_21 ||</l>\n</lg>\n\n<lg>\n<l>sarvopacāravivaśaṃ śithilākulāṅgamutsṛjya bālyamupajātakaṇairabhāvaḥ |</l>\n<l>tuṅgeṣu yauvanagirīndradarītaṭeṣu mohāyate viṣayadṛṣṭiviṣālayeṣu || Śl_22 ||</l>\n</lg>\n\n<lg>\n<l>sa tato'pi patatyacetanaḥ patito naiva jahāti vikriyām |</l>\n<l>ajarāmaramātmavigrahaṃ lalitaṃ manyata evaṃ bāliśaḥ || Śl_23 ||</l>\n</lg>\n\n<lg>\n<l>sa vihāya munīndrasevitaṃ supathaṃ yātyapathena mohitaḥ |</l>\n<l>rabhasena parāṃ vicūrṇayan gajavajjātamado niraṅkuśaḥ || Śl_24 ||</l>\n</lg>\n\n<lg>\n<l>atha tasya balādanicchataḥ śirasi nyastapadā sunirdayam |</l>\n<l>niśitaṃ palitāṅkuśaṃ jarā kariṇo hastipakīva yacchati || Śl_25 ||</l>\n</lg>\n\n<lg>\n<l>sa tathāpi vijihyaceṣṭitaḥ kuśalenāpi bhayādivojjhitaḥ |</l>\n<l>sukṛtāni karoti mohitaḥ śaravatsvātmavadhāya puṣpitaḥ || Śl_26 ||</l>\n</lg>\n\n<lg>\n<l>atha taṃ prahasannivāntakaḥ palitaughairdarśanairivolbaṇaiḥ |</l>\n<l>śirasi grasituṃ pravartate nirupāyapraśamo jarārujaḥ || Śl_27 ||</l>\n</lg>\n\n<lg>\n<l>vidalanti tato 'sya sanvayo matirutkrāmati hīyate gatiḥ |</l>\n<l>kṣayameti vapuḥ pariślaṣaṃ niyataṃ vardhata eva jīvitāśā || Śl_28 ||</l>\n</lg>\n\n<lg>\n<l>kramaśaśca nimīlitendriyo hataśaktirviṣayeṣu lālasaḥ |</l>\n<l>upagacchati yāmayaṃ daśāṃ narake sā yadi bhīma eva saḥ || Śl_29 ||</l>\n</lg>\n\n<lg>\n<l>kathamevamidaṃ mayā kṛtaṃ kathamevaṃ na kṛtaṃ hatā gatiḥ |</l>\n<l>kathamevamayaṃ mayāstakaḥ śirasi nyastapado na lakṣitaḥ || Śl_30 ||</l>\n</lg>\n\n<lg>\n<l>iti x x x cittamādhibhiḥ kukṛtaiḥ śokamayairupadrutaḥ |</l>\n<l>vyadhitena savāṣpavāriṇā karuṇaṃ bandhujanena vīkṣitaḥ || Śl_31 ||</l>\n</lg>\n\n<lg>\n<l>vinipīḍitamarmabandhanastimiraṃ ghorataraṃ viśanniva |</l>\n<l>vijahāti nijaṃ kaḍevaraṃ dayitaṃ yatnapareṇa rakṣitam || Śl_32 ||</l>\n</lg>\n\n<lg>\n<l>sa virauti gṛhītamūrdhajo yamadūtairdṛḍhapāśasaṃyataḥ |</l>\n<l>na śṛṇoti jano 'sya bhāṣitaṃ svakṛtākrandaravādivākulaḥ || Śl_33 ||</l>\n</lg>\n\n<lg>\n<l>prastāraśailasaridantaradurgameṣu mārgeṣu tīkṣṇatarakaṇṭakasaṃkaṭeṣu |</l>\n<l>ghoraiḥ kṛtāntapuruṣairyamadaṇḍaghātamākṛṣyate galaniṣevitakālapāśaḥ || Śl_34 ||</l>\n</lg>\n\n<lg>\n<l>dūrānnirīkṣya vimalaṃ salilaṃ pipāsurabhyeti gāḍhatṛṣito yadayaṃ tadeva |</l>\n<l>keśaughaśaivalavimiśritapūtipūyapaṅkāpaṅkitaṃ kṣatajavaṃ jalatā prayāti || Śl_35 ||</l>\n</lg>\n\n<lg>\n<l>velānilākulitaśīkaraśītasānumānīlacandanataruṃ malayaṃ prayāti |</l>\n<l>so 'pyasya caṇḍavanadāvaśikhāvalīḍhaśīrṇolmukaprakaradanturatāṃ prayāti || Śl_36 ||</l>\n</lg>\n\n<lg>\n<l>yadyeti vārinidhimudvatabhīmalolakallolabhedajanitolvaṇaphenahāsam |</l>\n<l>so 'pyasya taptaviṣadāruṇasaikatābhravibhrāntakarkaśamarunmarutāṃ prayāti || Śl_37 ||</l>\n</lg>\n\n<lg>\n<l>tatra sthitasya jaladāgamaśaṃsino 'sya sāṅgāradhūmakuliśopalavisphuliṅgam |</l>\n<l>vidyullatākanakarājipiśaṅgamaṅge nārācavarṣamabhivarṣati vārivahaḥ || Śl_38 ||</l>\n</lg>\n\n<lg>\n<l>tāpārditasya dahanaṃ tu hitānilo 'pi śītārditasya dahano 'pi karoti śītam |</l>\n<l>atyugrakarmapariṇāmavimohitasya viśvaṃ tadāsya viparītamidaṃ vibhāti || Śl_39 ||</l>\n</lg>\n\n<lg>\n<l>śūcīmukhasya bahuyojanabhīmakukṣerārtasya vāripibato 'pi mahāsamudre |</l>\n<l>aprāpta eva pṛthukaṇṭhadarīprapātaśleṣmoṣmaṇā jalalavaḥ pariśoṣameti || Śl_40</l>\n</lg>\n<lg>\n<l>cañcacchaṭānika x pīvarasārameyadaṃṣṭrāṅkurāgrakuliśakṣatacūrṇitāṅgaḥ |</l>\n<l>kṣārāmbupūrṇataravaitaraṇītaṭeṣu niṣkṛṣyate viṣamakoṭiśitopaleṣu || Śl_41 ||</l>\n</lg>\n\n<lg>\n<l>dhāvañjavena niśitakṣurasaṃstareṣu vicchinnamūrtirasipattralatāvaneṣu |</l>\n<l>kūpe patatyaśaraṇaḥ śitaśūlaśaktiprāsāsihāsanijitāntakavaktrarandhe || Śl_42 ||</l>\n</lg>\n\n<lg>\n<l>tīvrātapakvaṣitaduḥsahākhinnadeho vṛkṣānnirīkṣya ghananīladalānupaiti |</l>\n<l>tatpattraśastraśatapātavibhinnamūrtistatraiva tiṣṭhati ciraṃ virutaikabandhuḥ || Śl_43 ||</l>\n</lg>\n\n<lg>\n<l>paryantanirgataśikhāśatavisphuliṅgamālākulajvalitamaṇḍanamaṇḍitābhiḥ |</l>\n<l>premāntarapraṇayanirdayamaṅganābhirāliṅgyate krakacakarkaśavigrahābhiḥ || Śl_44 ||</l>\n</lg>\n\n<lg>\n<l>śailābhabhīṣaṇavisaṃkaṭameṣayūthasaṃghaṭṭacūrṇitaviśīrṇasamastagātraḥ |</l>\n<l>āpātavātalavaśaityasamarpitāsuḥ saṃcūrṇyate punarasau śataśastathaiva || Śl_45 ||</l>\n</lg>\n\n<lg>\n<l>uttrāsito mukharakhaḍgaśivāsahasrairārohati drutapadaṃ punareva raudrān |</l>\n<l>tāṃ kūṭaśālmalimadhomukhakaṇṭhakaughanirbhidyamānavapurarpitagāḍhaśalyaḥ || Śl_46 ||</l>\n</lg>\n\n<lg>\n<l>mṛtyoḥ karāntagalitairiva kālapāśairāśīviṣairdhṛtaphaṇairdṛḍhasaṃyatasya |</l>\n<l>utpāṭayanti nayane sphurataḥ prasahya tatra sthitasya bakavāyasakaṅkagṛdhrāḥ || Śl_47 ||</l>\n</lg>\n\n<lg>\n<l>teṣāṃ mukhaiḥ kuliśakoṭinibhaiḥ prasahya nidrāyamānavapureṣa kṛtārtanādaḥ |</l>\n<l>lohonmukhapracurapīvaratīkṣṇaśaṅkunirbhinnamūrtiravarohati naṣṭacetāḥ || Śl_48 ||</l>\n</lg>\n\n<lg>\n<l>ādīptaśūlaśitaśalyavibhinnadehāstatraiva kecidavaroḍhumaśaknuvantaḥ |</l>\n<l>ghorairyadā niśitaśastramukhairayobhirākṛṣyamāṇavisaradgalitāntrasūtrāḥ || Śl_49 ||</l>\n</lg>\n\n<lg>\n<l>kecitpatanti viṣameṣū girestaṭeṣu kecitparikvaṣitatailakaṭāhakukṣau |</l>\n<l>uttaptavālukabhuvaṃ visṛtasphuliṅgāmenya viśanti padasaṅgamanāpnuvantaḥ || Śl_50 ||</l>\n</lg>\n\n<lg>\n<l>eke punaḥ simisimāyitamūkṣmajantusaṃghātajarjaritasūnavipūtikāyāḥ |</l>\n<l>saṃcālamātramapi hartumaśaknuvanto jīvanti karmamayapāśanibaddhajīvāḥ || Śl_51 ||</l>\n</lg>\n\n<lg>\n<l>asthīnyapi praṇayatā rahitopamena śītena jarjaritavepitapiṇḍitāṅgāḥ |</l>\n<l>utpannabhinnapiṭakā śatajātajantujagdhakṣataśrutasamajjavaśālaśīkāḥ || Śl_52 ||</l>\n</lg>\n\n<lg>\n<l>saṃdaṣṭalagnadaśanāstanulomakeśāḥ saṃghaṭṭitavyadhitalocanakarṇakaṇṭhāḥ |</l>\n<l>ā cetaso jaḍataratvamupetakāyāstiṣṭhanti śītanarakeṣu bhṛśaṃ nadantaḥ || Śl_53 ||</l>\n</lg>\n\n<lg>\n<l>vikīrṇabahalogragandhakaṭudhūmadhūmrāntaraṃ vijṛmbhitaśikhākaraprakararudradigmaṇḍalam |</l>\n<l>sitāsthisakalāṭalīracitabhūṣaṇaṃ bhīṣaṇaṃ pravṛttamiva bhairavaṃ sasujacarma hāhāravam || Śl_54 ||</l>\n</lg>\n\n<lg>\n<l>caṭacchaḍhaditi kvacitsphuradurusphuliṅgākulaṃ chamacchamaditi kṣaṇasthagitajṛmbhitaṃ medasi |</l>\n<l>kaṭatkaṭaditi kvaṇantamuraso 'sthirandhrāntare patanti narakānalaṃ vijitakalpakālānalam || Śl_55 ||</l>\n</lg>\n\n<lg>\n<l>purāṇatṛṇajarjarajvalitaparśukā x x x x x x x x latālavo dhagiti vāntadīptārciṣaḥ |</l>\n<l>sphuṭajjaṭharaniḥsṛtaprasaradantrasaṃtrāsitāḥ vimuktagurughargharadhvanitamātraśeṣakriyāḥ || Śl_56 ||</l>\n</lg>\n\n<lg>\n<l>nirīkṣya vivarāntaraṃ muhurapāvṛtaṃ dūrataḥ prayānti kathamapyamī pramataduḥkhamokṣāśrayāḥ |</l>\n<l>yadā tadapi ghaṭṭitaṃ bhavati karmapaṭṭairdṛḍhaistadā viphalavāñchitāḥ kimapi yānti duḥkhāntaram || Śl_57 ||</l>\n</lg>\n\n<lg>\n<l>jvalanniśitatomaraprakaravarṣaṇānantaraṃ dravīkṛtamayorasaṃ dahanaraśmimālākulam |</l>\n<l>pibanti galadasravo narakapāladaṇḍāhatā mukhaśravaṇanāsikāvivaralabdhadhūmodgamāḥ || Śl_58 ||</l>\n</lg>\n\n<lg>\n<l>ādagdhavisphuṭitanetraśiraḥ kapālamastiṣkadīpitapiśaṅgaśikhākalāpaḥ |</l>\n<l>śuṣkendhanaprakaranirdayatāmupaiti śokāgnikoṣa iva gātracayeṣu teṣām || Śl_59 ||</l>\n</lg>\n\n<lg>\n<l>te jantavo girinadījalalolajīvā auṣṭhyaṃ tadeva narakeṣu ta eva cāgniḥ |</l>\n<l>karmāṇi tatkhalu tathā pariṇāmayanti sarvaṃ yathā paramadāruṇamāvibhāti || Śl_60 ||</l>\n</lg>\n\n<lg>\n<l>ātmīyakarmavivaśākulaveṣṭitasya muktasya pāpanilayānnirayāṃ kathaṃcit |</l>\n<l>lokeṣvanantagatibhedabhayākuleṣu mānuṣyakaṃ paramadurlabhameva jantoḥ || Śl_61 ||</l>\n</lg>\n\n<lg>\n<l>mleccheṣu vā narakapālasamavrateṣu tiryakṣu vā kṛtaparasparabhakṣaṇeṣu |</l>\n<l>jātiṃ labheta yadi tatra tadeva śīlamāsevate patati yena punaḥ prapātam || Śl_62 ||</l>\n</lg>\n\n<lg>\n<l>yatprāpya janmajaladherapi yānti pāramāropayanti śivamuttamabodhibījam |</l>\n<l>cintāmaṇerapi samabhyadhikaṃ guṇaughairmānuṣyakaṃ ka iha tadviphalīkaroti || Śl_63 ||</l>\n</lg>\n\n<lg>\n<l>atyantadurlabhamupetya manuṣyabhāvaṃ yadvāñchitaṃ tadabhivāñchitameva kuryāt |</l>\n<l>caṇḍānilākulitadīpaśikhācalasya na hyāyuṣaḥ kṣaṇamapi sthitiniścayo'sti || Śl_64 ||</l>\n</lg>\n\n<lg>\n<l>śvaḥ kāryametadidamadya paraṃ muhūrtādetatkṣaṇāditi janena vicintyamāne |</l>\n<l>tiryagnirīkṣaṇapiśaṅgitakāladaṇḍaḥ śaṅke hasatyasahanaḥ kupitaḥ kṛtāntaḥ || Śl_65 ||</l>\n</lg>\n\n<lg>\n<l>āyāti phullakusumaḥ kusumāgamo 'yameṣā śaśāṅkatilakā śaradāgateti |</l>\n<l>sarvaḥ prahṛṣyati jano na punarmamaitadāyuḥ prahīṇamiti yāti paraṃ viṣādam || Śl_66 ||</l>\n</lg>\n\n<lg>\n<l>āsannapīnaśaśimaṇḍalamaṇḍanāsu viśrāntavāriguruvāridamekhalāsu |</l>\n<l>niḥsaṅgamāsu giriśṛṅgavanasthalīṣu dhanyā nayantyanilacañcalaśīlamāyuḥ || Śl_67 ||</l>\n</lg>\n\n<lg>\n<l>kiṃ sā ratirbhavati nandanabhūmikāsu divyāṅganājaghanapṛṣṭhaśilātalāsu |</l>\n<l>yā mugdhamugdhaharaṇīgaṇasevitāsu niḥsaṅgacārusubhagāsu vanasthalīṣu || Śl_68 ||</l>\n</lg>\n\n<lg>\n<l>divyāṅganāparimalāvilaye nibhinnasaṃtānakastavakahāsavitaṇvanīṣu |</l>\n<l>kiṃ sā ratiḥ surasaritsu viviktaramyatīrāsu yā śucijalāsu vane nadīṣu || Śl_69 ||</l>\n</lg>\n\n<lg>\n<l>viśālāḥ śailānāṃ viratajanasaṃpātasubhagā guhā gāḍhābhogā haritavanalekhāparikarāḥ |</l>\n<l>sarittīrāsannā surajamadhurairnirjanaravairna gamyāḥ kleśāgnerayamiti vadantīva pathikān || Śl_70 ||</l>\n</lg>\n\n<lg>\n<l>māyāmarīcidakacandrataraṃgakalpāḥ kāmā jinena gaditā vibhavāḥ striyaśca |</l>\n<l>svapnāntadurlabhitavibhramavipralabdhā bālāḥ patanti nirayeṣvapi yeṣu saktāḥ || Śl_71 ||</l>\n</lg>\n\n<lg>\n<l>āpātamātramadhurā viṣayā viṣaśca ghorā viṣākakaṭukā viṣayā viṣaśca |</l>\n<l>mohāndhakāragahanā viṣayā viṣaśca durvāravegacapalā viṣayā viṣaśca || Śl_72 ||</l>\n</lg>\n\n<lg>\n<l>kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ |</l>\n<l>ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti || Śl_73 ||</l>\n</lg>\n\n<p>viṣasya viṣayāṇāṃ ca dūramatyantagocaram | upayuktaṃ viṣaṃ hanti viṣayāḥ smaraṇādapi || Śl_74 ||</p>\n\n<lg>\n<l>saṃsṛṣṭaṃ vrajati viṣaṃ viṣeṇa śāntiṃ sanmantrairagadadharaiśca sādhyamānam |</l>\n<l>yuktaṃ vā bhavati viṣaṃ hitāya nṝṇāṃ na tvevaṃ viṣayamahāviṣaṃ kadācit || Śl_75 ||</l>\n</lg>\n\n<lg>\n<l>yadvadvṛṣo viṣamakūpataṭāntatrūḍho dūrvāpravālalavalālasamānasaḥ san |</l>\n<l>śvabhre patatyatha ca nāstu ta eva lābhastadvatsukhānvitamatiḥ khalu jīvalokaḥ || Śl_76 ||</l>\n</lg>\n\n<lg>\n<l>mandākinījalarayākulitālakābhiḥ krīḍāvihāramanubhūya sahāpsarobhiḥ |</l>\n<l>bhūyo bhramanti kharavaitaraṇe taraṃgasaṃparkajarjaritadāruṇaduḥkhabhājaḥ || Śl_77 ||</l>\n</lg>\n\n<lg>\n<l>āstīrṇakalpatarupallvasaṃstareṣu kāntāsakhāḥ suravaneṣu makhaṃ vihṛtya |</l>\n<l>bhūyo bhramanti niśitākulaśastrapātavicchinnagātramasipattravanasthalīṣu || Śl_78 ||</l>\n</lg>\n\n<lg>\n<l>sparśe sukhāsu padapātanatonnatāsu merornitambapadavīṣu ciraṃ vihṛtya |</l>\n<l>uttaptasaikatakukūlakṛśānurāśiṃ saṃsīryamāṇacaraṇorubhujo bhramanti || Śl_79 ||</l>\n</lg>\n\n<lg>\n<l>gatvā divaṃ mukharabhāsurakiṅkanīkahārāvalīnikaradanturitairvimānaiḥ |</l>\n<l>ghoraṃ sthirāśrayamameyamanantapāramandhaṃ tamaḥ punaradhaḥśirasā patanti || Śl_80 ||</l>\n</lg>\n\n<lg>\n<l>śakro 'pi yatra surakiṃnaranāgayakṣamauliprabhāprakarapiñjarapādapīṭhaḥ |</l>\n<l>karmānilākulagatiḥ kugatiḥ prayāti ko nāma tatra puruṣo na bhayaṃ bhajeta || Śl_81 ||</l>\n</lg>\n\n<lg>\n<l>pramlāyamānakusumāḥ śru x x x digdhā mlānāmbarāḥ karuṇadīkṣitabandhuvargāḥ |</l>\n<l>duḥkhaṃ paraṃ yadamarā maraṇe vrajanti tanmānavā na jalabudbudalolajīvāḥ || Śl_82 ||</l>\n</lg>\n\n<lg>\n<l>duḥkhāgniprakaranirodhabhairave 'sminyaloke vahati janaḥ sukhābhimānam |</l>\n<l>tanmatyorvadanamapāvṛtaṃ viśālaṃ tadbījaṃ punarapi janmapādapasya || Śl_83 ||</l>\n</lg>\n\n<lg>\n<l>taṃ tṛṣṇāmayadṛḍhadīrghatantubaddhaṃ paryastapraṇihitabhīmakāladaṇḍam |</l>\n<l>sattvānāṃ bhavajaladhau pariplutānāṃ matsyanāṃ baḍiśamivāntakena dattam || Śl_84 ||</l>\n</lg>\n\n<lg>\n<l>kumbhīpākakvathitakalilāduṣṇasaṃrambhavegātkṛtvodgrīvaṃ kṣaṇamapi sukhaṃ labdhaniśvāsamokṣāḥ |</l>\n<l>krodhāpūrṇaiḥ subahubhirayomudgaraistāḍyamānā manyate taṃ paramiva sukhaṃ nārakā yadvadeva || Śl_85 ||</l>\n</lg>\n\n<lg>\n<l>tadvadduḥkhairaniśamavaśo dāruṇaiḥ pīḍyamānastāvatkālaṃ jaraṇamaṇarakṣobhamuktaḥ kathaṃcit |</l>\n<l>mandībhūte kṣaṇamapi nije duḥsahe duḥkhavahnau sarvo lokastanusukhalavagrāmatṛṣṇāṃ karoti || Śl_86 ||</l>\n</lg>\n\n<lg>\n<l>yāvadyāvajjagati sakale jāyate saukhyasaṃjñā tāvattāvadbahutaraśikho jāyate rāgabahniḥ |</l>\n<l>yāvadyāvadvisarati śubhā bhāvanā bhāvyamānā tāvattāvadbahalataratāmeti mohāndhakāram || Śl_87 ||</l>\n</lg>\n\n<lg>\n<l>yāvadyāvanniyatamaśubhā bhāvanā yāti vṛddhim |</l>\n<l>tāvattāvattaralataratamiti mohāndhakāram || Śl_88 ||</l>\n</lg>\n\n<lg>\n<l>durgandhipūtivikṛtairaravindamindumindīvaraṃ ca tulayanti yadāṅganāṅgaiḥ |</l>\n<l>tasyānṛtasya phalamugramidaṃ kavīnāṃ tāsveva garbhanilayaṃ padamī viśanti || Śl_89 ||</l>\n</lg>\n\n<lg>\n<l>kā saugatirjagati yā śataśo na yātā kiṃ tatsukhaṃ yadaśakṛnna purānubhūtam |</l>\n<l>kāstāḥ śriyaścapalacāmaracāruhāsāḥ prāptā na yāstadapi vardhata eva rāgaḥ || Śl_90 ||</l>\n</lg>\n\n<lg>\n<l>nadyo na tā na vihṛtaṃ pulineṣu yāsāṃ sthānaṃ na tajjagati yatra kṛto na vāsaḥ |</l>\n<l>vyomnāpi tanna padamasti na yatra yātaṃ duṣpūraṇastadapi vardhata eva rāgaḥ || Śl_91 ||</l>\n</lg>\n\n<lg>\n<l>duḥkhaṃ na tadyadasakṛnna purānubhūtaṃ kāmā na te jagati yairiha tṛptirāsīt |</l>\n<l>sattvo na so 'sti jaṭhare śayitaṃ na yasya saṃsāriṇastadapi nāsti kathaṃ virāgaḥ || Śl_92 ||</l>\n</lg>\n\n<lg>\n<l>atyāyate jagati janmaparigrahe 'sminduḥkhe sukhe ca bahuśaḥ parivartamānaḥ |</l>\n<l>nāsau jano jagati yo na babhūva bandhurdveṣoragastadapi tiṣṭhati bhīmabhogaḥ || Śl_93 ||</l>\n</lg>\n\n<lg>\n<l>yaiḥ sārdhametya hasitaṃ lalitaṃ pragītamekatra pītamaśitaṃ ca kṛtāśca goṣṭhyaḥ |</l>\n<l>kālakrameṇa gamitāḥ kati ke 'pi ramyā nītāḥ samāśca viṣamāśca daśāḥ kathaṃcit || Śl_94 ||</l>\n</lg>\n\n<lg>\n<l>tānārjavaṃ javavivartanadṛṣṭanaṣṭānāvartamadhyapatitāniva vīkṣyamāṇaḥ |</l>\n<l>saṃsārasāgaragatānapahāya bandhūnekaḥ prayāti yadi nāsti tataḥ kṛtaghnaḥ || Śl_95 ||</l>\n</lg>\n\n<lg>\n<l>aṅkasthitena śiśunā vivaśena yāsāṃ pītaḥ payodhararasaṃ praṇayānuyātaḥ |</l>\n<l>tanniṣphalapracuradurlalitaikabhājaḥ ko nāma dasyurapi hātumihotsaheta || Śl_96 ||</l>\n</lg>\n\n<lg>\n<l>yā saṃsthito 'yamudare 'pi kṛtāvakāśo yāḥ snehaviklavadhiyaḥ ślathamenamūhuḥ |</l>\n<l>tā duḥkhitā aśaraṇāḥ kṛpaṇā vihāya ko nāma śatrurapi gantumihotsaheta || Śl_97 ||</l>\n</lg>\n\n<lg>\n<l>vikīrṇe duḥkhaughairjagati vivaśe 'sminnaśaraṇe parārthe yadduḥkhaṃ tadiha sukhamāhuḥ supuruṣāḥ |</l>\n<l>kṣaṇaṃ kṣuttṛṣṇoṣṇaśramavigamaramyānarucaḥ paraṃ kṛtvā teṣāmapi yadiha ka ivāsya pratisamaḥ || Śl_98 ||</l>\n</lg>\n\n<lg>\n<l>na sāramyairyā naiva ca nṛpatilakṣmīparikarairna dārairnāpatyairna surabhavane nāsuragatau |</l>\n<l>kathaṃcitsaṃprāpyaṃ x viṣayasukhaṃ bhogaparamairlabhante yā prītiṃ parahitasukhādhānaniratāḥ || Śl_99 ||</l>\n</lg>\n\n<lg>\n<l>svayaṃ ghāsagrāsaṃ paśurapi karotyeva sulabhaṃ yadṛcchā labdhaṃ vā pibati salilaṃ gāḍhatṛṣitaḥ |</l>\n<l>parasyārtha kartuṃ yadiha puruṣo 'yaṃ prayatate tadasya svaṃ tejaḥ sukhamidamaho pauruṣamidam || Śl_100 ||</l>\n</lg>\n\n<lg>\n<l>yadālokaṃ kuvan bhramati raviraśrāntaturagaḥ sadālokaṃ dhatte yadagaṇitabhārā vasumatī |</l>\n<l>na sa svārthaḥ kaścitprakṛtiriyameva mahatāṃ yadete lokānāṃ hitasukharasaikāntarasikāḥ || Śl_101 ||</l>\n</lg>\n\n<lg>\n<l>avidyādhūmrāndhabhramaparigatavyākulagatipradīpte duḥkhāgnau patitamavaśaṃ vīkṣya bhuvanam |</l>\n<l>sphuradvahnijvālā pramathitaśiroveṣṭananibhā yātante ye 'trādbhuta iha puruṣāste sukṛtinaḥ || Śl_102 ||</l>\n</lg>\n\n<lg>\n<l>avīciṃ gāhante hutavahaśikhāpūritamapi prasarpadromāñcā himanikaracandrāṃśuśiśiram |</l>\n<l>parārthe x x x sphuṭanalinahāsāpi nalinī karotyeṣāṃ tāpaṃ hutavahaśikhāsaṃhatiriva || Śl_103 ||</l>\n</lg>\n\n<lg>\n<l>parahitakaraṇāya baddhakakṣāḥ sukhamasipattravane vasanti santaḥ |</l>\n<l>na punaramarasundarīsahāyāḥ kṣaṇamapi nandanakānane ramante || Śl_104 ||</l>\n</lg>\n\n<lg>\n<l>aśaraṇajanatāraṇāya tīrṇāḥ punarapi vaitaraṇīṃ taranti dhīrāḥ |</l>\n<l>na tu gaganasarittaraṃgabhaṅgavyatikarasaṅgasukhaṃ svayaṃ bhajante || Śl_105 ||</l>\n</lg>\n\n<lg>\n<l>iti sucaritaratnaṃ bhūṣaṇaṃ bhūṣaṇānāṃ śivamamṛtamudāraṃ bhāsuraṃ bhāsurāṇām |</l>\n<l>asulabhamakṛtajñairnandanaṃ nandanānāṃ bhaja samasukhahetuṃ maṅgalaṃ maṅgalānām || Śl_106 ||</l>\n</lg>\n\n<lg>\n<l>sugatavacanapuṣpaṃ sarvadā sevanīyaṃ phalati phalamudāraṃ puṣpameva drumāṇām |</l>\n<l>sugatavacanapuṣpādartharāśirniṣevyo madhuni mudhakarāṇāṃ yasya vāñchāprakarṣam || Śl_107 ||</l>\n</lg>\n\n<lg>\n<l>visṛja viṣayānnītyākīrṇāṃ kṣaṇavyayasaṅgino bhaja samasukhaṃ sākāṅkṣaṃ kṛtāntabhayojjhitam |</l>\n<l>vikara timiraṃ mohavyājaṃ vimokṣayathārgalaṃ na khalu suciraṃ nidrāyante sadaśvakiśorakāḥ || Śl_108 ||</l>\n</lg>\n\n<lg>\n<l>vinayavisaro vīryaskandhaḥ kṣamādamapallavaḥ śamathakusumaḥ prajñāśākhaḥ pradānaghanacchadaḥ |</l>\n<l>praṇidhiśikharaḥ śīlacchāyaḥ praśāntiphalaprado bhava bhava marau tāpārtānāṃ tvamekamahādrumaḥ || Śl_109 ||</l>\n</lg>\n\n<lg>\n<l>bahujanahito mābhairvādapradānamahāsvanaḥ pṛthutaraśodhārāsāraḥ kṛpānilacoditaḥ |</l>\n<l>praśamitarajaḥ śīlacchāyāvibhūṣitabhūtalo bhava bhava marau tāpārtānāṃ tvamekamahāghanaḥ || Śl_110 ||</l>\n</lg>\n\n<lg>\n<l>prakaṭavipulaṃ paṅkāgādhaḥ prasannatarāśrayaḥ satataśiśiro jālavyālapramādavivarjitaḥ |</l>\n<l>prakṛtisubhagastṛṣṇācchedāvimardabharakṣamo bhava bhava marau tāpārtānāṃ tvamekamahāhradaḥ || Śl_111 ||</l>\n</lg>\n\n<lg>\n<l>iti nigadatā yadupārjitaṃ puṇyaṃ mayā kiyatsugatacarite kṛtvā śraddhāmanena jano 'khilaḥ |</l>\n<l>satatasukhito ramyābhogaḥ samṛddhamanorathaḥ parahitarataḥ sarvajñatvaṃ prayātu tataḥ śanaiḥ || Śl_112 ||</l>\n</lg>\n\n<lg>\n<l>karatalasamāḥ spaṣṭālokāḥ praśāntakṛśānavaḥ sthalakamalinīpattracchannā bisāṅkuradanturāḥ |</l>\n<l>śucisurabhayaḥ sphullāmbhojairvibhūṣitabhūmayo dadhatu narakāḥ sphītāṃ śobhāṃ saśīkaravāyavaḥ || Śl_113 ||</l>\n</lg>\n\n<lg>\n<l>vijitaṃvirutamārānīkāḥ kṛtābhayaghoṣaṇā gaganasalilakrīḍā ramyā sameta narāmarāḥ |</l>\n<l>jananamaraṇakleśāyāsaprabandhavighātino diśi diśi sadā buddhotpādā bhavantu samīhitāḥ || Śl_114 ||</l>\n</lg>\n\n<lg>\n<l>bhavatu jagatāṃ dharmāmodaḥ prabandhamahotsavaḥ suciraguṇitā mṛtyorbandhyā bhavantu manorathāḥ |</l>\n<l>munijanakathāgoṣṭhībandhaiḥ samāvṛtavarṣibhiḥ satataśiśiraḥ subhagacandrālokaḥ prayātu kṛtārthatām || Śl_115 ||</l>\n</lg>\n\n<p>|| iti śiṣyalekhanāma dharmakāvyaṃ samāptam ||</p>\n\n<p>| kṛtirācāryacandragomipādasya ||</p>\n\n  </body>\n\n"
}