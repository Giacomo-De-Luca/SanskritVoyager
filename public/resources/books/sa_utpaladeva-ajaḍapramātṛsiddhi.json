{
  "file_title": "utpaladeva-ajaḍapramātṛsiddhi",
  "file_title_normal": "utpaladeva-ajadapramatrsiddhi",
  "metadata": {
    "original_title": "Ajaḍapramātṛsiddhi",
    "author": "Utpaladeva",
    "contributors": [
      {
        "role": "data entry",
        "name": "Somadeva Vasudeva",
        "when": ""
      },
      {
        "role": "contribution to GRETIL",
        "name": "Somadeva Vasudeva",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "of the Siddhitrayi by Madhusudan Kaul Shastri Srinagar : Kashmir Pratap Steam Press 1921 (Kashmir Series of Sanskrit Texts and Studies, 34)"
  },
  "body": [
    {
      "tag": "div",
      "attributes": {},
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "[Pūrvapakṣaḥ:]"
            },
            {
              "tag": "l",
              "attributes": {},
              "text": "yathā sadasatām naiva $ viśeṣo 'sti nijātmani &"
            },
            {
              "tag": "l",
              "attributes": {},
              "text": "jadājaḍānām apy evaṃ % nāsty asāv iti niścayaḥ // UtAjp_01 //"
            }
          ]
        },
        {
          "tag": "p",
          "attributes": {},
          "text": "Vṛ: vijñānasantānavādināṃ mate sarveṣāṃ bhāvānāṃ kṣaṇikatvāt svalakṣaṇātmake prātisvike svarūpe viśeṣābhāvaḥ saṃtānina ekasyānusaṃdhātur anabhyupagatatvāt | evaṃ cetanācetanānām api svātmani nirviśeṣatvam ||"
        },
        {
          "tag": "p",
          "attributes": {},
          "text": "prakhyopākhyā ca sattā yad $ yad asattā viparyayaḥ &",
          "children": [
            {
              "tag": "l",
              "attributes": {},
              "text": "naitat svarūpaṃ spṛśati % vastuno jñātṛgāmy adaḥ // UtAjp_02 //"
            }
          ]
        },
        {
          "tag": "p",
          "attributes": {},
          "text": "Vṛ: prakāśavimarśalakṣaṇābhyāṃ prakhyopākhyābhyāṃ tadabhāvena ca bhāvānāṃ sadasattayor vyavasthāpayitum iṣṭayor api vastunaḥ svarūpasparśābhāvaḥ, yatas tatprakhyādi jñātur dharmas tatas tatsvarūpavyavasthānābhāvaḥ ||"
        },
        {
          "tag": "p",
          "attributes": {},
          "text": "prakhyopākhyāviṣayatāpy $ arthasyātmā na yujyate &",
          "children": [
            {
              "tag": "l",
              "attributes": {},
              "text": "parāpekṣitayā naika- % rūpatve sattvalaṅghanāt // UtAjp_03 //"
            }
          ]
        },
        {
          "tag": "p",
          "attributes": {},
          "text": "Vṛ: na ca prakhyādiviṣayatve 'pi padārthasvarūpatopapadyate paraprakāśādhīnatvāt tasya | kiṃ cānekākāratve 'pi vastusattāyā apratiṣṭhānāt | tasmād anyonyaṃ vastutadabhāvayor nirviśeṣatvam |"
        },
        {
          "tag": "p",
          "attributes": {},
          "text": "mā bhūd viśeṣaḥ prakhyādi- $ bhāvābhāvau tataḥ punaḥ &",
          "children": [
            {
              "tag": "l",
              "attributes": {},
              "text": "siddhyaty eva viśeṣo 'tra % tāvatā ca prayojanam // UtAjp_04 //"
            }
          ]
        },
        {
          "tag": "p",
          "attributes": {},
          "text": "Vṛ: nirviśeṣatvābhyupagame 'pi sadasator vastunoḥ prakhyādi bhāvābhāvāv avikalāv eva tad avalambya punar viśeṣavattvasya siddheḥ, tataḥ sākalyena bhāveṣv arthakriyāpi siddhyed eva ||"
        },
        {
          "tag": "p",
          "attributes": {},
          "text": "evam apy avabhāsānu- $ ṣaktā sattocitā bhavet &",
          "children": [
            {
              "tag": "l",
              "attributes": {},
              "text": "tadapekṣāṃ vinā bhāvā- % bhāvayor aviśiṣṭatā // UtAjp_05 //"
            }
          ]
        },
        {
          "tag": "p",
          "attributes": {},
          "text": "Vṛ: itthaṃ ca vastusattāyāḥ prakāśalagnāyā evaucityaṃ prakāśamānatālakṣaṇaṃ saṃbhāvyate 'nyathā saṃvidanuṣaṅgaṃ vinā sadasator anyonyanirapekṣatvāt svasvarūpaniṣṭhayor viśeṣānupapatteḥ ||"
        },
        {
          "tag": "p",
          "attributes": {},
          "text": "kathaṃ syād aviśeṣo 'tra $ yāvatārthakriyāṃ hi san &",
          "children": [
            {
              "tag": "l",
              "attributes": {},
              "text": "kuryān nānyas tathāpy artho % nirviśeṣo nijātmani // UtAjp_06 //"
            }
          ]
        },
        {
          "tag": "p",
          "attributes": {},
          "text": "Vṛ: yasmāt sata eva vastuno 'rthakriyākāritvam asatas tadabhāva iti katham aviśiṣṭatvam arthakriyayaiva tadbhāvopapādanāt, ity ākṣepaḥ | tatrāha tathāpy arthakriyāyās tattatpramātradhīnatayā naisargikatvābhāvād vinā saṃvidāśrayatām arthasya svātmani viśeṣādhāyaktvāsiddheḥ ||"
        },
        {
          "tag": "p",
          "attributes": {},
          "text": "evam arthakriyābhāso- $ pādhisaṃbhedam āgataḥ &",
          "children": [
            {
              "tag": "l",
              "attributes": {},
              "text": "sann arthaḥ syāt svarūpeṇa % nāsatas tu viśiṣyate // UtAjp_07 //"
            }
          ]
        },
        {
          "tag": "p",
          "attributes": {},
          "text": "Vṛ: uktaprakāreṇa saṃvidy apratiṣṭhānād arthakriyākāribhis tattadābhāsopādhibhiḥ saṃbhinnasyārthasyārthasvarūpeṇa sattāsaṃoattāv api punar asato 'rthād viśeṣo na siddhyet ||"
        },
        {
          "tag": "p",
          "attributes": {},
          "text": "tatrāpy arthakriyā siddha- $ sattākārthe na varṇitā &",
          "children": [
            {
              "tag": "l",
              "attributes": {},
              "text": "samam evānayos tena % pratiṣṭhā saṃvidāśrayā // UtAjp_08 //"
            }
          ]
        },
        {
          "tag": "p",
          "attributes": {},
          "text": "Vṛ: tayor ubhayoḥ sadasator madhye 'pi prāgasiddhe 'rthe 'rthakriyāyā avyavasthitatvāt, atha ca pūrvasiddhe 'rthe tatsiddher nārthakriyaiva vastvātmā; tasmād bhāvābhāvayor akramam eva saṃvidadhīnaiva siddhis tanniṣṭhatvād eva bhāvavyavasthitīnām ||"
        },
        {
          "tag": "p",
          "attributes": {},
          "text": "saṃvid apy aparāmarśa- $ rūpā cet tad asāv api &",
          "children": [
            {
              "tag": "l",
              "attributes": {},
              "text": "abhāvena jaḍenātha % tulyaiva prāgvad ātmani // UtAjp_09 //"
            }
          ]
        },
        {
          "tag": "p",
          "attributes": {},
          "text": "Vṛ: nirvimarśasya prakāśasyāpi sphaṭikādivad viśvāvabhāsane 'py asvatantratvāt svātmany asatā jaḍena ca bhāvena sādṛśyam eva syāt parasparavṛttaparijñāne 'nelamūkaprāyatvāt, etena śāntabrahmavādanirāsaḥ kaṭākṣitaḥ ||"
        },
        {
          "tag": "p",
          "attributes": {},
          "text": "saivaṃ bhūtātmanā svenāpy $ alabdhapariniṣṭhitiḥ &",
          "children": [
            {
              "tag": "l",
              "attributes": {},
              "text": "katham anyasya bhāvasya % pratiṣṭhāspadatām iyāt // UtAjp_10 //"
            }
          ]
        },
        {
          "tag": "p",
          "attributes": {},
          "text": "Vṛ: nirvimarśā saṃvit svato ' labdhasattākā paraṃ vyavasthāpayituṃ nālaṃ gaganakusumam iva saurabhādijanane ||"
        },
        {
          "tag": "p",
          "attributes": {},
          "text": "idam ity ucitaḥ saṃvit $ prakāśe 'nyasya vastunaḥ &",
          "children": [
            {
              "tag": "l",
              "attributes": {},
              "text": "pratiṣṭhātmakatāṃ gacched % aham ity ātmanā punaḥ // UtAjp_11 //"
            }
          ]
        },
        {
          "tag": "p",
          "attributes": {},
          "text": "Vṛ: bhinnaṃ vastu idaṃtāvimarśena prakāśanārhaṃ sat punar ahaṃtātmanā vyavasthām iyāt | saṃvid eva viśvasphurattāmayī svasvātantryād eva vicitrārthātmanāvibhinnaprakāśamayena prasphurantī viśvajīvitaṃ, tad ahaṃtāviśrāntiṃ vinā svato 'siddhaṃ kathaṃ vyavahāryaṃ syāt ||"
        },
        {
          "tag": "p",
          "attributes": {},
          "text": "vyatireketarābhyām hi $ niścayo 'nyajaḍātmanoḥ &",
          "children": [
            {
              "tag": "l",
              "attributes": {},
              "text": "vyavasthitiḥ pratiṣṭhā ca % siddhir nirvṛttir ucyate // UtAjp_12 //"
            }
          ]
        },
        {
          "tag": "p",
          "attributes": {},
          "text": "Vṛ: jñātari vyavasthitatve san jaḍo 'nyathāsan, svātmānyasaṃrambhatve svaprakāśatvaṃ tadabhāve nāstīty anvayavyatirekābhyāṃ hi svaparatvaniścayaḥ, sa ca vyavasthāpratiṣṭhādiśabdair ucyate ||"
        },
        {
          "tag": "p",
          "attributes": {},
          "text": "evam ātmany asatkalpāḥ $ prakāśasyaiva santy amī &",
          "children": [
            {
              "tag": "l",
              "attributes": {},
              "text": "jaḍāḥ prakāśa evāsti % svātmanaḥ svaparātmabhiḥ // UtAjp_13 //"
            }
          ]
        },
        {
          "tag": "p",
          "attributes": {},
          "text": "Vṛ: itthaṃ jaḍabhāvānāṃ saṃvidviśrāntiṃ vināsatkalpatvāt svātmany asatsvabhāvānāṃ jñātuḥ prakāśasvabhāvasya saṃbandhitayaiva sattvaṃ, tasmāt saṃvitprakāśa eva svātmocchalattayā svamāyāśaktyullāsite viśvavaicitrye jaḍājaḍabhāvarāśidvayena vedyavedakātmakena svarūpānatiriktenātirikteneva prashpuret, -- iti svātantryavādasya pronmīlanaṃ sūcitavān ācāryaḥ ||"
        },
        {
          "tag": "p",
          "attributes": {},
          "text": "na caivānubhavo 'py asti $ bhinnābhinnaviniścayam &",
          "children": [
            {
              "tag": "l",
              "attributes": {},
              "text": "muktvānvayasya prakāśasya % vimarśarahitātmanaḥ // UtAjp_14 //"
            }
          ]
        },
        {
          "tag": "p",
          "attributes": {},
          "text": "Vṛ: saṃyojanaviyojanātmakaṃ svātantryaṃ vihāya sato jaḍaprakāśasya naiva saṃrambhātmānubhavo nirvimarśātmakatvāt | etad eva hi pratyavamarśasya māhātmyaṃ yad viśvaṃ svātmaikyenāntaḥsthitaṃ bahiridaṃtayodbhāsayan udbhāsyamānam api punaḥ pūrṇāhaṃtāviśrāntyabhedam āpādayet ||"
        },
        {
          "tag": "p",
          "attributes": {},
          "text": "idam ity asya vicchinna- $ vimarśasya kṛtārthatā &",
          "children": [
            {
              "tag": "l",
              "attributes": {},
              "text": "yā svasvarūpe viśrāntir % vimarśaḥ so 'ham ity ayam // UtAjp_15 //"
            }
          ]
        },
        {
          "tag": "p",
          "attributes": {},
          "text": "Vṛ: idam iti vicchinnatayā vimṛśyasyāsya jaḍasya yā saṃvitsvarūpaviśrāntilakṣaṇā kṛtārthatā so 'yam aham eva tattadbhāvavaicitryātmanā prakāśe iti caitanyaprakāśatādātmyād ahaṃpratyavamarṣātmā jīvitasthānīyaḥ, yadāśrayāj jaḍam api vastu vimraṣṭṛsvabhāvapramātraikyād ahaṃbhāvaviśrānter ajaḍatvam āyāti | ajaḍāś ca vastutaḥ parapramātrekasvabhāvāḥ, -- ity advaito 'jaḍapramātṛbhāva eva sarvataḥ pāripūrṇyena vijṛmbhate iti tātparyam ||"
        },
        {
          "tag": "p",
          "attributes": {},
          "text": "dvidhā sa eṣa evātmā $ mito 'parimitas tathā &",
          "children": [
            {
              "tag": "l",
              "attributes": {},
              "text": "prāṇādinā niruddho 'ṇuḥ % paramātmā tv akhaṇḍitaḥ // UtAjp_16 //"
            }
          ]
        },
        {
          "tag": "p",
          "attributes": {},
          "text": "Vṛ: sa eva saṃvidātmā parameśvaraḥ svecchayā viśvakrīḍollilāsayiṣāyāṃ prāṇādyātmatām avabhāsya tatpramātṛtvena saṃkucitībhūya jīvatām eti, prāṇādyaniruddhas tu viśvanirbharitātmatayā pūrṇaḥ svatantraś cidātmaiveti parimitāparimitatvena dvividhatvam ||"
        },
        {
          "tag": "p",
          "attributes": {},
          "text": "ubhayo 'py eṣa paryanta- $ bhūmiḥ sarvārthasaṃvidām &",
          "children": [
            {
              "tag": "l",
              "attributes": {},
              "text": "eka evānusandhānād % ato 'nyo nopapadyate // UtAjp_17 //"
            }
          ]
        },
        {
          "tag": "p",
          "attributes": {},
          "text": "Vṛ: dvividhasyāpy asya prakāśātmanaḥ samastabhāvābhāvātmikānām arthasaṃvidāṃ viśrāntyāspadatvam | sa ca paurvāparyānusaṃdhātṛtayā saṃvinmātrasphurattaikarūpa eva yasmād ato bhedānupapattiḥ ||"
        },
        {
          "tag": "p",
          "attributes": {},
          "text": "na cāpy avyatirekātma- $ vimarśātmany ahaṃvidi &",
          "children": [
            {
              "tag": "l",
              "attributes": {},
              "text": "bhāti paryantavartinyāṃ % bhāsanād adhikaṃ jaḍam // UtAjp_18 //"
            }
          ]
        },
        {
          "tag": "p",
          "attributes": {},
          "text": "Vṛ: na ca viśvābhinnapratyavamarśasvarūpe 'haṃprakāśe sarvajñānaviśrāntibhūmau tatprakāśādhikyena jaḍasya sattā, tasya saṃvitprakāśād bhedābhedavikalpair upahatatvāt, ata eka evājaḍapramātā svasvātantryeṇa svābhinnaṃ bhāvajātaṃ svātmany evodbhāsayan vilāpayāṃś cāpracyutasvātmasthitiḥ prasphuratītyarthaḥ ||"
        },
        {
          "tag": "p",
          "attributes": {},
          "text": "na siddho 'prathanād eva $ jñānādisamavāyy api &",
          "children": [
            {
              "tag": "l",
              "attributes": {},
              "text": "tat prāṇādi prameyaṃ syān % na pramātānyato bhramāt // UtAjp_19 //"
            }
          ]
        },
        {
          "tag": "p",
          "attributes": {},
          "text": "Vṛ: jñānādiguṇaiḥ samaveto 'pi parimitapramātā vimarśavaidhuryād eva na siddhyati nirvimarśatve jāḍyaprasaṅgāt, tasmād vyavacchinnāṃ bhrāntim āśritya prāṇapuryaṣṭakamātur vedyatvaṃ syān na paramārthapramātṛbhāvaḥ saṃbhāvyate ||"
        },
        {
          "tag": "p",
          "attributes": {},
          "text": "yady apy arthasthitiḥ prāṇa- $ puryaṣṭakaniyantrite &",
          "children": [
            {
              "tag": "l",
              "attributes": {},
              "text": "jīve niruddhā tatrāpi % paramātmani sā sthitā // UtAjp_20 //"
            }
          ]
        },
        {
          "tag": "p",
          "attributes": {},
          "text": "Vṛ: māyāvyavahārātmani lokayātrāyāṃ yady api prāṇādi saṃkocavati jīve sarveṣāṃ bāhyābhyantarāṇāṃ viṣayāṇāṃ vyavasthitir niyantritā tathāpi saṃkucitātmani tatra mitapramātari saṃkocāpahastanena parapramātrekātmatayā śivātmany eva sā tiṣṭhati prāṇādeś citprakāśād avyatirekitvāt, śivasyaiva svecchayā samullāsitāyāḥ paśubhūmikāyā grahaṇenāṇubhāvābhyupagamāt ||"
        },
        {
          "tag": "p",
          "attributes": {},
          "text": "tadātmanaiva tasya syāt $ kathaṃ prāṇena yantraṇā &",
          "children": [
            {
              "tag": "l",
              "attributes": {},
              "text": "sādhitā pratyabhijñāyām % akhyāter jīvatā param // UtAjp_21 //"
            }
          ]
        },
        {
          "tag": "p",
          "attributes": {},
          "text": "Vṛ: tasmād vastutaḥ śivasvabhāvābhinnena prāṇādipramātrā saṃkucitaśuktikena katham anavacchinnaprakāśānandamayapūrṇāhaṃtāsphurattātmanaḥ śivasyāvabhāsananirodhaḥ syāt tathātve tasya svayaṃ sthātum aśakyatvāt kevalam aparicchinnasvaśaktivikāsasyāprathanam eva bandhakatvaparyāyaṃ jīvatvaṃ, tasya ceśvarapratyabhijñāyāṃ śāstre savistaraṃ nirṇītatvād iti tata eva vivecyam ||"
        },
        {
          "tag": "p",
          "attributes": {},
          "text": "nārthavyavasthā prāṇādāv $ ahaṃbhāvanirodhataḥ &",
          "children": [
            {
              "tag": "l",
              "attributes": {},
              "text": "prakāśasyātmaviśrāntir % ahaṃbhāvo hi kīrtitaḥ // UtAjp_22 //"
            }
          ]
        },
        {
          "tag": "p",
          "attributes": {},
          "text": "uktā saiva ca viśrāntiḥ $ sarvāpekṣānirodhataḥ &",
          "children": [
            {
              "tag": "l",
              "attributes": {},
              "text": "svātantryam atha kartṛtvaṃ % mukhyam īśvaratāpi ca // UtAjp_23 //"
            }
          ]
        },
        {
          "tag": "p",
          "attributes": {},
          "text": "Vṛ: prāṇādau parimitapramātrāspade jaḍe svātmamātrasphurattātmanaḥ parāmarśasya nirodhān naiva vastuvyavasthā tasyāḥ saṃvinniṣṭhatvāt, yato yā saṃvidaḥ svātmamātraviśrāntiḥ sa eva pūrṇāhaṃtāvimarśasvabhāvo 'haṃbhāvo 'rthavyavasthāpako gīyate | saiva viśvabhāvānāṃ paryantapratiṣṭhābhūmikatvād viśrāntiḥ, viśvaprasaraṇe svavyatiriktasāmagrīnirapekṣatvāt svātantryaṃ, tad eva kartṛtvaṃ mukhyam aiśvaryam apy āgameṣūdghoṣyate ||"
        },
        {
          "tag": "p",
          "attributes": {},
          "text": "māyābhidās tacchakter eva $ cānyāprasiddhitaḥ &",
          "children": [
            {
              "tag": "l",
              "attributes": {},
              "text": "tadakhyātimayaṃ hy etaj % jagannirmātṛteśitā // UtAjp_24 //"
            }
          ]
        },
        {
          "tag": "p",
          "attributes": {},
          "text": "Vṛ: māyā nāma śaktiḥ śivasya śaktimato 'vyatirekiṇī svarūpagopanātmikā krīḍā, tannimittād eva yasmād akhyātimayam etad viśvaṃ bhāsate vyatiriktakāraṇasya bhedābhedavikalpopahatatvenāprasiddhatvāt, tasmād viśvābhāsānāṃ nirmātṛtvam īśvaratvam ||"
        },
        {
          "tag": "p",
          "attributes": {},
          "text": "ekaiva cānusaṃdhānāt $ sā proktā sarvasaṃvidām &",
          "children": [
            {
              "tag": "l",
              "attributes": {},
              "text": "svasaṃvedanaparyāya- % mātṛtattvam anādi tat // UtAjp_25 //"
            }
          ]
        },
        {
          "tag": "p",
          "attributes": {},
          "text": "Vṛ: saiśvarī parāśaktiḥ samastānāṃ vicchinnanīlāsisaṃvidāṃ saṃyojanaviyojanādau kārye pūrāparādikoṭāv aikyānusaṃdhānam āśritya tadādhārabhūtān avacchedinī ekaiva, tad eva svasaṃvedanaparyāyaṃ mātur anādi tattvam ucyate ||"
        },
        {
          "tag": "p",
          "attributes": {},
          "text": "bhāvavyavasthā yan niṣṭhā $ tasyāhaṃbhāvabhāginaḥ &",
          "children": [
            {
              "tag": "l",
              "attributes": {},
              "text": "vyāpitvam anusaṃdhānaṃ % taj jaḍasya na yujyate // UtAjp_26 //"
            }
          ]
        },
        {
          "tag": "p",
          "attributes": {},
          "text": "Vṛ: yatra sarvārthānāṃ vyavasthitiḥ pratiṣṭhitā tasya saṃvidātmanaḥ pūrṇāhaṃtāparāmarśasārasyājaḍapramātuḥ svātantryāvinābhāvavattvāt sarvatrānusaṃdhānātmakaṃ vyāpitvam asti, tac cāsvatantrasya jaḍasya na ghaṭate vimarśasāratvābhāvāt ||"
        },
        {
          "tag": "p",
          "attributes": {},
          "text": "tato bhede tu bhāsasya $ ghaṭate bhāsamānatā &",
          "children": [
            {
              "tag": "l",
              "attributes": {},
              "text": "tenoktam pratyabhijñāyāṃ % tadadvayamayaṃ jagat // UtAjp_27 //"
            }
          ]
        },
        {
          "tag": "p",
          "attributes": {},
          "text": "Vṛ: ajaḍatvam āśritya punar etāvati bhedollāsātmake viśvasmin nīlasukhāder bhāsasyāparikṣīṇāntaḥsthiter eva jñānaśaktyā bahirbhāsinaḥ prakāśamānatāyā ghaṭanāt; atha cābhedam avalambya jaḍasya punaḥ prakāśanopapatter anyathā tv aprakāśanāt | tena hetunā śrīmadīśvarapratyabhijñāyāṃ saṃvidadvayaprakṛti viśvam uktaṃ bhavatīti śivam ||"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "[pramātṛsiddhāv ācāryotpaladevakṛtau manāk |"
            },
            {
              "tag": "l",
              "attributes": {},
              "text": "candrābdhyaṣṭenduśākābde śāstrī vṛttiṃ haro vyadhāt // [śāka era 1841]]"
            }
          ]
        },
        {
          "tag": "p",
          "attributes": {},
          "text": "ity ajaḍapramātṛsiddhau śrīmānmahāmāheśvarācāryotpaladevapādaviracitāyāṃ vṛttiḥ samāptā ||"
        },
        {
          "tag": "p",
          "attributes": {},
          "text": "[śrīmatpratāpabhūbhartur ājñayā prītaye satām |\nmadhusūdanakaulena saṃpādyeyaṃ prakāśitā//]"
        }
      ]
    }
  ]
}