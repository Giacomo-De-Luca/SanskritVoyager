{
  "title": "sa_utpaladeva-ajaḍapramātṛsiddhi",
  "body": "<body xmlns='http://www.tei-c.org/ns/1.0'>\n  <div>\n<lg>\n<l>  [Pūrvapakṣaḥ:]</l>\n<l>yathā sadasatām naiva $ viśeṣo 'sti nijātmani &amp;</l>\n<l>jadājaḍānām apy evaṃ % nāsty asāv iti niścayaḥ // UtAjp_01 //</l>\n</lg>\n\n<p>Vṛ: vijñānasantānavādināṃ mate sarveṣāṃ bhāvānāṃ kṣaṇikatvāt svalakṣaṇātmake prātisvike svarūpe viśeṣābhāvaḥ saṃtānina ekasyānusaṃdhātur anabhyupagatatvāt | evaṃ cetanācetanānām api svātmani nirviśeṣatvam ||</p>\n\n<p>prakhyopākhyā ca sattā yad $ yad asattā viparyayaḥ &amp;\n<l>naitat svarūpaṃ spṛśati % vastuno jñātṛgāmy adaḥ // UtAjp_02 //</l></p>\n\n<p>Vṛ: prakāśavimarśalakṣaṇābhyāṃ prakhyopākhyābhyāṃ tadabhāvena ca bhāvānāṃ sadasattayor vyavasthāpayitum iṣṭayor api vastunaḥ svarūpasparśābhāvaḥ, yatas tatprakhyādi jñātur dharmas tatas tatsvarūpavyavasthānābhāvaḥ ||</p>\n\n<p>prakhyopākhyāviṣayatāpy $ arthasyātmā na yujyate &amp;\n<l>parāpekṣitayā naika- % rūpatve sattvalaṅghanāt // UtAjp_03 //</l></p>\n\n<p>Vṛ: na ca prakhyādiviṣayatve 'pi padārthasvarūpatopapadyate paraprakāśādhīnatvāt tasya | kiṃ cānekākāratve 'pi vastusattāyā apratiṣṭhānāt | tasmād anyonyaṃ vastutadabhāvayor nirviśeṣatvam |</p>\n\n<p>mā bhūd viśeṣaḥ prakhyādi- $ bhāvābhāvau tataḥ punaḥ &amp;\n<l>siddhyaty eva viśeṣo 'tra % tāvatā ca prayojanam // UtAjp_04 //</l></p>\n\n<p>Vṛ: nirviśeṣatvābhyupagame 'pi sadasator vastunoḥ prakhyādi bhāvābhāvāv avikalāv eva tad avalambya punar viśeṣavattvasya siddheḥ, tataḥ sākalyena bhāveṣv arthakriyāpi siddhyed eva ||</p>\n\n<p>evam apy avabhāsānu- $ ṣaktā sattocitā bhavet &amp;\n<l>tadapekṣāṃ vinā bhāvā- % bhāvayor aviśiṣṭatā // UtAjp_05 //</l></p>\n\n<p>Vṛ: itthaṃ ca vastusattāyāḥ prakāśalagnāyā evaucityaṃ prakāśamānatālakṣaṇaṃ saṃbhāvyate 'nyathā saṃvidanuṣaṅgaṃ vinā sadasator anyonyanirapekṣatvāt svasvarūpaniṣṭhayor viśeṣānupapatteḥ ||</p>\n\n<p>kathaṃ syād aviśeṣo 'tra $ yāvatārthakriyāṃ hi san &amp;\n<l>kuryān nānyas tathāpy artho % nirviśeṣo nijātmani // UtAjp_06 //</l></p>\n\n<p>Vṛ: yasmāt sata eva vastuno 'rthakriyākāritvam asatas tadabhāva iti katham aviśiṣṭatvam arthakriyayaiva tadbhāvopapādanāt, ity ākṣepaḥ | tatrāha tathāpy arthakriyāyās tattatpramātradhīnatayā naisargikatvābhāvād vinā saṃvidāśrayatām arthasya svātmani viśeṣādhāyaktvāsiddheḥ ||</p>\n\n<p>evam arthakriyābhāso- $ pādhisaṃbhedam āgataḥ &amp;\n<l>sann arthaḥ syāt svarūpeṇa % nāsatas tu viśiṣyate // UtAjp_07 //</l></p>\n\n<p>Vṛ: uktaprakāreṇa saṃvidy apratiṣṭhānād arthakriyākāribhis tattadābhāsopādhibhiḥ saṃbhinnasyārthasyārthasvarūpeṇa sattāsaṃoattāv api punar asato 'rthād viśeṣo na siddhyet ||</p>\n\n<p>tatrāpy arthakriyā siddha- $ sattākārthe na varṇitā &amp;\n<l>samam evānayos tena % pratiṣṭhā saṃvidāśrayā // UtAjp_08 //</l></p>\n\n<p>Vṛ: tayor ubhayoḥ sadasator madhye 'pi prāgasiddhe 'rthe 'rthakriyāyā avyavasthitatvāt, atha ca pūrvasiddhe 'rthe tatsiddher nārthakriyaiva vastvātmā; tasmād bhāvābhāvayor akramam eva saṃvidadhīnaiva siddhis tanniṣṭhatvād eva bhāvavyavasthitīnām ||</p>\n\n<p>saṃvid apy aparāmarśa- $ rūpā cet tad asāv api &amp;\n<l>abhāvena jaḍenātha % tulyaiva prāgvad ātmani // UtAjp_09 //</l></p>\n\n<p>Vṛ: nirvimarśasya prakāśasyāpi sphaṭikādivad viśvāvabhāsane 'py asvatantratvāt svātmany asatā jaḍena ca bhāvena sādṛśyam eva syāt parasparavṛttaparijñāne 'nelamūkaprāyatvāt, etena śāntabrahmavādanirāsaḥ kaṭākṣitaḥ ||</p>\n\n<p>saivaṃ bhūtātmanā svenāpy $ alabdhapariniṣṭhitiḥ &amp;\n<l>katham anyasya bhāvasya % pratiṣṭhāspadatām iyāt // UtAjp_10 //</l></p>\n\n<p>Vṛ: nirvimarśā saṃvit svato ' labdhasattākā paraṃ vyavasthāpayituṃ nālaṃ gaganakusumam iva saurabhādijanane ||</p>\n\n<p>idam ity ucitaḥ saṃvit $ prakāśe 'nyasya vastunaḥ &amp;\n<l>pratiṣṭhātmakatāṃ gacched % aham ity ātmanā punaḥ // UtAjp_11 //</l></p>\n\n<p>Vṛ: bhinnaṃ vastu idaṃtāvimarśena prakāśanārhaṃ sat punar ahaṃtātmanā vyavasthām iyāt | saṃvid eva viśvasphurattāmayī svasvātantryād eva vicitrārthātmanāvibhinnaprakāśamayena prasphurantī viśvajīvitaṃ, tad ahaṃtāviśrāntiṃ vinā svato 'siddhaṃ kathaṃ vyavahāryaṃ syāt ||</p>\n\n<p>vyatireketarābhyām hi $ niścayo 'nyajaḍātmanoḥ &amp;\n<l>vyavasthitiḥ pratiṣṭhā ca % siddhir nirvṛttir ucyate // UtAjp_12 //</l></p>\n\n<p>Vṛ: jñātari vyavasthitatve san jaḍo 'nyathāsan, svātmānyasaṃrambhatve svaprakāśatvaṃ tadabhāve nāstīty anvayavyatirekābhyāṃ hi svaparatvaniścayaḥ, sa ca vyavasthāpratiṣṭhādiśabdair ucyate ||</p>\n\n<p>evam ātmany asatkalpāḥ $ prakāśasyaiva santy amī &amp;\n<l>jaḍāḥ prakāśa evāsti % svātmanaḥ svaparātmabhiḥ // UtAjp_13 //</l></p>\n\n<p>Vṛ: itthaṃ jaḍabhāvānāṃ saṃvidviśrāntiṃ vināsatkalpatvāt svātmany asatsvabhāvānāṃ jñātuḥ prakāśasvabhāvasya saṃbandhitayaiva sattvaṃ, tasmāt saṃvitprakāśa eva svātmocchalattayā svamāyāśaktyullāsite viśvavaicitrye jaḍājaḍabhāvarāśidvayena vedyavedakātmakena svarūpānatiriktenātirikteneva prashpuret, -- iti svātantryavādasya pronmīlanaṃ sūcitavān ācāryaḥ ||</p>\n\n<p>na caivānubhavo 'py asti $ bhinnābhinnaviniścayam &amp;\n<l>muktvānvayasya prakāśasya % vimarśarahitātmanaḥ // UtAjp_14 //</l></p>\n\n<p>Vṛ: saṃyojanaviyojanātmakaṃ svātantryaṃ vihāya sato jaḍaprakāśasya naiva saṃrambhātmānubhavo nirvimarśātmakatvāt | etad eva hi pratyavamarśasya māhātmyaṃ yad viśvaṃ svātmaikyenāntaḥsthitaṃ bahiridaṃtayodbhāsayan udbhāsyamānam api punaḥ pūrṇāhaṃtāviśrāntyabhedam āpādayet ||</p>\n\n<p>idam ity asya vicchinna- $ vimarśasya kṛtārthatā &amp;\n<l>yā svasvarūpe viśrāntir % vimarśaḥ so 'ham ity ayam // UtAjp_15 //</l></p>\n\n<p>Vṛ: idam iti vicchinnatayā vimṛśyasyāsya jaḍasya yā saṃvitsvarūpaviśrāntilakṣaṇā kṛtārthatā so 'yam aham eva tattadbhāvavaicitryātmanā prakāśe iti caitanyaprakāśatādātmyād ahaṃpratyavamarṣātmā jīvitasthānīyaḥ, yadāśrayāj jaḍam api vastu vimraṣṭṛsvabhāvapramātraikyād ahaṃbhāvaviśrānter ajaḍatvam āyāti | ajaḍāś ca vastutaḥ parapramātrekasvabhāvāḥ, -- ity advaito 'jaḍapramātṛbhāva eva sarvataḥ pāripūrṇyena vijṛmbhate iti tātparyam ||</p>\n\n<p>dvidhā sa eṣa evātmā $ mito 'parimitas tathā &amp;\n<l>prāṇādinā niruddho 'ṇuḥ % paramātmā tv akhaṇḍitaḥ // UtAjp_16 //</l></p>\n\n<p>Vṛ: sa eva saṃvidātmā parameśvaraḥ svecchayā viśvakrīḍollilāsayiṣāyāṃ prāṇādyātmatām avabhāsya tatpramātṛtvena saṃkucitībhūya jīvatām eti, prāṇādyaniruddhas tu viśvanirbharitātmatayā pūrṇaḥ svatantraś cidātmaiveti parimitāparimitatvena dvividhatvam ||</p>\n\n<p>ubhayo 'py eṣa paryanta- $ bhūmiḥ sarvārthasaṃvidām &amp;\n<l>eka evānusandhānād % ato 'nyo nopapadyate // UtAjp_17 //</l></p>\n\n<p>Vṛ: dvividhasyāpy asya prakāśātmanaḥ samastabhāvābhāvātmikānām arthasaṃvidāṃ viśrāntyāspadatvam | sa ca paurvāparyānusaṃdhātṛtayā saṃvinmātrasphurattaikarūpa eva yasmād ato bhedānupapattiḥ ||</p>\n\n<p>na cāpy avyatirekātma- $ vimarśātmany ahaṃvidi &amp;\n<l>bhāti paryantavartinyāṃ % bhāsanād adhikaṃ jaḍam // UtAjp_18 //</l></p>\n\n<p>Vṛ: na ca viśvābhinnapratyavamarśasvarūpe 'haṃprakāśe sarvajñānaviśrāntibhūmau tatprakāśādhikyena jaḍasya sattā, tasya saṃvitprakāśād bhedābhedavikalpair upahatatvāt, ata eka evājaḍapramātā svasvātantryeṇa svābhinnaṃ bhāvajātaṃ svātmany evodbhāsayan vilāpayāṃś cāpracyutasvātmasthitiḥ prasphuratītyarthaḥ ||</p>\n\n<p>na siddho 'prathanād eva $ jñānādisamavāyy api &amp;\n<l>tat prāṇādi prameyaṃ syān % na pramātānyato bhramāt // UtAjp_19 //</l></p>\n\n<p>Vṛ: jñānādiguṇaiḥ samaveto 'pi parimitapramātā vimarśavaidhuryād eva na siddhyati nirvimarśatve jāḍyaprasaṅgāt, tasmād vyavacchinnāṃ bhrāntim āśritya prāṇapuryaṣṭakamātur vedyatvaṃ syān na paramārthapramātṛbhāvaḥ saṃbhāvyate ||</p>\n\n<p>yady apy arthasthitiḥ prāṇa- $ puryaṣṭakaniyantrite &amp;\n<l>jīve niruddhā tatrāpi % paramātmani sā sthitā // UtAjp_20 //</l></p>\n\n<p>Vṛ: māyāvyavahārātmani lokayātrāyāṃ yady api prāṇādi saṃkocavati jīve sarveṣāṃ bāhyābhyantarāṇāṃ viṣayāṇāṃ vyavasthitir niyantritā tathāpi saṃkucitātmani tatra mitapramātari saṃkocāpahastanena parapramātrekātmatayā śivātmany eva sā tiṣṭhati prāṇādeś citprakāśād avyatirekitvāt, śivasyaiva svecchayā samullāsitāyāḥ paśubhūmikāyā grahaṇenāṇubhāvābhyupagamāt ||</p>\n\n<p>tadātmanaiva tasya syāt $ kathaṃ prāṇena yantraṇā &amp;\n<l>sādhitā pratyabhijñāyām % akhyāter jīvatā param // UtAjp_21 //</l></p>\n\n<p>Vṛ: tasmād vastutaḥ śivasvabhāvābhinnena prāṇādipramātrā saṃkucitaśuktikena katham anavacchinnaprakāśānandamayapūrṇāhaṃtāsphurattātmanaḥ śivasyāvabhāsananirodhaḥ syāt tathātve tasya svayaṃ sthātum aśakyatvāt kevalam aparicchinnasvaśaktivikāsasyāprathanam eva bandhakatvaparyāyaṃ jīvatvaṃ, tasya ceśvarapratyabhijñāyāṃ śāstre savistaraṃ nirṇītatvād iti tata eva vivecyam ||</p>\n\n<p>nārthavyavasthā prāṇādāv $ ahaṃbhāvanirodhataḥ &amp;\n<l>prakāśasyātmaviśrāntir % ahaṃbhāvo hi kīrtitaḥ // UtAjp_22 //</l></p>\n\n<p>uktā saiva ca viśrāntiḥ $ sarvāpekṣānirodhataḥ &amp;\n<l>svātantryam atha kartṛtvaṃ % mukhyam īśvaratāpi ca // UtAjp_23 //</l></p>\n\n<p>Vṛ: prāṇādau parimitapramātrāspade jaḍe svātmamātrasphurattātmanaḥ parāmarśasya nirodhān naiva vastuvyavasthā tasyāḥ saṃvinniṣṭhatvāt, yato yā saṃvidaḥ svātmamātraviśrāntiḥ sa eva pūrṇāhaṃtāvimarśasvabhāvo 'haṃbhāvo 'rthavyavasthāpako gīyate | saiva viśvabhāvānāṃ paryantapratiṣṭhābhūmikatvād viśrāntiḥ, viśvaprasaraṇe svavyatiriktasāmagrīnirapekṣatvāt svātantryaṃ, tad eva kartṛtvaṃ mukhyam aiśvaryam apy āgameṣūdghoṣyate ||</p>\n\n<p>māyābhidās tacchakter eva $ cānyāprasiddhitaḥ &amp;\n<l>tadakhyātimayaṃ hy etaj % jagannirmātṛteśitā // UtAjp_24 //</l></p>\n\n<p>Vṛ: māyā nāma śaktiḥ śivasya śaktimato 'vyatirekiṇī svarūpagopanātmikā krīḍā, tannimittād eva yasmād akhyātimayam etad viśvaṃ bhāsate vyatiriktakāraṇasya bhedābhedavikalpopahatatvenāprasiddhatvāt, tasmād viśvābhāsānāṃ nirmātṛtvam īśvaratvam ||</p>\n\n<p>ekaiva cānusaṃdhānāt $ sā proktā sarvasaṃvidām &amp;\n<l>svasaṃvedanaparyāya- % mātṛtattvam anādi tat // UtAjp_25 //</l></p>\n\n<p>Vṛ: saiśvarī parāśaktiḥ samastānāṃ vicchinnanīlāsisaṃvidāṃ saṃyojanaviyojanādau kārye pūrāparādikoṭāv aikyānusaṃdhānam āśritya tadādhārabhūtān avacchedinī ekaiva, tad eva svasaṃvedanaparyāyaṃ mātur anādi tattvam ucyate ||</p>\n\n<p>bhāvavyavasthā yan niṣṭhā $ tasyāhaṃbhāvabhāginaḥ &amp;\n<l>vyāpitvam anusaṃdhānaṃ % taj jaḍasya na yujyate // UtAjp_26 //</l></p>\n\n<p>Vṛ: yatra sarvārthānāṃ vyavasthitiḥ pratiṣṭhitā tasya saṃvidātmanaḥ pūrṇāhaṃtāparāmarśasārasyājaḍapramātuḥ svātantryāvinābhāvavattvāt sarvatrānusaṃdhānātmakaṃ vyāpitvam asti, tac cāsvatantrasya jaḍasya na ghaṭate vimarśasāratvābhāvāt ||</p>\n\n<p>tato bhede tu bhāsasya $ ghaṭate bhāsamānatā &amp;\n<l>tenoktam pratyabhijñāyāṃ % tadadvayamayaṃ jagat // UtAjp_27 //</l></p>\n\n<p>Vṛ: ajaḍatvam āśritya punar etāvati bhedollāsātmake viśvasmin nīlasukhāder bhāsasyāparikṣīṇāntaḥsthiter eva jñānaśaktyā bahirbhāsinaḥ prakāśamānatāyā ghaṭanāt; atha cābhedam avalambya jaḍasya punaḥ prakāśanopapatter anyathā tv aprakāśanāt | tena hetunā śrīmadīśvarapratyabhijñāyāṃ saṃvidadvayaprakṛti viśvam uktaṃ bhavatīti śivam ||</p>\n\n<lg>\n<l>[pramātṛsiddhāv ācāryotpaladevakṛtau manāk |</l>\n<l>candrābdhyaṣṭenduśākābde śāstrī vṛttiṃ haro vyadhāt // [śāka era 1841]]</l>\n</lg>\n\n<p>ity ajaḍapramātṛsiddhau śrīmānmahāmāheśvarācāryotpaladevapādaviracitāyāṃ vṛttiḥ samāptā ||</p>\n\n<p>[śrīmatpratāpabhūbhartur ājñayā prītaye satām |\nmadhusūdanakaulena saṃpādyeyaṃ prakāśitā//]</p>\n  </div>\n  </body>\n\n"
}