{
  "title": "sa_kṣemarāja-bodhavilāsa",
  "body": "<body xmlns='http://www.tei-c.org/ns/1.0'>\n\n<p>Kṣemarāja: Bodhavilāsa</p>\n\n<p>oṃ namo netrāya //</p>\n\n<lg>\n<l>namaḥ śivāya satataṃ pañcakṛtyavidhāyine /</l>\n<l>cidānandaghanasvātmaparamārthāvabhāsine // 1 //</l>\n</lg>\n\n<lg>\n<l>citiḥ svatantrā viśvasya hetur ity abhidhīyate /</l>\n<l>svātantryarūpā jñātā ca siddhīr vā saṃprayacchate // 2 //</l>\n</lg>\n\n<lg>\n<l>sā svabhittau svecchayaiva viśvasyonmīlanāya ca /</l>\n<l>nānānurūpavaicitryād grāhyagrāhakabhedataḥ // 3 //</l>\n</lg>\n\n<lg>\n<l>viśvasya tasya vaicitryaṃ grāhyabhedena saṃsthitam /</l>\n<l>nānāvaicitryayogena cottamādhamasaṅkhyayā // 4 //</l>\n</lg>\n\n<lg>\n<l>citisaṅkocanāc cittaṃ cetano 'pi maheśvaraḥ /</l>\n<l>vaṭadhanikāvat tatra viśvarūpaṃ ca tad viduḥ // 5 //</l>\n</lg>\n\n<lg>\n<l>caitanyam ātmano rūpaṃ śuddham atyantanirmalam /</l>\n<l>tad eva niyamāsaktaṃ cittaṃ cid abhidhīyate // 6 //</l>\n</lg>\n\n<lg>\n<l>arthonmukhatayā saṃvic citte viśrāntim āgatā /</l>\n<l>saṅkocātmapradhānatvāc citiś cittaṃ vidur budhāḥ // 7 //</l>\n</lg>\n\n<lg>\n<l>māyāpramātā cidrūpas tanmayatvena dehinām /</l>\n<l>vartate viṣayāsaktaḥ sadvivekavivarjitaḥ // 8 //</l>\n</lg>\n\n<lg>\n<l>sadaikaḥ pratithaś cittaṃ kalāsattvaguṇādibhiḥ /</l>\n<l>saptapramatṛkatvena ṣaṭtriṃśattattvasaṅkhyayā // 9 //</l>\n</lg>\n\n<lg>\n<l>ekaḥ sarvagataḥ śuddhaḥ sambodhātmā maheśvaraḥ /</l>\n<l>saivāhantāparijñānān muktiḥ karatale sthitā // 10 //</l>\n</lg>\n\n<lg>\n<l>pramātṛsaptakatvena ṣaṭtriṃśattattvasaṅkhyayā /</l>\n<l>bhāvitaḥ sa maheśāno mokṣalakṣmīḥ pravartate // 11 //</l>\n</lg>\n\n<lg>\n<l>tadbhūmikā darśanādyās sarvā eva na saṃśayaḥ /</l>\n<l>bhūmikāḥ kṛtrimā yadvan naṭo gṛhṇāti svecchayā // 12 //</l>\n</lg>\n\n<lg>\n<l>tadvad eva cidānandasvecchocchalitabṛṃhitaḥ /</l>\n<l>ātmā gṛhṇāti vipulā darśanādyā vibhūtayaḥ // 12 //</l>\n</lg>\n\n<lg>\n<l>cidānandasamullāsollasitātmā virājate /</l>\n<l>cidvatsvaśaktisaṅkocāt saṃsāre malināyate // 13 //</l>\n</lg>\n\n<lg>\n<l>apūrṇo 'smīti vividhair malaiḥ sa malinīkṛtaḥ /</l>\n<l>māyīyāṇavakārmākhyair vyāpako 'pi jagadvibhuḥ // 15 //</l>\n</lg>\n\n<lg>\n<l>vyāpī yadvan mahādevaḥ kroti pañcakṛtyatām /</l>\n<l>tadvad evāyam ātmāpi kurute śaktimohitaḥ // 16 //</l>\n</lg>\n\n<lg>\n<l>śakto vikāsāc chaktīśo gīyate tattvavādibhiḥ /</l>\n<l>saṅkocanāt saṅkocitaḥ saṃsārīty abhidhīyate // 17 //</l>\n</lg>\n\n<lg>\n<l>māyā rūpaṃ hi yat kiṃcid ālokayitum udyatā /</l>\n<l>sādhyasṛṣṭiṃ vijānīyād anyā śaktiḥ sthitir matā // 18 //</l>\n</lg>\n\n<lg>\n<l>saṃhārāt saṃhṛtā devī cidaikye 'nugraho mataḥ /</l>\n<l>tadekasārāprathanāt tirodhānābhidhīyate // 19 //</l>\n</lg>\n\n<lg>\n<l>itthaṃ sadā saṃnihitaḥ pañcavāhavidhiḥ kramāt /</l>\n<l>jñātaś cintāmaṇir asāv ajñānāt kāṣṭaloṣṭavat // 20 //</l>\n</lg>\n\n<lg>\n<l>sadvimarśabalenaivaṃ nityaṃ yaḥ pariśīlate /</l>\n<l>sa muktaḥ sarvabandhebhyo nityānandamayo bhavet // 21 //</l>\n</lg>\n\n<lg>\n<l>cidvahnir grasate so 'yaṃ suprabuddho 'sty asau yadā /</l>\n<l>tadāsau vimalo jñeyaś cidvahniḥ sarvabhakṣakaḥ // 22 //</l>\n</lg>\n\n<lg>\n<l>etadbalena saṃyukto yogī nirvāṇalakṣaṇaḥ /</l>\n<l>padaṃ prāpnoti vimalaṃ so 'cirān nātra saṃśayaḥ // 23 //</l>\n</lg>\n\n<lg>\n<l>cidvahnir balalābhe 'pi viśvam ābhāti cinmayam /</l>\n<l>svānandāmṛtakallolam etad ucchalitaṃ bahiḥ // 24 //</l>\n</lg>\n\n<lg>\n<l>tad eva śyānatāṃ yātaṃ bhāvarūpair vibhāvyate /</l>\n<l>svātmā maheśvaro devaḥ krīḍate parameśvaraḥ // 25 //</l>\n</lg>\n\n<lg>\n<l>iti yaḥ satataṃ vetti sa mukto mocayaty api /</l>\n<l>sattvavrātaṃ kṣaṇenaiva ghorāt saṃsārabandhanāt // 26 //</l>\n</lg>\n\n<lg>\n<l>yaḥ kaścit ānandabalaḥ sa svarūpapadasthitaḥ /</l>\n<l>iti yasya samullāsollāsitodayaśālinaḥ // 27 //</l>\n</lg>\n\n<lg>\n<l>tasya svarūpaniṣṭhasya vyutthāne 'pi tad arthyate /</l>\n<l>etat prayatnasāmārthyāj janair evādhigamyate // 28 //</l>\n</lg>\n\n<lg>\n<l>madhyadhāmavikāsāc ca cidānandāt prakāśate /</l>\n<l>tatprakāśād divyadṛṣṭir jñānarūpā vibhāvyate // 29 //</l>\n</lg>\n\n<lg>\n<l>nirmalā suprabhā śuddhā nityānandamayī parā /</l>\n<l>nirdehacchedajālāpi jñānadṛṣṭir vijṛmbhate // 30 //</l>\n</lg>\n\n<lg>\n<l>madhyadhāmavikāse tu upāyo balavatsthitiḥ /</l>\n<l>vikalpakṣayasaṅkocavikāsādyā anekaśaḥ // 31 //</l>\n</lg>\n\n<lg>\n<l> akiñciccintanād eva vikalpānāṃ kṣayo bhavet /</l>\n<l>cidbodhād vilasacchaktī raktāsau bhāvamaṇḍale // 32 //</l>\n</lg>\n\n<lg>\n<l>tatrānuraktā divyaughaṃ paśyate vimalātmakam /</l>\n<l>śaktisaṅkocam etad dhi procyate brahmavādibhiḥ // 33 //</l>\n</lg>\n\n<lg>\n<l>ādyantakoṭiviśrāmabindunādalayās tathā /</l>\n<l>aśaṅkitabhayakrodhabībhatsādiparigrahāḥ // 34 //</l>\n</lg>\n\n<lg>\n<l>ity etat kathitaṃ devi madhyadhāmavikāsakam /</l>\n<l>tatra śakto dinair evaṃ prapnoti parasampadam // 35 //</l>\n</lg>\n\n<lg>\n<l>yo 'ntaḥsamādhisaṃskāraṃ bhramate vimalatviṣām /</l>\n<l>sa visargabalād eva vimṛśya ca punaḥ punaḥ // 36 //</l>\n</lg>\n\n<lg>\n<l>vyutthāne 'pi yatas tasya svarūpaṃ samprakāśate /</l>\n<l>yogino bodhaniṣṭhasya nityānandarasasya ca // 37 //</l>\n</lg>\n\n<lg>\n<l>tat prakāśānandamayī mantravīryopabṛṃhitā /</l>\n<l>pūṛnāhantācid ity antaḥsamullāsābhiyoginaḥ // 38 //</l>\n</lg>\n\n<lg>\n<l>tatrāsau vilasan yogī mantreśvarapade sthitaḥ /</l>\n<l>tatra śakto vibhur yadvat krīḍate śaktibṛṃhitaḥ // 39 //</l>\n</lg>\n\n<lg>\n<l>evaṃ svatantratā tasya vyāpakasya jagadvibhoḥ /</l>\n<l>nānābhedajuṣaś citrapadasthitasyākhaṇḍitā // 40 //</l>\n</lg>\n\n<lg>\n<l>etad advayam ity uktaṃ jñānāmṛtam anuttamam /</l>\n<l>yaḥ pibec chāmyate tasya saṃsāraviṣamūrchanam // 41 //</l>\n</lg>\n\n<lg>\n<l>bodhollāsavidhāneyaṃ śivaprāpyai mahātmanām /</l>\n<l>rājñaḥ kṣemābhidhānasya śāstram atyantanirmalam // 42 //</l>\n</lg>\n\n<p>iti śrīkṣemarājakṛtaṃ bodhavilāsākhyaṃ yogaśāstram //</p>\n\n  </body>\n\n"
}