{
  "title": "sa_mādhva-kṛṣṇāmṛtamahārṇava",
  "body": "<body xmlns='http://www.tei-c.org/ns/1.0'>\n\n<p>kṛṣṇāmṛtamahārṇavaḥ</p>\n\n<p>oṃ.</p>\n\n<p>arcitaḥ saṃsmṛto dhyātaḥ kīrtitaḥ kathitaḥ śrutaḥ\n<l>yo dadāty amṛtatvaṃ hi sa māṃ rakṣatu keśavaḥ. // MKm_1 //</l></p>\n\n<p>tāpatrayeṇa saṃtaptaṃ yad etad akhilaṃ jagat\n<l>vakṣyāmi śāntaye hy asya kṛṣṇāmṛtamahārṇavam. // MKm_2 //</l></p>\n\n<p>te narāḥ paśavo loke kiṃ teṣāṃ jīvane phalam\n<l>yair na labdhā harer dīkṣā nārcito vā janārdanaḥ. // MKm_3 //</l></p>\n\n<p>saṃsāre 'smin mahāghore janmarogabhayākule\n<l>ayam eko mahābhāgaḥ pūjyate yad adhokṣajaḥ. // MKm_4 //</l></p>\n\n<p>sa nāma sukṛtī loke kulaṃ tena hy alaṃkṛtam\n<l>ādhāraḥ sarvabhūtānāṃ yena viṣṇuḥ prasāditaḥ. // MKm_5 //</l></p>\n\n<p>yajñānāṃ tapasāṃ caiva śubhānāṃ caiva karmaṇāṃ\n<l>tadviśiṣṭaphalaṃ nṛṇāṃ sadaivārādhanaṃ hareḥ. // MKm_6 //</l></p>\n\n<p>kalau kalimaladhvaṃsisarvapāpaharaṃ harim\n<l>ye 'rcayanti narā nityaṃ te 'pi vandyā yathā hariḥ. // MKm_7 //</l></p>\n\n<p>nāsti śreyaskaraṃ nṛṇāṃ viṣṇor ārādhanān mune\n<l>yuge 'smiṃs tāmase loke satataṃ pūjyate nṛbhiḥ. // MKm_8 //</l></p>\n\n<p>arcite sarvadeveśe śaṅkacakragadādhare\n<l>arcitāḥ sarvadevāḥ syur yataḥ sarvagato hariḥ. // MKm_9 //</l></p>\n\n<p>svarcite sarvalokeśe surāsuranamaskṛte\n<l>keśave kaṃsakeśighne na yāti narakaṃ naraḥ. // MKm_10 //</l></p>\n\n<p>sakṛd abhyarcya govindaṃ bilvapatreṇa mānavaḥ\n<l>muktibhāgī nirātaṅkī viṣṇuloke ciraṃ vaset. // MKm_11 //</l></p>\n\n<p>sakṛd abhyarcito yena heḷayā 'pi namaskṛtaḥ\n<l>sa yāti paramaṃ sthānaṃ yat surair api durlabham. // MKm_12 //</l></p>\n\n<lg>\n<l>Nāradaḥ:</l>\n<l>samastalokanāthasya devadevasya śārṅgiṇaḥ</l>\n<l>sākṣād bhagavato viṣṇoḥ pūjanaṃ janmanaḥ phalam. // MKm_13 //</l>\n</lg>\n\n<lg>\n<l>Pulastyaḥ:</l>\n<l>bhaktyā dūrvāṅkuraiḥ pumbhiḥ pūjitaḥ puruṣottamaḥ</l>\n<l>harir dadāti hi phalaṃ sarvayajñaiś ca durlabham. // MKm_14 //</l>\n</lg>\n\n<p>vidhinā devadeveśaḥ śaṅkhacakradharo hariḥ\n<l>phalaṃ dadāti sulabhaṃ salilenāpi pūjitaḥ. // MKm_15 //</l></p>\n\n<p>narake pacyamānas tu yamena paribhāṣitaḥ\n<l>kiṃ tvayā nārcito devaḥ keśavaḥ kleśanāśanaḥ. // MKm_16 //</l></p>\n\n<lg>\n<l>Dharmaḥ:</l>\n<l>narasiṃho hṛṣīkeśaḥ puṇḍarīkanibhekṣaṇaḥ</l>\n<l>smaraṇān muktido nṛṇāṃ sa tvayā kiṃ na pūjitaḥ. // MKm_17 //</l>\n</lg>\n\n<p>dravyāṇām apy abhāve tu salilenāpi pūjitaḥ\n<l>yo dadāti svakaṃ sthānaṃ sa tvayā kiṃ na pūjitaḥ. // MKm_18 //</l></p>\n\n<p>garbhasthitāmṛtā vā 'pi muṣitāste sudūṣitāḥ\n<l>na prāptā yair harer dīkṣā sarvaduḥkhavimocanī. // MKm_19 //</l></p>\n\n<lg>\n<l>Mārkaṇḍeyaḥ:</l>\n<l>sakṛd abhyarcito yena devadevo janārdanaḥ</l>\n<l>yat kṛtaṃ tatkṛtaṃ tena samprāptaṃ paramaṃ padam. // MKm_20 //</l>\n</lg>\n\n<p>dharmārthakāmamokṣāṇāṃ nānyopāyas tu vidyate\n<l>satyaṃ bravīmi deveśa hṛṣīkeśārcanāhate. // MKm_21 //</l></p>\n\n<p>tasya yajñavarāhasya viṣṇor amitatejasaḥ\n<l>praṇāmaṃ ye 'pi kurvanti teṣām api namo namaḥ. // MKm_22 //</l></p>\n\n<lg>\n<l>Marīciḥ:</l>\n<l>anārādhitagovindair naraiḥ sthānaṃ nṛpātmaja</l>\n<l>na hi samprāpyate śreṣṭhaṃ tasmād ārādhayācyutam. // MKm_23 //</l>\n</lg>\n\n<lg>\n<l>Atriḥ:</l>\n<l>paraḥ parāṇāṃ puruṣas tuṣṭo yasya janārdanaḥ</l>\n<l>sa cā 'pnoty akṣayaṃ sthānam etat satyaṃ mayoditam. // MKm_24 //</l>\n</lg>\n\n<lg>\n<l>Aṅgirāḥ:</l>\n<l>yasyāntaḥ sarvam evedam acyutasyākhyayātmanaḥ</l>\n<l>tam ārādhaya govindaṃ sthānam agryaṃ yadīcchasi. // MKm_25 //</l>\n</lg>\n\n<lg>\n<l>Pulahaḥ:</l>\n<l>paraṃ brahma paraṃ dhāma yo 'sau brahma sanātanam</l>\n<l>tam ārādhya hariṃ yāti muktim apy atidurlabhām. // MKm_26 //</l>\n</lg>\n\n<p>aindram indraḥ paraṃ sthānaṃ yam ārādhya jagatpatim\n<l>prāpa yajñapatiṃ viṣṇuṃ tam ārādhaya suvrata. // MKm_27 //</l></p>\n\n<p>prāpnoty ārādhite viṣṇau manasā yad yad icchati\n<l>trailokyāntargataṃ sthānaṃ kimu lokottarottarān. // MKm_28 //</l></p>\n\n<p>ye smaranti sadā viṣṇuṃ śaṅkhacakragadādharam\n<l>sarvapāpavinirmuktāḥ paraṃ brahma viśanti te. // MKm_29 //</l></p>\n\n<p>tato 'niruddhaṃ deveśaṃ pradyumnaṃ ca tataḥ param\n<l>tataḥ saṃkarṣaṇaṃ devaṃ vāsudevaṃ parāt param. // MKm_30 //</l></p>\n\n<p>vāsudevāt paraṃ nāsti iti vedāntaniścayaḥ\n<l>vāsudevaṃ praviṣṭānāṃ punar āvartanaṃ kutaḥ. // MKm_31 //</l></p>\n\n<lg>\n<l>Ātreyaḥ:</l>\n<l>yo yān icchen naraḥ kāmān nārī vā varavarṇinī</l>\n<l>tān samāpnoti vipulān samārādhya janārdhanam. // MKm_32 //</l>\n</lg>\n\n<p>Pulaha sagte:</p>\n\n<lg>\n<l>Brahmā:</l>\n<l>bāhubhyāṃ sāgaraṃ tartuṃ ka iccheta pumān bhuvi</l>\n<l>vāsudevam anārādhya ko mokṣaṃ gantum icchati. // MKm_33 //</l>\n</lg>\n\n<lg>\n<l>Śaṃkaraḥ:</l>\n<l>kṛte pāpe 'nutāpo vai yasya puṃsaḥ prajāyate</l>\n<l>prāyaścittaṃ tu tasyoktaṃ harisaṃsmaraṇaṃ param. // MKm_34 //</l>\n</lg>\n\n<p>na hy apuṇyavatāṃ loke mūḍhānāṃ kuṭilātmanāṃ\n<l>bhaktir bhavati govinde smaraṇaṃ kīrtanaṃ tathā. // MKm_35 //</l></p>\n\n<p>tadaiva puruṣo mukto janmaduḥkhajarādibhiḥ\n<l>jitendriyo viśuddhātmā yadaiva smarate harim. // MKm_36 //</l></p>\n\n<p>prāpte kaliyuge ghore dharmajñānavivarjite\n<l>na kaścit smarate devaṃ kṛṣṇaṃ kalimalāpaham. // MKm_37 //</l></p>\n\n<p>na kalau devadevasya janmaduḥkhāpahāriṇaḥ\n<l>karoti martyo mūḍhātmā smaraṇaṃ kīrtanaṃ hareḥ. // MKm_38 //</l></p>\n\n<p>ye smaranti sadā viṣṇuṃ viśuddhenāntarātmanā\n<l>te prayānti bhavaṃ tyaktvā viṣṇulokam anāmayam. // MKm_39 //</l></p>\n\n<p>garbhajanmajarārogaduḥkha saṃsārabandhanaiḥ\n<l>na bādhyate naro nityaṃ vāsudevam anusmaran. // MKm_40 //</l></p>\n\n<p>yamamārgāṃ mahāghoraṃ narakāṇi yamaṃ tathā\n<l>svapne 'pi ca na paśyeta yaḥ smared garuḍadhvajam. // MKm_41 //</l></p>\n\n<p>hṛdi rūpaṃ mukhe nāma naivedyam udare hareḥ\n<l>pādodakaṃ ca nirmālyaṃ mastake yasya so 'cyutaḥ. // MKm_42 //</l></p>\n\n<p>govindasmaraṇaṃ puṃsāṃ pāparāśimahācalam\n<l>asaṃśayaṃ dahaty āśu tūlarāśim ivānalaḥ. // MKm_43 //</l></p>\n\n<lg>\n<l>Agastyaḥ:</l>\n<l>smaraṇād eva kṛṣṇasya pāpasaṅghātapañjaram</l>\n<l>śatadhā bhedam āyāti girir vajrahato tathā. // MKm_44 //</l>\n</lg>\n\n<p>kṛṣṇe ratāḥ kṛṣṇam anusmarantaḥ tad bhāvitās tad gatamānasāś ca.\n<l>te bhinnadehāḥ praviśanti viṣṇuṃ havir yathā mantrahutaṃ hutāśe. // MKm_45 //</l></p>\n\n<p>sā hānis tan mahat chidraṃ sā cāndhajaḍamūkatā\n<l>yan muhūrtaṃ kṣaṇaṃ vā 'pi vāsudevo na cintyate. // MKm_46 //</l></p>\n\n<p>nārāyaṇo nāma naro narāṇāṃ prasaṃhya coraḥ kathitaḥ pṛthivyām\n<l>anekajanmārjitapāpasañcayaṃ dahaty aśeṣaṃ smṛtamātrayaiva. // MKm_47 //</l></p>\n\n<p>yasya saṃsmaraṇād eva vāsudevasya śārṅgiṇaḥ\n<l>koṭijanmārjitaṃ pāpaṃ takṣaṇād eva naśyati. // MKm_48 //</l></p>\n\n<p>kiṃ tasya bahubhis tīrthaiḥ kiṃ tapobhiḥ kim adhvaraiḥ\n<l>yo nityaṃ dhyāyate devaṃ nārāyaṇam ananyadhīḥ. // MKm_49 //</l></p>\n\n<p>ye mānavā vigatarāgaparāvarajñā nārāyaṇaṃ suraguruṃ satataṃ smaranti\n<l>dhyānena tena hatakilbiṣacetanāste mātuḥ payodhararasaṃ na punaḥ pibanti. // MKm_50 //</l></p>\n\n<p>he citta cintaya sveha vāsudevam aharniśam\n<l>nūnaṃ yaś cintitaḥ puṃsāṃ hanti saṃsārabandhanam. // MKm_51 //</l></p>\n\n<p>āloḍya sarvaśāstrāṇi vicārya ca punaḥ punaḥ\n<l>idam ekaṃ suniṣpannaṃ dhyeyo nārāyaṇaḥ sadā. // MKm_52 //</l></p>\n\n<p>smṛte sakalakalyāṇabhājanaṃ yatra jāyate\n<l>puruṣas tam ajaṃ nityaṃ vrajāmi śaraṇaṃ harim. // MKm_53 //</l></p>\n\n<p>vedeṣu yajñeṣu tapasu caiva dāneṣu tīrtheṣu vrateṣu caiva\n<l>iṣṭeṣu pūrteṣu ca yat pradiṣṭaṃ puṇyaṃ smṛte tat khalu vāsudeve. // MKm_54 //</l></p>\n\n<lg>\n<l>Aurvaḥ:</l>\n<l>ārādhayaiva naro viṣṇuṃ manaso yad yad icchati</l>\n<l>phalaṃ prāpnoty avikalaṃ bhūri svalpam athāpi vā. // MKm_55 //</l>\n</lg>\n\n<p>yan nāmakīrtanaṃ bhaktyā vilāyanam anuttamam\n<l>maitreyāśeṣapāpānāṃ dhātūnām iva pāvakaḥ. // MKm_56 //</l></p>\n\n<p>kalikalmaṣam atyugraṃ narakārtipradaṃ nṛṇām\n<l>prayāti vilayaṃ sadyaḥ sakṛt saṃkīrtite 'cyute. // MKm_57 //</l></p>\n\n<p>anāyāsena cā 'yānti muktiṃ keśavam āsritāḥ\n<l>tadvighātāya jāyante śakrādyāḥ paripanthinaḥ. // MKm_58 //</l></p>\n\n<p>catussāgaram āsādya jambūdvīpottame kvacit\n<l>na pumān keśavād anyaḥ sarvapāpacikitsakaḥ. // MKm_59 //</l></p>\n\n<p>yad abhyarcya hariṃ bhaktyā kṛte varṣaśatair api\n<l>phalaṃ prāpnoty avikalaṃ kalau saṃkīrtya keśavam. // MKm_60 //</l></p>\n\n<p>kṣīyate tu yadā dharmaḥ prāpte ghore kalau yuge\n<l>tadā na kīrtayet kaścin muktidaṃ devam acyutam. // MKm_61 //</l></p>\n\n<p>avaśenāpi yannāmni kīrtite sarvapātakaiḥ\n<l>pumān vimucyate sadyaḥ siṃhatrastamṛgair iva. // MKm_62 //</l></p>\n\n<p>nārāyaṇeti mantro 'sti vāg asti vaśavartinī\n<l>tathā 'pi narake ghore majjantīty etad adbhutam. // MKm_63 //</l></p>\n\n<p>ārtā viṣaṇṇāḥ śithilāś ca bhītā ghoreṣu ca vyādhiṣu vartamānāḥ\n<l>saṃkīrtya nārāyaṅaśabdamātraṃ vimuktaduḥkhāḥ sukhino bhavanti. // MKm_64 //</l></p>\n\n<lg>\n<l>Kauśikaḥ:</l>\n<l>sakṛd uccāritaṃ yais tu kṛṣṇeti na viśanti te</l>\n<l>garbhāgāraṃ gṛhaṃ mātur yamalokaṃ ca dussaham. // MKm_65 //</l>\n</lg>\n\n<p>kva nākapṛṣṭhagamanaṃ punarāvṛttilakṣaṇam\n<l>kva japo vāsudeveti muktibījam anuttamam. // MKm_66 //</l></p>\n\n<p>buddhyā buddhvā vadasvainaṃ harir ity akṣaradvayam\n<l>smaraṇād eva kṛṣṇasya na punarjāyate kvacit. // MKm_67 //</l></p>\n\n<p>he jihve mama nisnehe hariṃ kiṃ nuna bhāṣase\n<l>hariṃ vadasva kalyāṇi saṃsārodadhinaur hariḥ. // MKm_68 //</l></p>\n\n<p>asāre khalu saṃsāre sārāt sārataro hariḥ\n<l>puṇyahīnā na vindanti sāraṅgāś ca yathā jalam. // MKm_69 //</l></p>\n\n<p>kurukṣetreṇa kiṃ tasya kiṃ kāśyā puṣkareṇa vā\n<l>jihvāgre vartate tasya harir ity akṣaradvayam. // MKm_70 //</l></p>\n\n<lg>\n<l>Brahmovāca:</l>\n<l>asāre khalu saṃsāre sāram ekaṃ nirūpitam</l>\n<l>samastalokanāthasya sāram ārādhanaṃ hareḥ. // MKm_71 //</l>\n</lg>\n\n<p>sā jihvā yā hariṃ stauti tac cittaṃ yat tadarpaṇam\n<l>tāv eva kevalau ślāghyau yau tatpūjākarau karau. // MKm_72 //</l></p>\n\n<p>yas tu viṣṇuparo nityaṃ dṛḍhabhaktir jitendriyaḥ\n<l>svagṛhe 'pi vasan yāti tad viṣṇoḥ paramaṃ padam. // MKm_73 //</l></p>\n\n<lg>\n<l>Śaṅkaraḥ:</l>\n<l>sādhu sādhu mahābhāga sādhu dānavanāśan</l>\n<l>yan māṃ pṛcchasi dharmajña keśavārādhanaṃ prati. // MKm_74 //</l>\n</lg>\n\n<p>nimiṣaṃ nimiṣārdhaṃ vā muhūrtam api bhārgava\n<l>nādagdhāśeṣapāpānāṃ bhakti bhavati keśave. // MKm_75 //</l></p>\n\n<p>kiṃ tena manasā kāryaṃ yan na tiṣṭhati keśave\n<l>mano muktiphalāvāptyau kāraṇaṃ saprayojanam. // MKm_76 //</l></p>\n\n<p>rogo nāma na sā jihvā yayā na stūyate hariḥ\n<l>gartau nāma na tau karṇau yābhyāṃ tat karma na śrutam. // MKm_77 //</l></p>\n\n<p>nūnaṃ tat kaṇṭhaśālūkam athavā 'py upajihvikā\n<l>rogo nāma na sā jihvā yā na vakti harer guṇān. // MKm_78 //</l></p>\n\n<lg>\n<l>bhārabhūtaiḥ kāryam ebhiḥ kiṃ tasya nṛpaśor dvija</l>\n<l>caraṇau tau tu saphalau keśavālayagāminau</l>\n<l>te ca netre mahābhāga yābhyāṃ sandṛśyate hariḥ. // MKm_79 //</l>\n</lg>\n\n<p>kiṃ tasya caraṇaiḥ kāryaṃ vṛthāsañcaraṇair dvija\n<l>yair hi na vrajate jantuḥ keśavālayadarśane. // MKm_80 //</l></p>\n\n<p>vedavedāṅgaviduṣāṃ munīnāṃ bhāvitātmanām\n<l>ṛṣitvam api dharmajña vijñeyaṃ tatprasādajam. // MKm_81 //</l></p>\n\n<p>vicitraratnaparyaṅke mahābhogena bhoginaḥ\n<l>ramante nākanārībhiḥ keśavasmaraṇāt phalam. // MKm_82 //</l></p>\n\n<p>aśvamedhasahasrāṇāṃ yaḥ sahasraṃ samācaret\n<l>nāsau tat phalam āpnoti tadbhaktair yad avāpyate. // MKm_83 //</l></p>\n\n<p>re re manuṣyāḥ puruṣottamasya karau na kasmān mukulīkurudhve\n<l>kriyājuṣāṃ ko bhavatāṃ prayāsaḥ phalaṃ hi yat padam acyutasya. // MKm_84 //</l></p>\n\n<p>viṣṇor vimānaṃ yaḥ kuryāt sakṛd bhaktyā pradakṣiṇam\n<l>aśvamedhasahasrasya phalam āpnoti mānavaḥ. // MKm_85 //</l></p>\n\n<p>pradakṣiṇaṃ tu yaḥ kuryād haribhaktyā samanvitaḥ\n<l>haṃsayuktivimānena viṣṇulokaṃ sa gacchati. // MKm_86 //</l></p>\n\n<p>tīrthakoṭisahasrāṇi vratakoṭiśatāni ca\n<l>nārāyaṇapraṇāmasya kalāṃ nārhanti ṣoḍaśīm. // MKm_87 //</l></p>\n\n<p>urasā śirasā dṛṣṭyā manasā vacasā tathā\n<l>padbhyāṃ karābhyāṃ jānubhyāṃ praṇāmo 'ṣṭāṅga īritaḥ. // MKm_88 //</l></p>\n\n<p>śāṭhyenāpi namaskāraṃ kurvataḥ śārṅgapāṇaye\n<l>śātajanmārjitaṃ pāpaṃ naśyaty eva na saṃśayaḥ. // MKm_89 //</l></p>\n\n<p>saṃsārārṇavam agrānāṃ narāṇāṃ pāpakarmaṇām\n<l>nānyo dharttā jagannāthaṃ muktvā nārāyaṇaṃ param. // MKm_90 //</l></p>\n\n<p>reṇukuṇṭhigātrasya kaṇā yāvanti bhārata\n<l>tāvad varṣasahasrāṇi viṣṇuloke mahīyate. // MKm_91 //</l></p>\n\n<p>pāvanaṃ viṣṇunaivedyaṃ subhojyam ṛṣibhiḥ smṛtam\n<l>anyadevasya naivedyaṃ bhuktvā cāndrāyaṇaṃ caret. // MKm_92 //</l></p>\n\n<p>koṭyaindavasahasrais tu māsopoṣaṇakoṭibhiḥ\n<l>yat phalaṃ labhyate pumbhir viṣṇor naivedya bhakṣaṇāt. // MKm_93 //</l></p>\n\n<p>trirātraphaladā nadyo yāḥ kāścid asamudragāḥ\n<l>samudragās tu pakṣasya māsasya saritāṃ patiḥ. // MKm_94 //</l></p>\n\n<p>ṣaṇmāsaphaladā godā vatsarasya tu jāhnavī\n<l>viṣṇupādodakasyaite kalāṃ nārhanti ṣoḍasīm. // MKm_95 //</l></p>\n\n<p>gaṇgāprayāgagayapuṣkaranaimiśāni saṃsevitāni bahuśaḥ kurujāṅgalāni\n<l>kālena tīrthasalilāni punanti pāpaṃ pādodakaṃ bhagavataḥ prapunāti sadyaḥ. // MKm_96 //</l></p>\n\n<p>yāni kāni ca tīrthāni brahmāṇḍāntargatāni vai\n<l>viṣṇupādodakasyaite kalāṃ nārhanti ṣoḍaśīm. // MKm_97 //</l></p>\n\n<p>snānaṃ pādodakaṃ viṣṇoḥ piban śirasi dhārayan\n<l>sarva pāpavinirmukto vaiṣṇavīṃ siddhim āpnuyāt. // MKm_98 //</l></p>\n\n<p>yathā pādodakaṃ puṇyaṃ nirmālyaṃ cānulepanam\n<l>naivedyaṃ dhūpaśeṣaṃ ca ārārttiś ca tathā hareḥ. // MKm_99 //</l></p>\n\n<p>tulasyās tu rajojuṣṭaṃ naivedyasya ca bhakṣaṇam\n<l>nirmālyaṃ śirasā dhāryaṃ mahāpātakanāśanam. // MKm_100 //</l></p>\n\n<p>bhaktyā vā yadi vā 'bhaktyā cakrāṅkitaśilām prati\n<l>darśanaṃ sparśanaṃ vā 'pi sarvapāpapraṇāśanam. // MKm_101 //</l></p>\n\n<p>sāḷagrāmodbhavo devo devo dvāravatībhavaḥ\n<l>ubhayoḥ snānatoyena brahmahatyāṃ vyapohati. // MKm_102 //</l></p>\n\n<p>mlecchadeśe 'śucau vā 'pi cakrāṅko yatra tiṣṭhati\n<l>yojanāni tathā trīṇi mama kṣetraṃ vasundhare. // MKm_103 //</l></p>\n\n<p>śālagrāmodbhavo devo śailaṃ cakrāṅkamaṇḍitam\n<l>yatrāpi nīyate tatra vāraṇasyā śatādhikam. // MKm_104 //</l></p>\n\n<p>sāḷagrāmodbhavo devo devo dvāravatībhavaḥ\n<l>ubhayoḥ saṃgamo yatra tatra muktir na saṃśayaḥ. // MKm_105 //</l></p>\n\n<p>hariṇā muktidānīha muktisthānāni sarvaśaḥ\n<l>sa yasya sarvabhāveṣu tasya taiḥ kiṃ prayojanam. // MKm_106 //</l></p>\n\n<p>harir yāti harir yāti dasyuvyājena yo vadet\n<l>so 'pi sadgatim āpnoti gatiṃ sukṛtino yathā. // MKm_107 //</l></p>\n\n<p>vāsudevaṃ parityajya yo 'nyaṃ devam upāsate\n<l>tyaktvā 'mṛtaṃ sa mūḍhātmā bhuṅkte hālāhalaṃ viṣam. // MKm_108 //</l></p>\n\n<p>tyaktvāmṛtaṃ yathā kaścid anyapānaṃ piben naraḥ\n<l>tathā hariṃ parityajya cānyaṃ devam upāsate. // MKm_109 //</l></p>\n\n<p>svadharmaṃ tu parityajya paradharmaṃ yathā caret\n<l>tathā hariṃ parityajya cānyaṃ devam upāsate. // MKm_110 //</l></p>\n\n<p>gāṃ ca tyaktvā vimūḍhātmā gardabhīṃ vandate yathā\n<l>tathā hariṃ parityajya cānyaṃ devam upāsate. // MKm_111 //</l></p>\n\n<p>vāsudevaṃ parityajya yo 'nyaṃ devam upāsate\n<l>tṛṣito jāhnavītīre kūpaṃ khanati durmatiḥ. // MKm_112 //</l></p>\n\n<p>yathā gaṅgodakaṃ tyaktvā pibet kūpodakaṃ naraḥ\n<l>tathā hariṃ parityajya yo 'nyaṃ devam upāsate. // MKm_113 //</l></p>\n\n<p>svamātaraṃ parityajya śvapākīṃ vandate tathā\n<l>tathā hariṃ parityajya yo 'nyaṃ devam upāsate. // MKm_114 //</l></p>\n\n<p>yāvat svastham idaṃ piṇḍaṃ nirujaṃ karaṇānvitam\n<l>tāvat kuruṣvā 'tmahitaṃ paścāt tāpena tapyase. // MKm_115 //</l></p>\n\n<p>yāvat svāsthyaṃ śarīreṣu karaṇeṣu ca pāṭavam\n<l>tāvad arcaya govindam āyuśyaṃ sārthakaṃ kuru. // MKm_116 //</l></p>\n\n<p>smaryatāṃ tu hṛṣīkeśo hṛṣīkeṣu dṛḍheṣu ca\n<l>adṛḍheṣu hṛṣīkeṣu hṛṣīkeśaṃ smaranti ke. // MKm_117 //</l></p>\n\n<p>yāvac cintayate jantur viṣayān viṣasannibhān\n<l>tāvac cet smarate viṣṇuṃ ko na mucyeta bandhanāt. // MKm_118 //</l></p>\n\n<p>yāvat pralapate jantur viṣayān viṣasannibhān\n<l>tāvac cet smarate viṣṇuṃ ko na mucyeta bandhanāt. // MKm_119 //</l></p>\n\n<lg>\n<l>Sūta uvāca:</l>\n<l>jñātvā viprās tithiṃ samyag daivajñaiḥ samudīritām</l>\n<l>kartavya upavāsaś ca anyathā narakaṃ vrajet. // MKm_120 //</l>\n</lg>\n\n<p>kṣaye vā 'py athavā vṛddhau samprāpte vā dinakṣaye\n<l>upoṣyā dvādaśī puṇyā pūrvaviddhāṃ parityajet. // MKm_121 //</l></p>\n\n<p>pūrvaviddhāṃ prakurvāṇo naro dharmān nikṛntati\n<l>saṃtates tu vināśāya sampado haraṇāya ca. // MKm_122 //</l></p>\n\n<p>kalāvedhe tu viprendrā daśamyaikādaśīṃ tyajet\n<l>surāyā bindunā spṛṣṭaṃ gaṅgāmbha iva santyajet. // MKm_123 //</l></p>\n\n<p>śvadṛtau pañcagavyaṃ ca daśamyā dūṣitāṃ tyajet\n<l>ekādaśīṃ dvijaśreṣṭhāḥ pakṣayor ubhayor api. // MKm_124 //</l></p>\n\n<p>tasmād viprā na viddhā hi kartavyaikādasī kvacit\n<l>viddhā hanti purāpuṇyaṃ śrāddhaṃ ca vṛṣalīpatiḥ. // MKm_125 //</l></p>\n\n<p>japtaṃ dattaṃ hutaṃ snātaṃ tathā pūjā kṛtā hareḥ\n<l>tat sarvaṃ vilayaṃ yāti tamaḥ sūryodaye yathā. // MKm_126 //</l></p>\n\n<p>ekādaśyāṃ yadā brahman dinakṣayatithir bhavet\n<l>upoṣyā dvādaśī tatra trayodaśyāṃ tu pāraṇam. // MKm_127 //</l></p>\n\n<p>pratipatprabhṛtayaḥ sarvā udayād udayād raveḥ\n<l>sampūrṇā iti vijñeyā harivāsaravarjitāḥ. // MKm_128 //</l></p>\n\n<p>aruṇodayakāle tu daśamī yadi dṛśyate\n<l>pāpamūlaṃ tadā jñeyam ekādaśyupavāsanam. // MKm_129 //</l></p>\n\n<p>aruṇodayakāle tu daśamī yadi dṛśyate\n<l>na tatraikādaśī kāryā dharmakāmārthanāśinī. // MKm_130 //</l></p>\n\n<p>catastro ghaṭikāḥ prātar aruṇodaya ucyate\n<l>yatīnāṃ snānakālo 'yaṃ gaṅgāmbhaḥsadṛśaḥ smṛtaḥ. // MKm_131 //</l></p>\n\n<p>udayāt prāg yadā viprā muhūrtadvayasaṃyutā\n<l>sampūrṇaikādaśī nāma tatraivopavased vratī. // MKm_132 //</l></p>\n\n<p>udayāt prāk trighaṭikā vyāpiny ekādaśī yadā\n<l>sandigdhaikādaśī nāma varjyā dharmārthanāśinī. // MKm_133 //</l></p>\n\n<p>putrapautravivṛddhyarthaṃ dvādaśyām upavāsayet\n<l>tatra kratuśataṃ puṇyaṃ trayodaśyāṃ tu pāraṇaṃ. // MKm_134 //</l></p>\n\n<p>udayāt prāg dvighaṭikāvyāpinyekādaśī yadā\n<l>saṅkīrṇaikādaśī nāma varjyā dharmārthakāṅkṣibhiḥ. // MKm_135 //</l></p>\n\n<p>putrarājyavivṛddhyarthaṃ dvādaśyām upavāsanam\n<l>tatra kratuśataṃ puṇyaṃ trayodaśyāṃ tu pāraṇam. // MKm_136 //</l></p>\n\n<p>daśamīśeṣasaṃyuktā gāndhāryā samupoṣitā\n<l>tasyāḥ putraśataṃ naṣṭaṃ tasmāt tāṃ parivarjayet. // MKm_137 //</l></p>\n\n<p>bahvāgamavirodheṣu brāhmaṇeṣu vivādiṣu\n<l>upoṣyā dvādaśī puṇyā trayodaśyāṃ tu pāraṅam. // MKm_138 //</l></p>\n\n<p>ekādaśyāṃ tu viddhāyāṃ samprāpte śravaṇe tathā\n<l>upoṣyā dvādaśī puṇyā pakṣayor ubhayor api. // MKm_139 //</l></p>\n\n<p>uparāgasahasrāṇi vyatīpātāyutāni ca\n<l>amālakṣaṃ tu dvādaśyāḥ kalāṃ nārhanti ṣoḍaśīm. // MKm_140 //</l></p>\n\n<lg>\n<l>śuddhāpi dvādaśī grāhyā parato dvādaśī yadi</l>\n<l>viṣaṃ tu daśamī jñeyā 'mṛtaṃ caikādaśī tithiḥ.</l>\n<l>viṣapradhānā varjyā sā 'mṛtā grāhyā pradhānataḥ. // MKm_141 //</l>\n</lg>\n\n<p>dvādaśyāṃ bhojanaṃ caiva viddhāyāṃ haryupoṣaṇam\n<l>yaḥ kuryān mandabuddhitvān nirayaṃ so 'dhigacchati. // MKm_142 //</l></p>\n\n<p>yāni kāni ca vākyāni viddhopāsyāparāṇi tu\n<l>dhanadārcāparāṇi syur vaiṣṇavī na daśāyutā. // MKm_143 //</l></p>\n\n<p>athavā mohanārthāya mohinyā bhagavān hariḥ\n<l>arthitaḥ kārayām āsa vyāsarūpī janārdanaḥ. // MKm_144 //</l></p>\n\n<lg>\n<l>dhanadārcāvivṛddhyarthaṃ mahāvittalayasya ca</l>\n<l>asurāṇāṃ mohanārthaṃ pāṣaṇḍānāṃ vivṛddhaye</l>\n<l>ātmasvarūpāvijñaptyai svarūpāprāptaye tathā. // MKm_145 //</l>\n</lg>\n\n<lg>\n<l>evaṃ viddhāṃ parityajya dvādaśyām upavāsane</l>\n<l>koṭijanmārjitaṃ pāpam ekayaiva vinaśyati</l>\n<l>tataḥ koṭiguṇaṃ vā 'pi niṣiddhasyetarair janaiḥ. // MKm_146 //</l>\n</lg>\n\n<lg>\n<l>yad anādikṛtaṃ pāpaṃ tad ūrdhvaṃ yat kariṣyati</l>\n<l>tat sarvaṃ vilayaṃ yāti pareṣām upavāsanāt</l>\n<l>na ca tasmāt priyatamaḥ keśavasya mamāpi vā. // MKm_147 //</l>\n</lg>\n\n<p>ekādaśyā hy avedhe tu dvādaśīṃ na parityajet\n<l>pāraṇe maraṇe caiva tithis tātkālikī smṛtā. // MKm_148 //</l></p>\n\n<p>brahmacārī gṛhastho vā vānaprastho yatis tathā\n<l>brāhmaṇaḥ kṣatriyo vaiśyaḥ śūdro bhartṛmatī tathā. // MKm_149 //</l></p>\n\n<p>abhartṛkā tathā 'nye vā sūtavaidehikādayaḥ\n<l>ekādaśyāṃ na bhuñjīta pakṣayor ubhayor api. // MKm_150 //</l></p>\n\n<p>ekādaśyāṃ tu yo bhuṅkte mohenā 'vṛtacetanaḥ\n<l>śuklāyām atha kṛṣṇāyāṃ nirayaṃ yāti sa dhruvam. // MKm_151 //</l></p>\n\n<p>vivecayati yo mohāc chuklā kṛṣṇeti pāpakṛt\n<l>ekādaśīṃ sa vai yāti nirayaṃ nātra saṃśayaḥ. // MKm_152 //</l></p>\n\n<p>yathā gaur naiva hantavyā śuklā kṛṣṇeti bhāmini\n<l>ekadāśyāṃ na bhuñjīta pakṣayor ubhayor api. // MKm_153 //</l></p>\n\n<p>yāni kāni ca vākyāni kṛṣṇaikādaśivarjane\n<l>bharaṇyādiniṣedhe 'pi tāni kāmyaphalārthinām. // MKm_154 //</l></p>\n\n<p>kāmino 'pi hi nityārthaṃ kuryur evopavāsanam\n<l>prīṇanārthaṃ harer nityaṃ na tu kāmavyapekṣayā. // MKm_155 //</l></p>\n\n<lg>\n<l>tasmāc chuklām atho kṛṣṇāṃ bharaṇyādiyutām api</l>\n<l>pratyavāyaniṣedhārtham upavāsīta nityaśaḥ</l>\n<l>prīṇanārthaṃ hareś vāpi viṣṇulokasya cā 'ptaye. // MKm_156 //</l>\n</lg>\n\n<p>kalā vā ghaṭikā vā 'pi apare dvādaśī yadi\n<l>dvādaśadvādaśīr hanti pūrvedyuḥ pāraṇe kṛte. // MKm_157 //</l></p>\n\n<p>atiriktā dvādaśī cet sa tāṃ nopoṣayed yadi\n<l>dvādaśadvādaśīr hanti dvādaśī cātilaṅghitā. // MKm_158 //</l></p>\n\n<p>dvādaśyām atiriktāyāṃ yo bhuṅkte pūrvavāsare\n<l>dvādaśadvādaśīr hanti dvādaśīṃ na parityajet. // MKm_159 //</l></p>\n\n<p>dvādaśīṃ śravaṇopetāṃ yo nopoṣyāt sumandadhīḥ\n<l>pañcasaṃvatsarakṛtaṃ puṇyaṃ tasya vinaśyati. // MKm_160 //</l></p>\n\n<p>ekādaśīm upoṣyātha dvādaśīm apy upoṣayet\n<l>na tatra vidhilopaḥ syād ubhayor devatā hariḥ. // MKm_161 //</l></p>\n\n<lg>\n<l>pārayitvodakenāpi bhuñjāno naiva duṣyati</l>\n<l>aśitānaśitā yasmād āpo vidvadbhir īritāḥ</l>\n<l>ambhasā kevalenātha kariṣye vratapāraṇam. // MKm_162 //</l>\n</lg>\n\n<p>na kāśī na gayā gaṅgā na reva na ca gautamī\n<l>na cāpi kauravaṃ kṣetraṃ samā bhūpa harer dināt. // MKm_163 //</l></p>\n\n<p>aśvamedhasahasrāṇi vājapeyāyutāni ca\n<l>ekādaśyupavāsasya kalāṃ nārhanti ṣoḍaśīm. // MKm_164 //</l></p>\n\n<p>ekādaśīsamutthena vahninā pātakendhanam\n<l>bhasmībhavati rājendra api janmaśatodbhavam. // MKm_165 //</l></p>\n\n<p>nedṛśaṃ pāvanaṃ kiñcin narāṇāṃ bhuvi vidyate\n<l>yādṛśaṃ padmanābhasya dinaṃ pātakahānidam. // MKm_166 //</l></p>\n\n<p>tāvat pāpāni dehe 'smiṃs tiṣṭhanti manujādhipa\n<l>yāvan nopoṣayej jantuḥ padmanābhadinaṃ śivam. // MKm_167 //</l></p>\n\n<p>ekādaśendriyaiḥ pāpaṃ yat kṛtaṃ bhavati prabho\n<l>ekādaśyupavāsena tat sarvaṃ vilayaṃ nayet. // MKm_168 //</l></p>\n\n<p>ekādaśīsamaṃ kiñcit pāpatrāṇaṃ na vidyate\n<l>vyājenāpi kṛtā rājan na darśayati bhāskarim. // MKm_169 //</l></p>\n\n<lg>\n<l>Śrī Vedavyāsa uvāca:</l>\n<l>sa brahmahā sa goghnaś ca stenaḥ sa gurutalpagaḥ</l>\n<l>ekādaśyāṃ tu bhuñjānaḥ pakṣayor ubhayor api. // MKm_170 //</l>\n</lg>\n\n<p>varaṃ svamātṛgamanaṃ varaṃ gomāṃsabhakṣaṇam\n<l>varaṃ hatyā surāpānam ekādaśyāṃ tu bhojanāt. // MKm_171 //</l></p>\n\n<p>ekādaśīdine puṇye bhuñjate ye narādhamāḥ\n<l>avalokya mukhaṃ teṣām ādityam avalokayet. // MKm_172 //</l></p>\n\n<p>pṛthivyāṃ yāni pāpāni brahmahatyādikāni ca\n<l>annam āśritya tiṣṭhanti samprāpte harivāsare. // MKm_173 //</l></p>\n\n<lg>\n<l>Rugmāṅgadaḥ:</l>\n<l>aṣṭavarṣādhiko yas tu aśītir na hi pūryate</l>\n<l>yo bhuṅkte mānavaḥ pāpo viṣṇor ahani cāgate. // MKm_174 //</l>\n</lg>\n\n<p>pitā vā yadi vā putro bhāryā vā 'pi suhṛjjanaḥ\n<l>padmanābhadine bhuṅkte nigrāhyo dasyuvad bhavet. // MKm_175 //</l></p>\n\n<lg>\n<l>Dharmavibhūṣaṇaḥ:</l>\n<l>prātar haridine lokās tiṣṭhadhvaṃ caikabhojanāḥ</l>\n<l>akṣāralavaṇāḥ sarve haviṣyān niṣeviṇaḥ. // MKm_176 //</l>\n</lg>\n\n<p>avanītapaśayanāḥ priyāsaṃgavivarjitāḥ\n<l>smaradhvaṃ devadeveśaṃ purāṇapuruṣottamam. // MKm_177 //</l></p>\n\n<p>sakṛd bhojanasaṃyuktā hy upavāse bhaviṣyatha\n<l>akṛtaśrāddhanicayā jalapiṇḍodakakriyāḥ. // MKm_178 //</l></p>\n\n<lg>\n<l>Brahmā:</l>\n<l>upoṣya dvādaśīṃ puṇyāṃ sarvapāpakṣayapradām</l>\n<l>na paśyati yamaṃ vā 'pi narakān na ca yātanām. // MKm_179 //</l>\n</lg>\n\n<p>raṭantīha purāṇāni bhūyo bhūyo varānane\n<l>na bhoktavyaṃ na bhoktavyaṃ samprāpte harivāsare. // MKm_180 //</l></p>\n\n<p>dvādaśī na pramoktavyā yāvad āyuḥ pravartate\n<l>arcanīyo hṛṣīkeśo viśuddhenāntarātmanā. // MKm_181 //</l></p>\n\n<p>bhaktyā grāhyo hṛṣīkeśo na dhanair dharaṇīsurāḥ\n<l>bhaktyā sampūjito viṣṇuḥ phalaṃ datte samīhitam. // MKm_182 //</l></p>\n\n<p>jalenāpi jagannāthaḥ pūjitaḥ kleśanāśanaḥ\n<l>paritoṣaṃ prayāty āśu tṛṣārtās tu yathā jalaiḥ. // MKm_183 //</l></p>\n\n<p>āsīnasya śayānasya tiṣṭhato vrajato 'pi vā\n<l>ramasva puṇḍarīkākṣa hṛdaye mama sarvadā. // MKm_184 //</l></p>\n\n<p>sarvagaś caiva sarvātmā sarvāvasthāsu cācyuta\n<l>ramasva puṇḍarīkākṣa nṛsiṃha hṛdaye mama. // MKm_185 //</l></p>\n\n<p>karāvalambanaṃ dehi śrī kṛṣṇa kamalekṣaṇa\n<l>bhavapaṅkārṇave ghore majjato mama sarvadā. // MKm_186 //</l></p>\n\n<p>trāhi trāhi jagannātha vāsudevācyutāvyaya\n<l>māṃ samuddhara govinda duḥkhasaṃsārasāgarāt. // MKm_187 //</l></p>\n\n<p>etat puṇyaṃ paraṃ guhyaṃ pavitraṃ pāpanāśanam\n<l>āyuṣyaṃ ca yaśasyaṃ ca kaliduḥsvapnanāśanam. // MKm_188 //</l></p>\n\n<p>kalau pāpaṃ kiyanmātraṃ hatyāsteyādisambhavam\n<l>smṛte manasi govinde dahyate tūlarāśivat. // MKm_189 //</l></p>\n\n<p>kalau keśavabhaktānāṃ na bhayaṃ vidyate kvacit\n<l>smṛte saṃkīrtite dhyāte saṃkṣayaṃ yāti pātakam. // MKm_190 //</l></p>\n\n<p>adhyetavyam idaṃ śāstraṃ śrotavyam anasūyayā\n<l>bhaktebhyaś ca pradātavyaṃ dhārmikebhyaḥ punaḥ punaḥ. // MKm_191 //</l></p>\n\n<p>adhīyāna idaṃ śāstram viṣṇor māhātmyam uttamam\n<l>sarvapāpavinirmuktaḥ prāpnoti paramaṃ padam. // MKm_192 //</l></p>\n\n<p>śrutvā dharmaṃ vijānāti śrutvā tyajati durmatim\n<l>śrutvā jñānam avāpnoti śrutvā mokṣaṃ ca gacchati. // MKm_193 //</l></p>\n\n<p>tasmād idaṃ samāśrāvyaṃ śrotavyaṃ ca sadaiva hi\n<l>kutarkadāvadagdhebhyo na dātavyaṃ kathañcana. // MKm_194 //</l></p>\n\n<p>saṃsāraviṣapānena ye mṛtāḥ prāṇino bhuvi\n<l>amṛtāya smṛtas teṣāṃ kṛṣṇāmṛtamaharṇavaḥ. // MKm_195 //</l></p>\n\n<p>klinnaṃ pādodakenaiva yasya nityaṃ kaḷebaram\n<l>tīrthakoṭisahasrais tu snāto bhavati pratyaham. // MKm_196 //</l></p>\n\n<p>tīrthakoṭisahasrais tu sevitaiḥ kiṃ prayojanam\n<l>toyaṃ yadi piben nityaṃ sāḷagrāmaśilācyutam. // MKm_197 //</l></p>\n\n<p>sāḷagrāmaśilāsparśaṃ ye kurvanti dine dine\n<l>vāñchanti karasaṃsparśaṃ teṣāṃ devāḥ savāsavāḥ. // MKm_198 //</l></p>\n\n<p>duḥsaho nārako vahnir duḥsahā yamakiṅkarāḥ\n<l>viṣamaśvāntakapathaḥ pretatvaṃ cātidāruṇam. // MKm_199 //</l></p>\n\n<p>vicintya manasā 'py evaṃ pātakād vinivarttayet\n<l>smaraṇaṃ kīrtanaṃ viṣṇoḥ sadaiva na parityajet. // MKm_200 //</l></p>\n\n<lg>\n<l>Śrī Vedavyāsaḥ:</l>\n<l>acyutānantagovindanāmoccāraṇabhīṣitāḥ</l>\n<l>naśyanti sakalā rogāḥ satyaṃ satyaṃ vadāmy aham. // MKm_201 //</l>\n</lg>\n\n<p>sakṛd uccāritaṃ yena harir ity akṣaradvayam\n<l>baddhaḥ parikaras tena mokṣāya gamanaṃ prati. // MKm_202 //</l></p>\n\n<p>evaṃ brahmādayo devā ṛṣayaś ca tapodhanāḥ\n<l>kīrtayanti suraśreṣṭhaṃ devaṃ nārāyaṇaṃ prabhum. // MKm_203 //</l></p>\n\n<p>kiṃ tasya dānaiḥ kiṃ tīrthaiḥ kiṃ tapobhiḥ kim adhvaraiḥ\n<l>yo nityaṃ dhyāyate devaṃ nārāyaṇam ananyadhīḥ. // MKm_204 //</l></p>\n\n<p>nityotsavo nityatā ca nityaśrīr nityaśo jayaḥ\n<l>yeṣāṃ hṛdistho bhagavān maṅgalāyatano hariḥ. // MKm_205 //</l></p>\n\n<p>jīvaṃś caturdaśād ūrdhvaṃ puruṣo niyamena tu\n<l>strī vā 'py anūnadaśakaṃ dehaṃ mānuṣam ārjate. // MKm_206 //</l></p>\n\n<p>caturdaśordhvajīvīni saṃsāraś cādivarjitaḥ\n<l>ato 'vittvā paraṃ devaṃ mokṣāśā kā mahāmune. // MKm_207 //</l></p>\n\n<lg>\n<l>ācaturdaśamād varṣāt karmāṇi niyamena tu</l>\n<l>daśāvarāṇāṃ dehānāṃ kāraṇāni karoty ayam</l>\n<l>ataḥ karmakṣayān muktiḥ kuta eva bhaviṣyati. // MKm_208 //</l>\n</lg>\n\n<p>samānāṃ viṣamā pūjā viṣamāṇāṃ samā tathā\n<l>kriyate yena devo 'pi svapadād bhraśyate hi saḥ. // MKm_209 //</l></p>\n\n<p>vittaṃ bandhur vayaḥ karma vidyā caiva tu pañcamī\n<l>etāni mānyasthānāni garīyo yad yad uttaram. // MKm_210 //</l></p>\n\n<p>guṇānusāriṇīṃ pūjāṃ samāṃ dṛṣṭiṃ ca yo naraḥ\n<l>sarvabhūteṣu kurute tasya viṣṇuḥ prasīdati. // MKm_211 //</l></p>\n\n<p>yathā suhṛtsu kartavyaṃ pitṛśatrusuteṣu ca\n<l>tathā karoti pūjādi samabuddhiḥ sa ucyate. // MKm_212 //</l></p>\n\n<p>tiryakpuṇḍraṃ na kurvīta samprāpte maraṇe 'pi ca\n<l>na cānyan nāma vibrūyāt paraṃ nārāyaṇādṛte. // MKm_213 //</l></p>\n\n<p>naivedyaśeṣaṃ devasya yo bhunakti dine dine\n<l>sikthe sikthe bhavet puṇyaṃ cāndrāyaṇaśatādhikam. // MKm_214 //</l></p>\n\n<p>ūrdhvapuṇḍram ṛjuṃ saumyaṃ lalāṭe dṛśyate\n<l>sa caṇḍālo 'pi śuddhātmā pūjya eva na saṃśayaḥ. // MKm_215 //</l></p>\n\n<p>aśucir vā 'py anācāro manasā pāpam ācaran\n<l>śucir eva bhaven nityam ūrdhvapuṇḍrānkito naraḥ. // MKm_216 //</l></p>\n\n<p>ūrdhvapuṇḍravihīnasya śmaśānasadṛśaṃ mukham\n<l>avalokya mukhaṃ teṣām ādityam avalokayet. // MKm_217 //</l></p>\n\n<p>yajño dānaṃ tapaś caiva svādhyāyaḥ pitṛtarpaṇam\n<l>vyarthaṃ bhavati tat sarvam ūrdhvapuṇḍraṃ vinā kṛtam. // MKm_218 //</l></p>\n\n<p>gopīcandanaliptāṅgo yaṃ yaṃ paśyati cakṣuṣā\n<l>taṃ taṃ śuddhaṃ vijānīyān nātra kāryā vicāraṇā. // MKm_219 //</l></p>\n\n<p>āsphoṭayanti pitaraḥ pranṛtyanti pitāmahāḥ\n<l>vaiṣṇavo 'smatkule jātaḥ sa naḥ santārayiṣyati. // MKm_220 //</l></p>\n\n<p>jīvitaṃ viṣṇubhaktasya varaṃ pañcadināny api\n<l>na tu kalpasahasrais tu bhaktihīnasya keśave. // MKm_221 //</l></p>\n\n<p>kiṃ tena jātamātreṇa bhūbhāreṇānnaśatruṇā\n<l>yo jāto nārcayed viṣṇuṃ na smaren nāpi kīrtayet. // MKm_222 //</l></p>\n\n<p>yo dadāti dvijātibhyaś candanaṃ gopimarditam\n<l>api sarṣapamātreṇa punāty āsaptamaṃ kulam. // MKm_223 //</l></p>\n\n<p>jñānī ca karmāṇi sado 'ditāni\n<l>kuryād akāmaḥ satataṃ bhavet. // MKm_224 //</l></p>\n\n<p>atītānāgatajñānī trailokyodvaraṇakṣamaḥ\n<l>etādṛśo 'pi nā 'cāraṃ śrautaṃ smārtaṃ parityajet. // MKm_225 //</l></p>\n\n<p>yad eva vidyayā karoti śraddhayopaniṣadā\n<l>sad eva vīryavattaraṃ bhavati. // MKm_226 //</l></p>\n\n<p>kurvan eveha karmāṇi jijīviṣec chataṃ samāḥ\n<l>evaṃ tvayi nānyatheto 'sti na karma lipyate nare. // MKm_227 //</l></p>\n\n<p>ācāraś caiva sādhūnām ātmanas tuṣṭir eva ca\n<l>vedapraṇihito dharmo hy adharmas tadviparyayaḥ. // MKm_228 //</l></p>\n\n<p>niṣkāmaṃ jñānapūrvaṃ tu nivṛttam iha cocyate\n<l>nivṛttaṃ sevamānas tu brahmābhyeti sanātanam. // MKm_229 //</l></p>\n\n<p>iti kṛṣṇāmṛtamahārṇavaḥ samāptaḥ</p>\n\n  </body>\n\n"
}