{
  "title": "sa_nāgārjuna-ratnāvalī",
  "body": "<body xmlns='http://www.tei-c.org/ns/1.0'>\n\n<p>Ratnāvalī / (NRa)</p>\n\n<note><hi rend='bold'>Vaidya 296</hi></note>\n\n<p>/ namo ratnatrayāya //</p>\n\n<lg>\n<l>sarvadoṣavinirmuktaṃ guṇaiḥ sarvairalaṃkṛtam /</l>\n<l>praṇamya sarvajñamahaṃ sarvasattvaikabāndhavam // NRa_1.1 //</l>\n</lg>\n\n<lg>\n<l>dharmamekāntakalyāṇaṃ rāja[n dha]rmodayāya te /</l>\n<l>vakṣyāmi dharmaḥ siddhiṃ hi yāti saddharmabhājane // NRa_1.2 //</l>\n</lg>\n\n<lg>\n<l>prāgdharmābhyudayo yatra paścānaiḥśreyasodayaḥ /</l>\n<l>saṃprāpyābhyudayaṃ yasmādeti naiḥśreyasaṃ kramāt // NRa_1.3 //</l>\n</lg>\n\n<lg>\n<l>sukhamabhyudaya[statra mokṣo]naiḥśreyaso mataḥ /</l>\n<l>asya sādhanasaṃkṣepaḥ śraddhāprajñe samāsataḥ // NRa_1.4 //</l>\n</lg>\n\n<lg>\n<l>śrāddhatvābhdajate dharmaṃ prājñatvādvetti tattvataḥ /</l>\n<l>prajñā pradhānaṃ tvanayoḥ śraddhā pūrvaṃgamāsya tu // NRa_1.5 //</l>\n</lg>\n\n<lg>\n<l>chandād dveṣābhdayānmohādyo dharmaṃ nātivartate /</l>\n<l>sa śrāddha iti vijñeyaḥ śreyaso bhājanaṃ param // NRa_1.6 //</l>\n</lg>\n\n<lg>\n<l>kāyavāṅmānasaṃ karma sarvaṃ samyakparīkṣya yaḥ /</l>\n<l>parātmahitamājñāya sadā kuryātsa paṇḍitaḥ // NRa_1.7 //</l>\n</lg>\n\n<note><hi rend='bold'>Vaidya 297</hi></note>\n<lg>\n<l>ahiṃsā cauryaviratiḥ paradāravivarjanam /</l>\n<l>mithyāpaiśunyapāruṣyābaddhavādeṣu saṃyamaḥ // NRa_1.8 //</l>\n</lg>\n\n<lg>\n<l>lobhavyāpādanāstikyadṛṣṭīnāṃ parivarjanam /</l>\n<l>ete karmapathāḥ śuklā daśa kṛṣṇā viparyayāt // NRa_1.9 //</l>\n</lg>\n\n<lg>\n<l>amadyapānaṃ svājīvo 'vihiṃsā dānamādarāt /</l>\n<l>pūjyapūjā ca maitrī ca dharmaścaiṣa samāsataḥ // NRa_1.10 //</l>\n</lg>\n\n<lg>\n<l>śarīratāpanāddharmaḥ kevalā(nnāsti tena hi) /</l>\n<l>na paradrohaviratirna paresāmanugrahaḥ // NRa_1.11 //</l>\n</lg>\n\n<lg>\n<l>dānaśīlakṣamāspaṣṭaṃ yaḥ saddharmamahāpatham /</l>\n<l>anādṛtya vrajet kāyakleśago daṇḍakotpathaiḥ // NRa_1.12 //</l>\n</lg>\n\n<lg>\n<l>sa saṃsārāṭavīṃ ghorāmanantajanapādapām /</l>\n<l>kleśavyālāvalīḍhāṅgaḥ sudīrghaṃ pratipadyate // NRa_1.13 //</l>\n</lg>\n\n<lg>\n<l>hiṃsayā jāyate 'lpāyuḥ bahavābādho vihiṃsayā /</l>\n<l>cauryeṇa bhogavyasanī saśa(truḥ) pāradārikaḥ // NRa_1.14 //</l>\n</lg>\n\n<lg>\n<l>pratyākhyānaṃ mṛṣāvādāt paiśunyānmitrabhedanam /</l>\n<l>apriyaśravaṇaṃ raukṣyādabāddhā(dapārthā?)ddurbhagaṃ vacaḥ // NRa_1.15 //</l>\n</lg>\n\n<lg>\n<l>manorathān hantyamidhyā vyāpādo bhayadaḥ smṛtaḥ /</l>\n<l>mithyādṛṣṭiḥ kudṛṣṭitvaṃ madyapānaṃ matibhramaḥ // NRa_1.16 //</l>\n</lg>\n\n<lg>\n<l>apradānena dāridyaṃ mithyājīvena vañcanā /</l>\n<l>stambhena duṣkulīnatvamalpaujaskatvamīrṣyayā // NRa_1.17 //</l>\n</lg>\n\n<lg>\n<l>krodhāddurvarṇatā maurkhyamapraśnena vipaścitām /</l>\n<l>phalametanmanuṣyatve sarvebhyaḥ prāk ca durgatiḥ // NRa_1.18 //</l>\n</lg>\n\n<lg>\n<l>eṣāmakuśalākhyānāṃ vipāko yaḥ prakīrtitaḥ /</l>\n<l>kuśalānāṃ ca sarveṣāṃ viparītaḥ phalodayaḥ // NRa_1.19 //</l>\n</lg>\n\n<lg>\n<l>lobho dveṣaśca mohaśca tajjaṃ karmeti cāśubham /</l>\n<l>alobhāmohādveṣāśca tajjaṃ karmetaracchubham // NRa_1.20 //</l>\n</lg>\n\n<lg>\n<l>abhubhātsarvaduḥkhāni sarvadurgatayastathā /</l>\n<l>śubhātsugatayaḥ sarvāḥ sarvajanmasukhāni ca // NRa_1.21 //</l>\n</lg>\n\n<lg>\n<l>nivṛttiraśubhātkṛtsnātpravṛttistu śubhe sadā /</l>\n<l>manasā karmaṇā vācā dharmo 'yaṃ dvividhaḥ smṛtaḥ // NRa_1.22 //</l>\n</lg>\n\n<lg>\n<l>narakapretatiryagbhyo dharmādasmādvimucyate /</l>\n<l>nṛṣu deveṣu cāpnoti sukhaśrirājyavistarān // NRa_1.23 //</l>\n</lg>\n\n<note><hi rend='bold'>Vaidya 298</hi></note>\n<lg>\n<l>dhyānāpramāṇārūpyaistu brahmādyasukhamaśnute /</l>\n<l>ityabhyudayadharmo 'yaṃ phalaṃ cāsya samāsataḥ // NRa_1.24 //</l>\n</lg>\n\n<lg>\n<l>naiḥśreyasaḥ punardharmaḥ sūkṣmo gambhīradarśanaḥ /</l>\n<l>bālānāṃ[aśrotravatām] uktastrāsakaro jinaiḥ // NRa_1.25 //</l>\n</lg>\n\n<lg>\n<l>nāsmyahaṃ na bhaviṣyāmi na me 'sti na bhaviṣyati /</l>\n<l>iti bālasya saṃtrāsaḥ paṇḍitasya bhayakṣayaḥ // NRa_1.26 //</l>\n</lg>\n\n<lg>\n<l>ahaṃkaraprasūteyaṃ mamakāropasaṃhitā /</l>\n<l>prajā prajāhitaikāntavādinābhihitākhilā // NRa_1.27 //</l>\n</lg>\n\n<lg>\n<l>astyahaṃ mama cāstīti mithyaitatparamārthibhiḥ /</l>\n<l>yathābhūtaparijñānānna bhavatyubhayaṃ yataḥ // NRa_1.28 //</l>\n</lg>\n\n<lg>\n<l>ahaṃkārodbhavāḥ skandhāḥ so 'haṃkāro 'nṛto 'rthataḥ /</l>\n<l>bījaṃ yasyānṛtaṃ tasya prarohaḥ satyataḥ kutaḥ // NRa_1.29 //</l>\n</lg>\n\n<lg>\n<l>skandhānasatyān dṛṣṭvaivamahaṃkāraḥ prahīyate /</l>\n<l>ahaṃkāraprahāṇācca na punaḥ skandhasaṃbhavaḥ // NRa_1.30 //</l>\n</lg>\n\n<lg>\n<l>yathādarśamupādāya(svamukhapratibimbakam /</l>\n<l>dṛśya) te nāma taccaivaṃ na kiṃcidapi tattvataḥ // NRa_1.31 //</l>\n</lg>\n\n<lg>\n<l>ahaṃkārastathā skandhānupādāyopalabhyate /</l>\n<l>na ca kaścitsa tattvena svamukhapratibimbavat // NRa_1.32 //</l>\n</lg>\n\n<lg>\n<l>yathādarśamanādāya svamukhapratibimbakam /</l>\n<l>na dṛśyate tathā skandhānanādāyāhamityapi // NRa_1.33 //</l>\n</lg>\n\n<lg>\n<l>evaṃvidhārthaśravaṇāddharmacakṣuravāptavān /</l>\n<l>āryānandaḥ svayaṃ caiva bhikṣubhyo 'bhīkṣṇamuktavān // NRa_1.34 //</l>\n</lg>\n\n<lg>\n<l>skandhagrāho yāvadasti tāvadevāhamityapi /</l>\n<l>ahaṃkāre sati punaḥ karma janma tataḥ punaḥ // NRa_1.35 //</l>\n</lg>\n\n<lg>\n<l>trivartmaitadanādyantamadhyaṃ saṃsāramaṇḍalam /</l>\n<l>alātamaṇḍalaprakhyaṃ bhramatyanyonyahetukam // NRa_1.36 //</l>\n</lg>\n\n<lg>\n<l>svaparobhayatastasya traikālyato 'pyaprāptitaḥ /</l>\n<l>ahaṃkāraḥ kṣayaṃ yāti tataḥ karma ca janma ca // NRa_1.37 //</l>\n</lg>\n\n<lg>\n<l>evaṃ hetuphalotpādaṃ paśyaṃstatkṣayameva ca /</l>\n<l>nāstitāmastitāṃ caiva naiti lokasya tattvataḥ // NRa_1.38 //</l>\n</lg>\n\n<note><hi rend='bold'>Vaidya 299</hi></note>\n<lg>\n<l>sarvaduḥkhakṣayaṃ dhama śrutvaivamaparīkṣakaḥ /</l>\n<l>saṃkampatyaparijñānādabhayasthānakātaraḥ // NRa_1.39 //</l>\n</lg>\n\n<lg>\n<l>na bhaviṣyati nirvāṇe sarvametanna te bhayam /</l>\n<l>ucyamāna ihābhāvastasya te kiṃ bhayaṃkaraḥ // NRa_1.40 //</l>\n</lg>\n\n<lg>\n<l>mokṣe nātmā na ca skandhā mokṣaścedīdṛśaḥ priyaḥ /</l>\n<l>ātmaskandhāpanayanaṃ kimihaiva tavāpriyam // NRa_1.41 //</l>\n</lg>\n\n<lg>\n<l>na cābhāvo 'pi nirvānaṃ kuta eva tasya[vāsya] bhāvatā /</l>\n<l>bhāvābhāvaparāmarśakṣayo nirvāṇamucyate // NRa_1.42 //</l>\n</lg>\n\n<lg>\n<l>samāsānnāstitādṛṣṭiḥ phalaṃ nāstīti karmaṇaḥ /</l>\n<l>apuṇyāpāyīkī caiṣā mithyādṛṣṭiriti smṛtā // NRa_1.43 //</l>\n</lg>\n\n<lg>\n<l>samāsādastitādṛṣṭiḥ phalaṃ cāstīti karmaṇām /</l>\n<l>puṇyā sugatiniṣyandā samyagdṛṣṭiriti smṛtā // NRa_1.44 //</l>\n</lg>\n\n<lg>\n<l>jñāne nāstyastitāśānteḥ pāpapuṇyavyatikramaḥ /</l>\n<l>durgateḥ sugateścāsmāt sa mokṣaḥ sabhdirucyate // NRa_1.45 //</l>\n</lg>\n\n<lg>\n<l>sahetumudayaṃ paśyan nāstitāmativartate /</l>\n<l>astitāmapi nopaiti nirodhaṃ saha hetunā // NRa_1.46 //</l>\n</lg>\n\n<lg>\n<l>prāgjātaḥ sahajātaśca heturahetuko 'rthataḥ /</l>\n<l>prajñapterapratītatvādutpatteścaiva tattvataḥ // NRa_1.47 //</l>\n</lg>\n\n<lg>\n<l>asmin satīdaṃ bhavati dīrghe hrasvaṃ yathā sati /</l>\n<l>[tasyotpādādudetīdaṃ dīpotpādādyathā] prabhā // NRa_1.48 //</l>\n</lg>\n\n<lg>\n<l>hrasve 'sati punardīrghaṃ na bhavati svabhāvataḥ /</l>\n<l>pradīpasyāpyanutpādātprabhāyā apyasaṃbhavaḥ // NRa_1.49 //</l>\n</lg>\n\n<lg>\n<l>evaṃ hetuphalotpādaṃ dṛṣṭvā nopaiti nāstikyam(nāstitām) /</l>\n<l>abhyupetyāsya lokasya yāthābhūtyaṃ prapañcajam // NRa_1.50 //</l>\n</lg>\n\n<lg>\n<l>nirodhaṃ ca prapañcotthaṃ yāthābhūtyādupāgataḥ /</l>\n<l>nopayātyastitāṃ tasmānmucyate 'dvayaniścitaḥ // NRa_1.51 //</l>\n</lg>\n\n<lg>\n<l>dūrādālokitaṃ rūpamāsannairdṛśyate sphuṭam /</l>\n<l>marīciryadi vāri syādāsannaiḥ kiṃ na dṛśyate // NRa_1.52 //</l>\n</lg>\n\n<lg>\n<l>dūrībhūtairyathābhūto loko 'yaṃ dṛśayate tathā /</l>\n<l>na dṛśyate tadāsannairanimitto marīcivat // NRa_1.53 //</l>\n</lg>\n\n<lg>\n<l>[marīcistoyasadṛśī yathā nāmbu na] cārthataḥ /</l>\n<l>skandhāstathātmasadṛśā nātmāno nāpi te 'rthataḥ // NRa_1.54 //</l>\n</lg>\n\n<note><hi rend='bold'>Vaidya 300</hi></note>\n<lg>\n<l>marīcīṃ toyamityetaditi matvāgato 'tra san /</l>\n<l>yadi nāstīti tattoyaṃ [gṛṇhīyānmūḍha eva saḥ // NRa_1.55 //</l>\n</lg>\n\n<lg>\n<l>marīcipratimaṃ lokamevamastīti gṛṇhataḥ /</l>\n<l>nāstīti cāpi moho 'yaṃ sati mohe na mucyate // NRa_1.56 //</l>\n</lg>\n\n<lg>\n<l>nāstiko durgatiṃ yātiṃ sugatiṃ yati cāstikaḥ /</l>\n<l>yathābhūtaparijñānānmokṣamadvayaniśritaḥ // NRa_1.57 //</l>\n</lg>\n\n<lg>\n<l>anicchan nāstitāstitve yathābhūtaparijñayā /</l>\n<l>nāstitāṃ labhate mohāt kasmānna labhate 'stitām // NRa_1.58 //</l>\n</lg>\n\n<lg>\n<l>syādastidūṣaṇādasya nāstitākṣipyate 'rthataḥ /</l>\n<l>nāstitādūṣaṇādeva kasmānnākṣipyate 'stitā // NRa_1.59 //</l>\n</lg>\n\n<lg>\n<l>na pratijñā na caritaṃ na cittaṃ bodhiniśrayāt /</l>\n<l>nāstikatve 'rthato yeṣāṃ kathaṃ te nāstikāḥ smṛtāḥ // NRa_1.60 //</l>\n</lg>\n\n<lg>\n<l>sasāṃkhyaulūkyanirgranthapugdalaskandhavādinam /</l>\n<l>pṛccha lokaṃ yadi vadatyastināstivyatikramam // NRa_1.61 //</l>\n</lg>\n\n<lg>\n<l>dharmayautakamityasmānnāstyastitvavyatikramam /</l>\n<l>viddhi gambhīramityuktaṃ buddhānāṃ śāsanāmṛtam // NRa_1.62 //</l>\n</lg>\n\n<lg>\n<l>vibhavaṃ naiti nāyāti na tiṣṭhatyapi ca kṣaṇam /</l>\n<l>traikālyavyativṛttātmā loka eva kuto 'rthataḥ // NRa_1.63 //</l>\n</lg>\n\n<lg>\n<l>dvayorapyāgatigatī prasthitiśca na tattvataḥ /</l>\n<l>lokaniryāṇayostasmādviśeṣaḥ ka ivārthataḥ // NRa_1.64 //</l>\n</lg>\n\n<lg>\n<l>sthiterabhāvādudayo nirodhaśca na tattvataḥ /</l>\n<l>uditaśca sthitaśceti niruddhaśca kuto 'rthataḥ // NRa_1.65 //</l>\n</lg>\n\n<lg>\n<l>kathamakṣaṇiko bhāvaḥ pariṇāmaḥ sadā yadi /</l>\n<l>nāsti cetpariṇāmaḥ syādanyathātvaṃ kuto 'rthataḥ // NRa_1.66 //</l>\n</lg>\n\n<lg>\n<l>ekadeśe kṣayādvā syāt kṣaṇikaṃ sarvaśo 'pi vā /</l>\n<l>vaiṣamyānupalabdheśca dvidhāpyetadayuktimat // NRa_1.67 //</l>\n</lg>\n\n<lg>\n<l>kṣaṇike sarvathā bhāve kutaḥ kācitpurāṇatā /</l>\n<l>sthairyādakṣaṇike cāpi kutaḥ kācitpurāṇatā // NRa_1.68 //</l>\n</lg>\n\n<lg>\n<l>yathānto 'sti kṣaṇasyaivamādirmadhyaṃ ca kalpyatām /</l>\n<l>tryātmakatvāt kṣaṇasyaivaṃ na lokasya kṣaṇaṃ sthitiḥ // NRa_1.69 //</l>\n</lg>\n\n<note><hi rend='bold'>Vaidya 301</hi></note>\n<lg>\n<l>ādimadhyāvasānāni[cintyāni kṣaṇavatpunaḥ /</l>\n<l>ādimadhyā] vasānatvaṃ na svataḥ parato 'pi vā // NRa_1.70 //</l>\n</lg>\n\n<lg>\n<l>naiko 'nekapradeśatvānnāpradeśaśca kaścan /</l>\n<l>vinaikamapi nāneko nāstitvamapi cāstitām // NRa_1.71 //</l>\n</lg>\n\n<lg>\n<l>vināśāt pratipakṣādvā syādastitvasya nāstitā /</l>\n<l>vināśaḥ pratipakṣo vā kathaṃ syādastyasaṃbhavāt // NRa_1.72 //</l>\n</lg>\n\n<lg>\n<l>nirvṛtestena lokasya nopaityūnatvamarthataḥ /</l>\n<l>antavāniti lokaśca pṛṣṭastūṣṇīṃ jino 'bhavat // NRa_1.73 //</l>\n</lg>\n\n<lg>\n<l>sarvajña iti sarvajño budhaistenaiva gamyate /</l>\n<l>yenaitaddharmagāmbhīryaṃ novācābhajane loke // NRa_1.74 //</l>\n</lg>\n\n<lg>\n<l>iti naiḥśreyaso dharmo gambhīro niṣparigrahaḥ /</l>\n<l>anālaya iti proktaḥ saṃbuddhaistatvadarśibhiḥ // NRa_1.75 //</l>\n</lg>\n\n<lg>\n<l>asmādanālayāddharmādāyalayābhiratā janāḥ /</l>\n<l>astināstyavyatikrāntā bhītā naśyantyamedhasaḥ // NRa_1.76 //</l>\n</lg>\n\n<lg>\n<l>te naṣṭā nāśayantyanyānabhayasthānabhīravaḥ /</l>\n<l>tathā kuru yathā rājān naṣṭairna vipraṇāśyase // NRa_1.77 //</l>\n</lg>\n\n<lg>\n<l>2</l>\n<l>kadalī pāṭitā yadvanniḥśeṣāvayavaiḥ saha /</l>\n<l>na kiṃcitpuruṣastadvatpāṭitaḥ saha dhātubhiḥ // NRa_2.1 //</l>\n</lg>\n\n<lg>\n<l>sarvadharmā anātmāna ityato bhāṣitaṃ jinaiḥ /</l>\n<l>dhātuṣaṭkaṃ ca taiḥ sarvaṃ nirṇitaṃ tacca nārthataḥ // NRa_2.2 //</l>\n</lg>\n\n<lg>\n<l>naivamātmā na cānātmā yāthābhūtyena labhyate /</l>\n<l>ātmānātmakṛte dṛṣṭī vavārāsmānmahāmuniḥ // NRa_2.3 //</l>\n</lg>\n\n<lg>\n<l>dṛṣṭaśrutādyaṃ muninā na satyaṃ na mṛṣoditam /</l>\n<l>pakṣāddhi pratipakṣaḥ syādubhayaṃ tacca nārthataḥ // NRa_2.4 //</l>\n</lg>\n\n<lg>\n<l>iti satyānṛtātīto loko 'yaṃ paramārthataḥ /</l>\n<l>asmādeva ca tattvena nopaityasti ca nāsti ca // NRa_2.5 //</l>\n</lg>\n\n<lg>\n<l>yaccaivaṃ sarvathā neti sarvajñastatkathaṃ vadet /</l>\n<l>sāntamityathavānantaṃ dvayaṃ vādvayameva vā // NRa_2.6 //</l>\n</lg>\n\n<lg>\n<l>asaṃkhyeyā gatā buddhāstathaiṣyantyatha sāṃpratāḥ /</l>\n<l>koṭyagraśaśca sattvāntastebhyastraikālyajo mataḥ // NRa_2.7 //</l>\n</lg>\n\n<lg>\n<l>vṛddhiheturna lokasya kṣayastrikālyasaṃbhavaḥ /</l>\n<l>sarvajñena kathaṃ tasya pūrvānto 'vyākṛtaḥ kṛtaḥ // NRa_2.8 //</l>\n</lg>\n\n<note><hi rend='bold'>Vaidya 302</hi></note>\n<lg>\n<l>etattu dharmagāmbhīya yattadguhyaṃ pṛthagjane /</l>\n<l>māyopamatvaṃ lokasya buddhānāṃ śāsanāmṛtam // NRa_2.9 //</l>\n</lg>\n\n<lg>\n<l>māyāgajasya dṛśyeta yathā janmānta eva ca /</l>\n<l>na ca kaścitsa tattvena janmāntaścaiva vidyate // NRa_2.10 //</l>\n</lg>\n\n<lg>\n<l>māyopamasya lokasya tathā janmānta eva ca /</l>\n<l>dṛśyate paramārthena na ca janmānta eva ca // NRa_2.11 //</l>\n</lg>\n\n<lg>\n<l>yathā māyāgajo naiti kutaścidyāti na kvacit /</l>\n<l>cittamohanamātratvādbhāvatvena na tiṣṭhati // NRa_2.12 //</l>\n</lg>\n\n<lg>\n<l>tathā māyopamo loko naiti yāti na kutracit /</l>\n<l>cittamohanamātratvābhdāvatvena na tiṣṭhati // NRa_2.13 //</l>\n</lg>\n\n<lg>\n<l>trakālyavyativṛttātmā loka evaṃ nu ko 'rthataḥ /</l>\n<l>yo 'sti nāstyathavāpi syādanyatra vyavahārataḥ // NRa_2.14 //</l>\n</lg>\n\n<lg>\n<l>catuṣprakāramityasmāt śānto 'nanto dvayo 'dvayaḥ /</l>\n<l>buddhena hetornānyasmādayamavyākṛtaḥ kṛtaḥ // NRa_2.15 //</l>\n</lg>\n\n<lg>\n<l>śarīrāśucitā tāvat sthūlā pratyakṣagocarā /</l>\n<l>satataṃ dṛśyamānāpi yadā citta na tiṣṭhati // NRa_2.16 //</l>\n</lg>\n\n<lg>\n<l>tadātisūkṣmo gambhīraḥ saddharmo 'yamanālayaḥ /</l>\n<l>apratyakṣaḥ kathaṃ citte sukhenāvatariṣyati // NRa_2.17 //</l>\n</lg>\n\n<lg>\n<l>saṃbudhyāsmānnivṛtto 'bhūddharmaṃ deśayituṃ muniḥ /</l>\n<l>durjñānamatigāmbhīryād jñātvā dharmamimaṃ janaiḥ // NRa_2.18 //</l>\n</lg>\n\n<lg>\n<l>vināśayati durjñāto dharmo 'yamavipaścitam /</l>\n<l>nāstitādṛṣṭisamale yasmādasminnimajjati // NRa_2.19 //</l>\n</lg>\n\n<lg>\n<l>aparo 'pyasya durjñānānmūrkhaḥ paṇḍitamānikaḥ /</l>\n<l>pratikṣepavinaṣṭātmā yātyavīcimadhomukhaḥ // NRa_2.20 //</l>\n</lg>\n\n<lg>\n<l>durbhuktena yathānnena vināśamadhigacchati /</l>\n<l>subhuktenāyurārogyaṃ balaṃ saukhyāni cāśnute // NRa_2.21 //</l>\n</lg>\n\n<lg>\n<l>durjñātena tathānena vināśamadhigacchati /</l>\n<l>samyagjñātenātra suikhaṃ bodhiṃ cāpnotyanuttarām // NRa_2.22 //</l>\n</lg>\n\n<lg>\n<l>tasmādatra pratikṣepaṃ dṛṣṭiṃ tyaktvā ca nāstikīm /</l>\n<l>samyagjñānaparaṃ yatnaṃ kuru sarvārthasiddhaye // NRa_2.23 //</l>\n</lg>\n\n<lg>\n<l>dharmasyāsyāparijñānādahaṃkāro 'nuvartate /</l>\n<l>tataḥ śubhāśubhaṃ karma tato janma śubhāśubham // NRa_2.24 //</l>\n</lg>\n\n<note><hi rend='bold'>Vaidya 303</hi></note>\n<lg>\n<l>tasmādyāvadavijñāto dharmo 'haṃkāraśātanaḥ /</l>\n<l>dānaśīlakṣamādharme tāvadādaravān bhava // NRa_2.25 //</l>\n</lg>\n\n<lg>\n<l>dharmapūrvāṇi kāryāṇi dharmamadhyāni pārthiva /</l>\n<l>sādhayan dharmaniṣṭhāni neha nāmutra sīdati // NRa_2.26 //</l>\n</lg>\n\n<lg>\n<l>dharmātkīrtiḥ sukhaṃ caiva neha bhīrna mumūrṣataḥ /</l>\n<l>paralokasukhaṃ sphītaṃ tasmāddharma sadā bhaja // NRa_2.27 //</l>\n</lg>\n\n<lg>\n<l>dharma eva parā nītirdharmālloko 'nurajyate /</l>\n<l>rañjitena hi lokena neha nāmutra vañcyate // NRa_2.28 //</l>\n</lg>\n\n<lg>\n<l>adharmeṇa tu yā nītistayā loko 'parajyate /</l>\n<l>lokoparañjanāccaiva neha nāmutra nandati // NRa_2.29 //</l>\n</lg>\n\n<lg>\n<l>parātisaṃdhānaparā kaṣṭā durgatipaddhatiḥ /</l>\n<l>anarthavidyā duṣprajñairarthavidyā kathaṃ kṛtā // NRa_2.30 //</l>\n</lg>\n\n<lg>\n<l>parātisaṃdhānaparo nītimān kathamarthataḥ /</l>\n<l>yena janmasahasrāṇi bahūnyātmaiva vañcyate // NRa_2.31 //</l>\n</lg>\n\n<lg>\n<l>riporapriyamanvicchan doṣāṃstyaktvā guṇān śraya /</l>\n<l>svahitāvāptirevam tu ripoścāpyapriyaṃ bhavet // NRa_2.32 //</l>\n</lg>\n\n<lg>\n<l>dānena priyavadyena hitenaikārthacaryayā /</l>\n<l>ebhirācara lokasya dharmasyaiva ca saṃgraham // NRa_2.33 //</l>\n</lg>\n\n<lg>\n<l>viśvāsaṃ janayatyekaṃ satyaṃ rājñāṃ yathā dṛḍham /</l>\n<l>tathaivābhūtamapyeṣāmaviśvāsakaraṃ param // NRa_2.34 //</l>\n</lg>\n\n<lg>\n<l>nāvisaṃvādavatsatyaṃ [sattve] udgatamarthataḥ /</l>\n<l>paraikāntahitaṃ satyamahitatvānmṛṣetarat // NRa_2.35 //</l>\n</lg>\n\n<lg>\n<l>doṣān pracchādayatyekastyāgo rājñāṃ yathojjvalaḥ /</l>\n<l>tathā kārpaṇyamapyeṣāṃ guṇasarvasvaghātakam // NRa_2.36 //</l>\n</lg>\n\n<lg>\n<l>upaśāntasya gāmbhīryaṃ gāmbhīryādgauravaṃ param /</l>\n<l>gauravāddīptirājñā ca tasmādupaśamaṃ bhaja // NRa_2.37 //</l>\n</lg>\n\n<lg>\n<l>ahāryabuddhiḥ prājñatvādaparapratyayaḥ sthiraḥ /</l>\n<l>nātisaṃdhīyate rājā tasmātprajñāparo bhava // NRa_2.38 //</l>\n</lg>\n\n<lg>\n<l>satyatyāgaśamaprajño caturbhadro narādhipaḥ /</l>\n<l>dharmaścaturbhadra iva stūyate devamānuṣaiḥ // NRa_2.39 //</l>\n</lg>\n\n<lg>\n<l>nigṛhyavādibhiḥ suddhaiḥ prajñākāruṇyanirmalaiḥ /</l>\n<l>sahāsīnasya satataṃ prajñā dharmaśca vardhate // NRa_2.40 //</l>\n</lg>\n\n<note><hi rend='bold'>Vaidya 304</hi></note>\n<lg>\n<l>durlabhāḥ pathyavaktāraḥ śrotārastvatidurlabhāḥ /</l>\n<l>tebhyo 'tidurlabhatamā ye pathyasyāśukāriṇaḥ // NRa_2.41 //</l>\n</lg>\n\n<lg>\n<l>pathyamapyapriyaṃ tasmājñātvā śīghraṃ samācara /</l>\n<l>pibedauṣadhamapyugramārogyāyātmavāniva // NRa_2.42 //</l>\n</lg>\n\n<lg>\n<l>jīvitārogyarājyānāṃ cintayānityatāṃ sadā /</l>\n<l>tataḥ saṃvegavān dharmamekāntena prayāsyase // NRa_2.43 //</l>\n</lg>\n\n<lg>\n<l>avaśyaṃ maraṇaṃ paśyan pāpadduḥkhaṃ mṛtasya ca /</l>\n<l>ehikena sukhenāpi na pāpaṃ kṣātumarhasi // NRa_2.44 //</l>\n</lg>\n\n<lg>\n<l>kasmiṃścedabhyaṃ dṛṣṭaṃ bhayaṃ dṛṣṭaṃ kvacitkṣaṇe /</l>\n<l>yadyekasmin samāśvāsaḥ kimekasminna te bhayam // NRa_2.45 //</l>\n</lg>\n\n<lg>\n<l>madyātparibhavo loke kāryahānirdhanakṣayaḥ /</l>\n<l>ākāryakaraṇaṃ mohāt[madyaṃ tyaja tataḥ sadā] // NRa_2.46 //</l>\n</lg>\n\n<p>...</p>\n\n<p>(Sanskrit text of 2.47-95 and 3 lost!)</p>\n\n<lg>\n<l>4</l>\n<l>adharmamanvāyyamapi prāyo rājānujīvibhiḥ /</l>\n<l>ācaran stūyate tasmāt kṛcchrādvetti kṣamākṣamam // NRa_4.1 //</l>\n</lg>\n\n<lg>\n<l>anyo 'pi tāvadyaḥ kaściddurvacaḥ kṣamamapriyam /</l>\n<l>kimu rājā mahābhaumastvaṃ mayā bhikṣuṇā satā // NRa_4.2 //</l>\n</lg>\n\n<lg>\n<l>tvatkṛtādeva tu snehājjagatāmanukampayā /</l>\n<l>ahameko vadāmi tvāṃ pathyamapyapriyaṃ bhṛśam // NRa_4.3 //</l>\n</lg>\n\n<lg>\n<l>satyaṃ ślakṣṇārthavatpathyaṃ śiṣyaḥ kāle 'nukampayā /</l>\n<l>vācya ityāha bhagavāṃstadevamabhidhīyase // NRa_4.4 //</l>\n</lg>\n\n<lg>\n<l>akrodhe satyavākye ca ślādhyamāno yadi sthitaḥ /</l>\n<l>śravyaṃ saṃparigṛṇhīyāt sattoyaṃ snāpyamānavat // NRa_4.5 //</l>\n</lg>\n\n<lg>\n<l>tasya me vadato vākyaṃ tvamihāmutra ca kṣamam /</l>\n<l>jñātvā kuru hitāyedamātmano jagato 'pi ca // NRa_4.6 //</l>\n</lg>\n\n<lg>\n<l>yācakebhyaḥ purā dānāt prāpyārthāṃścenna dāsyasi /</l>\n<l>akṛtajñatvalobhābhyāṃ nārthān punaravāpsyasi // NRa_4.7 //</l>\n</lg>\n\n<lg>\n<l>iha pathyadanaṃ loke na vahatyabhṛto bhṛtaḥ /</l>\n<l>yācakastvabhṛto 'mutra hīnaḥ śataguṇodvahaḥ // NRa_4.8 //</l>\n</lg>\n\n<lg>\n<l>udāracittaḥ satataṃ bhavodārakriyārataḥ /</l>\n<l>udārakarmaṇaḥ sarvamudāraṃ jāyate phalam // NRa_4.9 //</l>\n</lg>\n\n<note><hi rend='bold'>Vaidya 305</hi></note>\n<lg>\n<l>manorathairapi klībairanālīḍhaṃ narādhipaiḥ /</l>\n<l>kuru dharmāspadaṃ śrīmatkhyātaṃ ratnatrayāspadam // NRa_4.10 //</l>\n</lg>\n\n<lg>\n<l>sāmantarājaromāñcakaraṃ dharmāspadaṃ na yat /</l>\n<l>mṛtasyāpyapraśasyatvād rājaṃstadakṛtaṃ varam // NRa_4.11 //</l>\n</lg>\n\n<lg>\n<l>atyaudāryādudārāṇāṃ vismayotsāhavardhanam /</l>\n<l>utsāhanghaṃ ca mandānāṃ sarvasvenāpi kāraya // NRa_4.12 //</l>\n</lg>\n\n<lg>\n<l>utsṛjyāmutra gantavyaṃ sarvasvamavaśena te /</l>\n<l>dharme niyuktaṃ yātyeva purastātsarvameva tat // NRa_4.13 //</l>\n</lg>\n\n<lg>\n<l>sarvasvaṃ pūrvanṛpaternṛpasya vaśamāgatam /</l>\n<l>kiṃ pūrvakasya dharmāya sukhāya yaśase 'pi vā // NRa_4.14 //</l>\n</lg>\n\n<lg>\n<l>bhuktādarthādiha sukhaṃ dattātpāratrikaṃ sukham /</l>\n<l>abhuktādattanaṣṭatvādduḥkhameva kutaḥ sukham // NRa_4.15 //</l>\n</lg>\n\n<lg>\n<l>vinaśyan sacivairdātumasvātantryānna śakyasi /</l>\n<l>āpaticchedaniḥsnehairnavarājapriyaiṣibhiḥ // NRa_4.16 //</l>\n</lg>\n\n<lg>\n<l>sarvasvenāpyataḥ svasthaḥ śīghraṃ dharmāspadaṃ kuru /</l>\n<l>mṛtyupratyayamadhyasthaḥ pravātasthapradīpavat // NRa_4.17 //</l>\n</lg>\n\n<lg>\n<l>dharmādhikārā ye cānye pūrvarājapravarvitāḥ /</l>\n<l>devadroṇyādayaste 'pi pravartyantāṃ yathāsthitāḥ // NRa_4.18 //</l>\n</lg>\n\n<lg>\n<l>ahiṃsakaiḥ śubhācārairvratasthairatithipriyaiḥ /</l>\n<l>sarvakṣamairakalahairbhajyeraṃstaiḥ sado(dya)taiḥ // NRa_4.19 //</l>\n</lg>\n\n<lg>\n<l>andhavyādhitahīnāṅgadīnānāthavanīpakāḥ /</l>\n<l>te 'pyannapānaṃ sāmyena labherannavighaṭṭitāḥ // NRa_4.20 //</l>\n</lg>\n\n<lg>\n<l>anarthānāmapi satāṃ dhārmikāṇāmanugrahān /</l>\n<l>apyanyarājyasaṃsthānāmanurūpān pravartaya // NRa_4.21 //</l>\n</lg>\n\n<lg>\n<l>sarvadharmādhikāreṣu dharmādhikṛtamutthitam /</l>\n<l>alubdhaṃ paṇḍitaṃ dharmyaṃ kuru tesāmabādhakam // NRa_4.22 //</l>\n</lg>\n\n<lg>\n<l>nītijñān dhārmikān snigdhān śucīn bhaktānakātarān /</l>\n<l>kulīnān śīlasaṃpannān kṛtajñān sacivān kuru // NRa_4.23 //</l>\n</lg>\n\n<lg>\n<l>akṣudrāṃstyāginaḥ śūrān snigdhān saṃbhoginaḥ sthirān /</l>\n<l>kuru nityāpramattāṃśca dhārmikān daṇḍanāyakān // NRa_4.24 //</l>\n</lg>\n\n<lg>\n<l>dharmaśīlān śūcīn dakṣān kāryajñān śāstrakovidān /</l>\n<l>kṛtavṛttīn samān snigdhān vṛddhānadhikṛtān kuru // NRa_4.25 //</l>\n</lg>\n\n<note><hi rend='bold'>Vaidya 306</hi></note>\n<lg>\n<l>pratimāsaṃ ca tebhyastvaṃ sarvamāyavyayaṃ śṛṇu /</l>\n<l>śrutvā dharmādhikārādyaṃ kāryaṃ sarvaṃ svayaṃ vada // NRa_4.26 //</l>\n</lg>\n\n<lg>\n<l>dharmārthaṃ yadi te rājyaṃ na kīrtyarthaṃ na kāmataḥ /</l>\n<l>tataḥ saphalamatyarthamanarthārthamato 'nyathā // NRa_4.27 //</l>\n</lg>\n\n<lg>\n<l>parasparāmiṣībhūte loko 'smin prāyaśo nṛpa /</l>\n<l>yathā rājyaṃ ca dharmaśca bhavettava tathā śṛṇu // NRa_4.28 //</l>\n</lg>\n\n<lg>\n<l>jñānavṛddhāḥ kule jātā nyāyajñāḥ pāpabhīravaḥ /</l>\n<l>sametā bahavo nityaṃ santu te kāryadarśinaḥ // NRa_4.29 //</l>\n</lg>\n\n<lg>\n<l>daṇḍabandhaprahāradīn kuryuste nyāyato 'pi cet /</l>\n<l>kāruṇyārdraḥ sadā bhūtvā tvamanugrahavān bhava // NRa_4.30 //</l>\n</lg>\n\n<lg>\n<l>hitāyaiva tvayā cittamunnāmyaṃ sarvadehinām /</l>\n<l>kāruṇyātsatataṃ rājaṃstīvrapāpakṛtāmapi // NRa_4.31 //</l>\n</lg>\n\n<lg>\n<l>tīvrapāpeṣu hiṃsreṣu kṛpā kāryā viśeṣataḥ /</l>\n<l>ta eva hi kṛpāsthānaṃ hatātmāno mahātmanām // NRa_4.32 //</l>\n</lg>\n\n<lg>\n<l>pratyahaṃ pañcarātraṃ vā baddhān kṣīṇān vimocaya /</l>\n<l>śeṣānapi yathāyogaṃ mā kāṃścit naiva mocaya // NRa_4.33 //</l>\n</lg>\n\n<lg>\n<l>yeṣvamokṣaṇacittaṃ te jāyate teṣvasaṃvaraḥ /</l>\n<l>tasmādasaṃvarāt pāpamajasramupacīyate // NRa_4.34 //</l>\n</lg>\n\n<lg>\n<l>yāvacca na vimucyeraṃstāvatsyuḥ sukhabandhanāḥ /</l>\n<l>nāpitasnānapānānnabhaiṣajyavasanānvitāḥ // NRa_4.35 //</l>\n</lg>\n\n<lg>\n<l>apātreṣviva putreṣu pātrīkaraṇakāṅkṣayā /</l>\n<l>kāruṇyā[ttāḍanaṃ kāryaṃ na dveṣān]nārthalipsayā // NRa_4.36 //</l>\n</lg>\n\n<lg>\n<l>vimṛśya samyagvijñāya praduṣṭān ghātakānapi /</l>\n<l>ahatvā pīḍayitvā ca kuru nirviṣayān narān // NRa_4.37 //</l>\n</lg>\n\n<lg>\n<l>svatantraḥ paśya sarvaṃ ca viṣayaṃ cāracakṣuṣā /</l>\n<l>nityāpramattaḥ smṛtimān kuru kāryaṃ ca dhārmikam // NRa_4.38 //</l>\n</lg>\n\n<lg>\n<l>pradānamānasatkārairguṇasthān satataṃ bhaja /</l>\n<l>udārairanurūpaistu śeṣānapi yathāvidhi // NRa_4.39 //</l>\n</lg>\n\n<lg>\n<l>saṃmānasphītakusumaḥ saṃpradānamahāphalaḥ /</l>\n<l>rājavṛkṣaḥ kṣamācchāyaḥ sevyate bhṛtyapakṣibhiḥ // NRa_4.40 //</l>\n</lg>\n\n<lg>\n<l>tyāgaśīlamayo rājā tejasvī bhavati priyaḥ /</l>\n<l>śarkarāmodako yadvadelāmaricakarkaśaḥ // NRa_4.41 //</l>\n</lg>\n\n<note><hi rend='bold'>Vaidya 307</hi></note>\n<lg>\n<l>mātsyanyāyaśca te naivaṃ nyāyādrājyaṃ bhaviṣyati /</l>\n<l>na cānyāyo na vādharmo dharmaścaivaṃ bhaviṣyati // NRa_4.42 //</l>\n</lg>\n\n<lg>\n<l>paralokāttvayā rājyaṃ nānītaṃ nāpi neṣyasi /</l>\n<l>dharmāt prāptamato 'syārthe nādharmaṃ kartumarhasi // NRa_4.43 //</l>\n</lg>\n\n<lg>\n<l>rājyena bhāṇḍamūlyena duḥkhabhāṇḍaparaṃparām /</l>\n<l>rājan yathā nārjayasi prayatnaḥ kriyatāṃ tathā // NRa_4.44 //</l>\n</lg>\n\n<lg>\n<l>rājyena bhāṇḍamūlyena rājyabhāṇḍaparaṃparām /</l>\n<l>rājan yathā nirviśasi prayatnaḥ kriyatāṃ tathā // NRa_4.45 //</l>\n</lg>\n\n<lg>\n<l>caturdvīpamapi prāpya pṛthivīṃ cakravartinaḥ /</l>\n<l>śārīraṃ mānasaṃ caiva sukhadvayamidaṃ matam // NRa_4.46 //</l>\n</lg>\n\n<lg>\n<l>duḥkhapratikriyāmātraṃ śārīraṃ vedanāsukham /</l>\n<l>saṃjñāmayaṃ mānasaṃ tu kevalaṃ kalpanākṛtam // NRa_4.47 //</l>\n</lg>\n\n<lg>\n<l>duḥkhapratikriyāmātraṃ kalpanāmātrameva ca /</l>\n<l>lokasya sukhasarvasvaṃ vyarthametadato 'rthataḥ // NRa_4.48 //</l>\n</lg>\n\n<lg>\n<l>dvīpadeśapurāvāsapradeśasthānavāsasām /</l>\n<l>śayyānnapānahastyaśvastrīṇāṃ caikaikabhogyatā // NRa_4.49 //</l>\n</lg>\n\n<lg>\n<l>yadā ca yatra cittaṃ syāt tadānena sukhaṃ kila /</l>\n<l>śeṣāṇāmamanaskārātteṣāṃ vyarthatvamarthataḥ // NRa_4.50 //</l>\n</lg>\n\n<lg>\n<l>viṣayān pañcabhiḥ pañca cakṣurādibhirindriyaiḥ /</l>\n<l>na kalpayati cedgaṇhan nāsmātteṣu tadā sukham // NRa_4.51 //</l>\n</lg>\n\n<lg>\n<l>jānīte viṣayaṃ yaṃ yaṃ yena yenendriyeṇa ca /</l>\n<l>tadā na śeṣaiḥ śeṣāṇi vyarthānyeva yatastadā // NRa_4.52 //</l>\n</lg>\n\n<lg>\n<l>indriyairupalabdhasya viṣayasyākṛtiṃ manaḥ /</l>\n<l>upalabhya vyatītasya kalpayan manyate sukham // NRa_4.53 //</l>\n</lg>\n\n<lg>\n<l>ekamarthaṃ vijānāti yadyapyekamihendriyam /</l>\n<l>tadapyarthaṃ vinā vyarthaṃ vyartho 'rtho 'pi ca tadvinā // NRa_4.54 //</l>\n</lg>\n\n<lg>\n<l>pratītya mātāpitarau yathoktaḥ putrasaṃbhavaḥ /</l>\n<l>cakṣūrūpe pratītyaivamukto vijñānasaṃbhavaḥ // NRa_4.55 //</l>\n</lg>\n\n<lg>\n<l>atītānāgatā vyarthā viṣayāḥ sārdhamindriyaiḥ /</l>\n<l>tadudvayānatiriktatvād vyarthā ye 'pi ca sāṃpratāḥ // NRa_4.56 //</l>\n</lg>\n\n<lg>\n<l>alātacakraṃ gṛṇhāti yathā cakṣurviparyayāt /</l>\n<l>tathendriyāṇi gṛṇhanti viṣayān sāṃpratāniva // NRa_4.57 //</l>\n</lg>\n\n<note><hi rend='bold'>Vaidya 308</hi></note>\n<lg>\n<l>indriyāṇindriyāerthāśca pañcabhūtamayā matāḥ /</l>\n<l>pratisvaṃ bhūtavaiyarthyādeṣāṃ vyarthatvamarthataḥ // NRa_4.58 //</l>\n</lg>\n\n<lg>\n<l>nirindhano 'gnirbhūtānāṃ vinirbhāge prasajyate /</l>\n<l>saṃparke lakṣaṇābhāvaḥ śeṣeṣvapyeṣa nirṇayaḥ // NRa_4.59 //</l>\n</lg>\n\n<lg>\n<l>evaṃ dvidhāpi bhūtānāṃ vyarthatvātsaṃgatirvṛthā /</l>\n<l>vyarthatvātsaṃgateścaivaṃ rūpaṃ vyarthamato 'rthataḥ // NRa_4.60 //</l>\n</lg>\n\n<lg>\n<l>vijñānavedanāsaṃjñāsaṃskārāṇāṃ ca sarvaśaḥ /</l>\n<l>pratyekamātmavaiyarthyadvaiyarthyaṃ paramārthataḥ // NRa_4.61 //</l>\n</lg>\n\n<lg>\n<l>sukhābhimāno duḥkhasya pratīkāre yathārthataḥ /</l>\n<l>tathā sukhābhimāno 'pi sukhasya pratighātajaḥ // NRa_4.62 //</l>\n</lg>\n\n<lg>\n<l>sukhe saṃyogatṛṣṇaivaṃ naiḥsvābhāvyātprahīyate /</l>\n<l>duḥkhe viyogatṛṣṇā ca paśyatāṃ muktirityataḥ // NRa_4.63 //</l>\n</lg>\n\n<lg>\n<l>kaḥ paśyatīti ceccittaṃ vyahāreṇa kathyate /</l>\n<l>na hi caittaṃ vinā cittaṃ vyarthatvānna saheṣyate // NRa_4.64 //</l>\n</lg>\n\n<lg>\n<l>vyarthamevaṃ jaganmatvā yāthābhūtyānnirāspadaḥ /</l>\n<l>nirvāti nirupādāno nirupādānavanhivat // NRa_4.65 //</l>\n</lg>\n\n<lg>\n<l>bodhisattvo 'pi dṛṣṭaivaṃ saṃbodhau niyato mataḥ /</l>\n<l>kevalaṃ tasya kāruṇyādā bodherbhavasaṃtatiḥ // NRa_4.66 //</l>\n</lg>\n\n<lg>\n<l>bodhisattvasya saṃbhāro mahāyāne tathāgataiḥ /</l>\n<l>nirdiṣṭaḥ sa tu saṃmūḍhaiḥ pradviṣṭaścaiva nindyate // NRa_4.67 //</l>\n</lg>\n\n<lg>\n<l>guṇadoṣānabhijño vā doṣasaṃjñī guṇeṣu vā /</l>\n<l>athavāpi guṇadveṣī mahāyānasya nindakaḥ // NRa_4.68 //</l>\n</lg>\n\n<lg>\n<l>paropaghātino doṣān parānugrāhiṇo guṇān /</l>\n<l>jñātvocyate guṇadveṣī mahāyānasya nindakaḥ // NRa_4.69 //</l>\n</lg>\n\n<lg>\n<l>yatsvārthanirapekṣatvāt parārthaikarasapriyam /</l>\n<l>guṇākaraṃ mahāyānaṃ taddviṣī tena dahyate // NRa_4.70 //</l>\n</lg>\n\n<lg>\n<l>śrāddho 'pi durgṛhītena dviṣyāt kruddho 'thavetaraḥ /</l>\n<l>śrāddho 'pi dagdha ityuktaḥ kā cintā dveṣābandhure // NRa_4.71 //</l>\n</lg>\n\n<lg>\n<l>viṣeṇāpi viṣaṃ hanyādyathaivoktaṃ cikitsakaiḥ /</l>\n<l>duḥkhenāpyahitaṃ hanyādityukte kiṃ virudhyate // NRa_4.72 //</l>\n</lg>\n\n<lg>\n<l>manaḥpūrvaṃgamā dharmā manaḥśreṣṭhā iti śruteḥ /</l>\n<l>hitaṃ hitamanāḥ kurvan duḥkhenāpyahitaṃ katham // NRa_4.73 //</l>\n</lg>\n\n<note><hi rend='bold'>Vaidya 309</hi></note>\n<lg>\n<l>duḥkhamapyāyatīpathyaṃ kāryaṃ kimu sukhaṃ hitam /</l>\n<l>ātmanaśca pareṣāṃ ca dharma eṣā sanātanaḥ // NRa_4.74 //</l>\n</lg>\n\n<lg>\n<l>mātrāsukhaparityāgāt paścāccedvipulaṃ sukham /</l>\n<l>tyajenmātrāsukhaṃ dhīraḥ saṃpaśyan vipulaṃ sukham // NRa_4.75 //</l>\n</lg>\n\n<lg>\n<l>na mṛśyate ca yadyetat kaṭubhaiṣajyadāyinaḥ /</l>\n<l>tataścikitsakādyāśca hatā naivaṃ ca yujyate // NRa_4.76 //</l>\n</lg>\n\n<lg>\n<l>apathyamapi yaddṛṣṭaṃ tatpathyaṃ paṇḍitaiḥ kvacit /</l>\n<l>utsargaścāpavādaśca sarvaśāstreṣu śasyate // NRa_4.77 //</l>\n</lg>\n\n<lg>\n<l>karuṇāpūrvakāḥ sarve niṣyandā jñānanirmalāḥ /</l>\n<l>uktā yatra mahāyāne kastannindetsacetanaḥ // NRa_4.78 //</l>\n</lg>\n\n<lg>\n<l>atyaudāryātigāmbhīryādviṣaṇṇairakṛtātmabhiḥ /</l>\n<l>nindyate 'dya mahāyānaṃ mohāt svaparavairibhiḥ // NRa_4.79 //</l>\n</lg>\n\n<lg>\n<l>dānaśīlakṣamāvīryadhyānaprajñākṛpātmakam /</l>\n<l>mahāyānamatastasmin kasmāddurbhāṣitaṃ vacaḥ // NRa_4.80 //</l>\n</lg>\n\n<lg>\n<l>parārtho dānaśīlābhyāṃ kṣāntyā vīryeṇa cātmanaḥ /</l>\n<l>dhyānaṃ prajñā ca mokṣāya mahāyānārthasaṃgrahaḥ // NRa_4.81 //</l>\n</lg>\n\n<lg>\n<l>parā[tmahita]mokṣārthāḥ saṃkṣepādbuddhaśāsanam /</l>\n<l>te ṣaṭpāramitāgarbhāstasmād bauddhamidaṃ vacaḥ // NRa_4.82 //</l>\n</lg>\n\n<lg>\n<l>puṇyajñānamayo yatra buddhairbodhermahāpathaḥ /</l>\n<l>deśitastanmahāyānamajñānādvai na dṛśyate // NRa_4.83 //</l>\n</lg>\n\n<lg>\n<l>khamivācintyaguṇatvādukto 'cintyaguṇo jinaḥ /</l>\n<l>mahāyāne yato buddhamāhātmyaṃ kṣamyatāmidam // NRa_4.84 //</l>\n</lg>\n\n<lg>\n<l>āryaśāradvatasyāpi śīlamātre 'pyagocaraḥ /</l>\n<l>yasmāt tadbuddhamāhātmyamacintyaṃ kiṃ na mṛṣyate // NRa_4.85 //</l>\n</lg>\n\n<lg>\n<l>anutpādo mahāyāne paresāṃ śūnyatā kṣayaḥ /</l>\n<l>kṣayānutpādayośrcaikyamarthataḥ kṣamyatāṃ yataḥ // NRa_4.86 //</l>\n</lg>\n\n<lg>\n<l>śūnyatā buddhamāhātmyamevaṃ yuktyānupaśyatām /</l>\n<l>mahāyānetaroktāni na sameyuḥ kathaṃ satām // NRa_4.87 //</l>\n</lg>\n\n<lg>\n<l>tathāgatābhisaṃdhyoktānyasukhaṃ jñātumityataḥ /</l>\n<l>ekayānatriyānoktādātmā rakṣya upekṣayā // NRa_4.88 //</l>\n</lg>\n\n<lg>\n<l>upekṣayā hi nāpuṇyaṃ dvesātpāpaṃ kutaḥ śubham /</l>\n<l>mahāyāne yato dveṣo nātmakāmaiḥ kṛto 'rhati // NRa_4.89 //</l>\n</lg>\n\n<note><hi rend='bold'>Vaidya 310</hi></note>\n<lg>\n<l>na bodhisattvapraṇidhirna caryāpariṇāmanā /</l>\n<l>uktāḥ śrāvakayāne 'smādbodhisattvaḥ kutastataḥ // NRa_4.90 //</l>\n</lg>\n\n<lg>\n<l>adhiṣṭhānāni noktāni bodhisattvasya bodhaye /</l>\n<l>buddhairanyatpramāṇaṃ ca ko 'sminnarthe jinādhikaḥ // NRa_4.91 //</l>\n</lg>\n\n<lg>\n<l>adhiṣṭhānāryasatyārthabodhipakṣopasaṃhitāt /</l>\n<l>mārgācchāvakasāmānyādbauddhaṃ kenādhikaṃ phalam // NRa_4.92 //</l>\n</lg>\n\n<lg>\n<l>bodhicaryāpratiṣṭhārtha na sūtre bhāṣitaṃ vacaḥ /</l>\n<l>bhāṣitaṃ ca mahāyāne grāhyamasmādvicakṣaṇaiḥ // NRa_4.93 //</l>\n</lg>\n\n<lg>\n<l>yathaiva vaiyākaraṇo mātṛkāmapi pāṭhayet /</l>\n<l>buddho 'vadattathā dharmaṃ vineyānāṃ yathākṣamam // NRa_4.94 //</l>\n</lg>\n\n<lg>\n<l>keṣāṃcidavadaddharmaṃ pāpebhyo vinivṛttaye /</l>\n<l>keṣāṃcitpuṇyasiddhayarthaṃ keṣāṃcidū dvayaniśritam // NRa_4.95 //</l>\n</lg>\n\n<lg>\n<l>dvayāniśritamekeṣāṃ gambhīraṃ bhīrubhīṣaṇam /</l>\n<l>śūnyatākaruṇāgarbhamekeṣāṃ bodhisādhanam // NRa_4.96 //</l>\n</lg>\n\n<lg>\n<l>iti sadbhirmahāyāne kartavyaḥ pratighakṣayaḥ /</l>\n<l>prasādaścādhikaḥ kāryaḥ samyaksaṃbodhisiddhaye // NRa_4.97 //</l>\n</lg>\n\n<lg>\n<l>mahāyānaprasādena taduktācaraṇena ca /</l>\n<l>prāpyate 'nuttarā bodhiḥ sarvasaukhyāni cāntarā // NRa_4.98 //</l>\n</lg>\n\n<lg>\n<l>dānaṃ śīlaṃ kṣamā satyaṃ gṛhasthasya viśeṣataḥ /</l>\n<l>dharma uktaḥ kṛpāgarbhaḥ sa sātmīkriyatāṃ dṛḍham // NRa_4.99 //</l>\n</lg>\n\n<lg>\n<l>atha lokasya vaidharmyādrājyaṃ dharmeṇa duṣkaram /</l>\n<l>tato dharmayaśorthaṃ te pravrajyādhigamaḥ kṣamaḥ // NRa_4.100 //</l>\n</lg>\n\n<p>ratnāvalyāṃ rājavṛttopadeśo nāma caturthaḥ paricchedaḥ //</p>\n\n  </body>\n\n"
}