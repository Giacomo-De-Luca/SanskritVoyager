{
  "title": "sa_nāgārjuna-mūlamadhyamakakārikā",
  "body": "<body xmlns='http://www.tei-c.org/ns/1.0'>\n    <div>\n<lg>\n<l>na svato nāpi parato na dvābhyāṃ nāpy ahetutaḥ /</l>\n<l>utpannā jātu vidyante bhāvāḥ kva cana ke cana // MMK_1.1 //</l>\n</lg>\n\n<lg>\n<l>catvāraḥ pratyayā hetur ārambaṇam anantaram /</l>\n<l>tathaivādhipateyaṃ ca pratyayo nāsti pañcamaḥ // MMK_1.2 //</l>\n</lg>\n\n<lg>\n<l>na hi svabhāvo bhāvānāṃ pratyayādiṣu vidyate /</l>\n<l>avidyamāne svabhāve parabhāvo na vidyate // MMK_1.3 //</l>\n</lg>\n\n<lg>\n<l>kriyā na pratyayavatī nāpratyayavatī kriyā /</l>\n<l>pratyayā nākriyāvantaḥ kriyāvantaś ca santy uta // MMK_1.4 //</l>\n</lg>\n\n<lg>\n<l>utpadyate pratītyemān itīme pratyayāḥ kila /</l>\n<l>yāvan notpadyata ime tāvan nāpratyayāḥ katham // MMK_1.5 //</l>\n</lg>\n\n<lg>\n<l>naivāsato naiva sataḥ pratyayo 'rthasya yujyate /</l>\n<l>asataḥ pratyayaḥ kasya sataś ca pratyayena kim // MMK_1.6 //</l>\n</lg>\n\n<lg>\n<l>na san nāsan na sad asan dharmo nirvartate yadā /</l>\n<l>kathaṃ nirvartako hetur evaṃ sati hi yujyate // MMK_1.7 //</l>\n</lg>\n\n<lg>\n<l>anārambaṇa evāyaṃ san dharma upadiśyate /</l>\n<l>athānārambaṇe dharme kuta ārambaṇaṃ punaḥ // MMK_1.8 //</l>\n</lg>\n\n<lg>\n<l>anutpanneṣu dharmeṣu nirodho nopapadyate /</l>\n<l>nānantaram ato yuktaṃ niruddhe pratyayaś ca kaḥ // MMK_1.9 //</l>\n</lg>\n\n<lg>\n<l>bhāvānāṃ niḥsvabhāvānāṃ na sattā vidyate yataḥ /</l>\n<l>satīdam asmin bhavatīty etan naivopapadyate // MMK_1.10 //</l>\n</lg>\n\n<lg>\n<l>na ca vyastasamasteṣu pratyayeṣvasti tat phalam /</l>\n<l>pratyayebhyaḥ kathaṃ tac ca bhaven na pratyayeṣu yat // MMK_1.11 //</l>\n</lg>\n\n<lg>\n<l>athāsad api tat tebhyaḥ pratyayebhyaḥ pravartate /</l>\n<l>apratyayebhyo 'pi kasmān nābhipravartate phalam // MMK_1.12 //</l>\n</lg>\n\n<lg>\n<l>phalaṃ ca pratyayamayaṃ pratyayāścāsvayaṃmayāḥ /</l>\n<l>phalamasvamayebhyo yattatpratyayamayaṃ katham // MMK_1.13 //</l>\n</lg>\n\n<lg>\n<l>tasmān na pratyayamayaṃ nāpratyayamayaṃ phalam /</l>\n<l>saṃvidyate phalābhāvāt pratyayāpratyayāḥ kutaḥ // MMK_1.14 //</l>\n</lg>\n\n</div>\n<div>\n\n<lg>\n<l>gataṃ na gamyate tāvad agataṃ naiva gamyate /</l>\n<l>gatāgatavinirmuktaṃ gamyamānaṃ na gamyate // MMK_2.1 //</l>\n</lg>\n\n<lg>\n<l>ceṣṭā yatra gatis tatra gamyamāne ca sā yataḥ /</l>\n<l>na gate nāgate ceṣṭā gamyamāne gatis tataḥ // MMK_2.2 //</l>\n</lg>\n\n<lg>\n<l>gamyamānasya gamanaṃ kathaṃ nāmopapatsyate /</l>\n<l>gamyamānaṃ vigamanaṃ yadā naivopapadyate // MMK_2.3 //</l>\n</lg>\n\n<lg>\n<l>gamyamānasya gamanaṃ yasya tasya prasajyate /</l>\n<l>ṛte gater gamyamānaṃ gamyamānaṃ hi gamyate // MMK_2.4 //</l>\n</lg>\n\n<lg>\n<l>gamyamānasya gamane prasaktaṃ gamanadvayam /</l>\n<l>yena tad gamyamānaṃ ca yac cātra gamanaṃ punaḥ // MMK_2.5 //</l>\n</lg>\n\n<lg>\n<l>dvau gantārau prasajyete prasakte gamanadvaye /</l>\n<l>gantāraṃ hi tiraskṛtya gamanaṃ nopapadyate // MMK_2.6 //</l>\n</lg>\n\n<lg>\n<l>gantāraṃ cet tiraskṛtya gamanaṃ nopapadyate /</l>\n<l>gamane 'sati gantātha kuta eva bhaviṣyati // MMK_2.7 //</l>\n</lg>\n\n<lg>\n<l>gantā na gacchati tāvad agantā naiva gacchati /</l>\n<l>anyo gantur agantuś ca kas tṛtīyo 'tha gacchati // MMK_2.8 //</l>\n</lg>\n\n<lg>\n<l>gantā tāvad gacchatīti katham evopapatsyate /</l>\n<l>gamanena vinā gantā yadā naivopapadyate // MMK_2.9 //</l>\n</lg>\n\n<lg>\n<l>pakṣo gantā gacchatīti yasya tasya prasajyate /</l>\n<l>gamanena vinā gantā gantur gamanam icchataḥ // MMK_2.10 //</l>\n</lg>\n\n<lg>\n<l>gamane dve prasajyete gantā yadyuta gacchati /</l>\n<l>ganteti cājyate yena gantā san yac ca gacchati // MMK_2.11 //</l>\n</lg>\n\n<lg>\n<l>gate nārabhyate gantuṃ gantuṃ nārabhyate 'gate /</l>\n<l>nārabhyate gamyamāne gantum ārabhyate kuha // MMK_2.12 //</l>\n</lg>\n\n<lg>\n<l>na pūrvaṃ gamanārambhād gamyamānaṃ na vā gatam /</l>\n<l>yatrārabhyeta gamanam agate gamanaṃ kutaḥ // MMK_2.13 //</l>\n</lg>\n\n<lg>\n<l>gataṃ kiṃ gamyamānaṃ kim agataṃ kiṃ vikalpyate /</l>\n<l>adṛśyamāna ārambhe gamanasyaiva sarvathā // MMK_2.14 //</l>\n</lg>\n\n<lg>\n<l>gantā na tiṣṭhati tāvad agantā naiva tiṣṭhati /</l>\n<l>anyo gantur agantuś ca kas tṛtīyo 'tha tiṣṭhati // MMK_2.15 //</l>\n</lg>\n\n<lg>\n<l>gantā tāvat tiṣṭhatīti katham evopapatsyate /</l>\n<l>gamanena vinā gantā yadā naivopapadyate // MMK_2.16 //</l>\n</lg>\n\n<lg>\n<l>na tiṣṭhati gamyamānān na gatān nāgatād api /</l>\n<l>gamanaṃ saṃpravṛttiś ca nivṛttiś ca gateḥ samā // MMK_2.17 //</l>\n</lg>\n\n<lg>\n<l>yad eva gamanaṃ gantā sa eveti na yujyate /</l>\n<l>anya eva punar gantā gater iti na yujyate // MMK_2.18 //</l>\n</lg>\n\n<lg>\n<l>yad eva gamanaṃ gantā sa eva hi bhaved yadi /</l>\n<l>ekībhāvaḥ prasajyeta kartuḥ karmaṇa eva ca // MMK_2.19 //</l>\n</lg>\n\n<lg>\n<l>anya eva punar gantā gater yadi vikalpyate /</l>\n<l>gamanaṃ syād ṛte gantur gantā syād gamanād ṛte // MMK_2.20 //</l>\n</lg>\n\n<lg>\n<l>ekībhāvena vā siddhir nānābhāvena vā yayoḥ /</l>\n<l>na vidyate tayoḥ siddhiḥ kathaṃ nu khalu vidyate // MMK_2.21 //</l>\n</lg>\n\n<lg>\n<l>gatyā yayājyate gantā gatiṃ tāṃ sa na gacchati /</l>\n<l>yasmān na gatipūrvo 'sti kaścid kiṃcid dhi gacchati // MMK_2.22 //</l>\n</lg>\n\n<lg>\n<l>gatyā yayājyate gantā tato 'nyāṃ sa na gacchati /</l>\n<l>gatī dve nopapadyete yasmād eke tu gantari // MMK_2.23 //</l>\n</lg>\n\n<lg>\n<l>sadbhūto gamanaṃ gantā triprakāraṃ na gacchati /</l>\n<l>nāsadbhūto 'pi gamanaṃ triprakāraṃ sa gacchati // MMK_2.24 //</l>\n</lg>\n\n<lg>\n<l>gamanaṃ sadasadbhūtaḥ triprakāraṃ na gacchati /</l>\n<l>tasmād gatiś ca gantā ca gantavyaṃ ca na vidyate // MMK_2.25 //</l>\n</lg>\n\n</div>\n<div>\n\n<lg>\n<l>darśanaṃ śravaṇaṃ ghrāṇaṃ rasanaṃ sparśanaṃ manaḥ /</l>\n<l>indriyāṇi ṣaḍ eteṣāṃ draṣṭavyādīni gocaraḥ // MMK_3.1 //</l>\n</lg>\n\n<lg>\n<l>svam ātmānaṃ darśanaṃ hi tat tam eva na paśyati /</l>\n<l>na paśyati yad ātmānaṃ kathaṃ drakṣyati tat parān // MMK_3.2 //</l>\n</lg>\n\n<lg>\n<l>na paryāpto 'gnidṛṣṭānto darśanasya prasiddhaye /</l>\n<l>sadarśanaḥ sa pratyukto gamyamānagatāgataiḥ // MMK_3.3 //</l>\n</lg>\n\n<lg>\n<l>nāpaśyamānaṃ bhavati yadā kiṃ cana darśanam /</l>\n<l>darśanaṃ paśyatīty evaṃ katham etat tu yujyate // MMK_3.4 //</l>\n</lg>\n\n<lg>\n<l>paśyati darśanaṃ naiva naiva paśyaty adarśanam /</l>\n<l>vyākhyāto darśanenaiva draṣṭā cāpy avagamyatām // MMK_3.5 //</l>\n</lg>\n\n<lg>\n<l>draṣṭā nāsty atiraskṛtya tiraskṛtya ca darśanam /</l>\n<l>draṣṭavyaṃ darśanaṃ caiva draṣṭary asati te kutaḥ // MMK_3.6 //</l>\n</lg>\n\n<lg>\n<l>pratītya mātāpitarau yathoktaḥ putrasaṃbhavaḥ /</l>\n<l>cakṣūrūpe pratītyaivamukto vijñānasaṃbhavaḥ // MMK_3.7 //</l>\n</lg>\n\n<lg>\n<l>draṣṭavyadarśanābhāvād vijñānādicatuṣṭayam /</l>\n<l>nāstīty upādānādīni bhaviṣyanti punaḥ katham // MMK_3.8 //</l>\n</lg>\n\n<lg>\n<l>vyākhyātaṃ śravaṇaṃ ghrāṇaṃ rasanaṃ sparśanaṃ manaḥ /</l>\n<l>darśanenaiva jānīyāc chrotṛśrotavyakādi ca // MMK_3.9 //</l>\n</lg>\n\n</div>\n<div>\n\n<lg>\n<l>rūpakāraṇanirmuktaṃ na rūpam upalabhyate /</l>\n<l>rūpeṇāpi na nirmuktaṃ dṛśyate rūpakāraṇam // MMK_4.1 //</l>\n</lg>\n\n<lg>\n<l>rūpakāraṇanirmukte rūpe rūpaṃ prasajyate /</l>\n<l>āhetukaṃ na cāsty arthaḥ kaścid āhetukaḥ kva cit // MMK_4.2 //</l>\n</lg>\n\n<lg>\n<l>rūpeṇa tu vinirmuktaṃ yadi syād rūpakāraṇam /</l>\n<l>akāryakaṃ kāraṇaṃ syād nāsty akāryaṃ ca kāraṇam // MMK_4.3 //</l>\n</lg>\n\n<lg>\n<l>rūpe saty eva rūpasya kāraṇaṃ nopapadyate /</l>\n<l>rūpe 'saty eva rūpasya kāraṇaṃ nopapadyate // MMK_4.4 //</l>\n</lg>\n\n<lg>\n<l>niṣkāraṇaṃ punā rūpaṃ naiva naivopapadyate /</l>\n<l>tasmād rūpagatān kāṃścin na vikalpān vikalpayet // MMK_4.5 //</l>\n</lg>\n\n<lg>\n<l>na kāraṇasya sadṛśaṃ kāryam ity upapadyate /</l>\n<l>na kāraṇasyāsadṛśaṃ kāryam ity upapadyate // MMK_4.6 //</l>\n</lg>\n\n<lg>\n<l>vedanācittasaṃjñānāṃ saṃskārāṇāṃ ca sarvaśaḥ /</l>\n<l>sarveṣām eva bhāvānāṃ rūpeṇaiva samaḥ kramaḥ // MMK_4.7 //</l>\n</lg>\n\n<lg>\n<l>vigrahe yaḥ parīhāraṃ kṛte śūnyatayā vadet /</l>\n<l>sarvaṃ tasyāparihṛtaṃ samaṃ sādhyena jāyate // MMK_4.8 //</l>\n</lg>\n\n<lg>\n<l>vyākhyāne ya upālambhaṃ kṛte śūnyatayā vadet /</l>\n<l>sarvaṃ tasyānupālabdhaṃ samaṃ sādhyena jāyate // MMK_4.9 //</l>\n</lg>\n\n</div>\n<div>\n\n<lg>\n<l>nākāśaṃ vidyate kiṃcit pūrvam ākāśalakṣaṇāt /</l>\n<l>alakṣaṇaṃ prasajyeta syāt pūrvaṃ yadi lakṣaṇāt // MMK_5.1 //</l>\n</lg>\n\n<lg>\n<l>alakṣaṇo na kaścic ca bhāvaḥ saṃvidyate kva cit /</l>\n<l>asaty alakṣaṇe bhāve kramatāṃ kuha lakṣaṇam // MMK_5.2 //</l>\n</lg>\n\n<lg>\n<l>nālakṣaṇe lakṣaṇasya pravṛttir na salakṣaṇe /</l>\n<l>salakṣaṇālakṣaṇābhyāṃ nāpy anyatra pravartate // MMK_5.3 //</l>\n</lg>\n\n<lg>\n<l>lakṣaṇāsaṃpravṛttau ca na lakṣyam upapadyate /</l>\n<l>lakṣyasyānupapattau ca lakṣaṇasyāpy asaṃbhavaḥ // MMK_5.4 //</l>\n</lg>\n\n<lg>\n<l>tasmān na vidyate lakṣyaṃ lakṣaṇaṃ naiva vidyate /</l>\n<l>lakṣyalakṣaṇanirmukto naiva bhāvo 'pi vidyate // MMK_5.5 //</l>\n</lg>\n\n<lg>\n<l>avidyamāne bhāve ca kasyābhāvo bhaviṣyati /</l>\n<l>bhāvābhāvavidharmā ca bhāvābhāvāv avaiti kaḥ // MMK_5.6 //</l>\n</lg>\n\n<lg>\n<l>tasmānna bhāvo nābhāvo na lakṣyaṃ nāpi lakṣaṇam /</l>\n<l>ākāśam ākāśasamā dhātavaḥ pañca ye 'pare // MMK_5.7 //</l>\n</lg>\n\n<lg>\n<l>astitvaṃ ye tu paśyanti nāstitvaṃ cālpabuddhayaḥ /</l>\n<l>bhāvānāṃ te na paśyanti draṣṭavyopaśamaṃ śivam // MMK_5.8 //</l>\n</lg>\n\n</div>\n<div>\n\n<lg>\n<l>rāgād yadi bhavet pūrvaṃ rakto rāgatiraskṛtaḥ /</l>\n<l>taṃ pratītya bhaved rāgo rakte rāgo bhavet sati // MMK_6.1 //</l>\n</lg>\n\n<lg>\n<l>rakte 'sati punā rāgaḥ kuta eva bhaviṣyati /</l>\n<l>sati vāsati vā rāge rakte 'py eṣa samaḥ kramaḥ // MMK_6.2 //</l>\n</lg>\n\n<lg>\n<l>sahaiva punar udbhūtir na yuktā rāgaraktayoḥ /</l>\n<l>bhavetāṃ rāgaraktau hi nirapekṣau parasparam // MMK_6.3 //</l>\n</lg>\n\n<lg>\n<l>naikatve sahabhāvo 'sti na tenaiva hi tat saha /</l>\n<l>pṛthaktve sahabhāvo 'tha kuta eva bhaviṣyati // MMK_6.4 //</l>\n</lg>\n\n<lg>\n<l>ekatve sahabhāvaś cet syāt sahāyaṃ vināpi saḥ /</l>\n<l>pṛthaktve sahabhāvaś cet syāt sahāyaṃ vināpi saḥ // MMK_6.5 //</l>\n</lg>\n\n<lg>\n<l>pṛthaktve sahabhāvaś ca yadi kiṃ rāgaraktayoḥ /</l>\n<l>siddhaḥ pṛthakpṛthagbhāvaḥ sahabhāvo yatas tayoḥ // MMK_6.6 //</l>\n</lg>\n\n<lg>\n<l>siddhaḥ pṛthakpṛthagbhāvo yadi vā rāgaraktayoḥ /</l>\n<l>sahabhāvaṃ kimartham tu parikalpayase tayoḥ // MMK_6.7 //</l>\n</lg>\n\n<lg>\n<l>pṛthag na sidhyatīty evaṃ sahabhāvaṃ vikāṅkṣasi /</l>\n<l>sahabhāvaprasiddhyarthaṃ pṛthaktvaṃ bhūya icchasi // MMK_6.8 //</l>\n</lg>\n\n<lg>\n<l>pṛthagbhāvāprasiddheś ca sahabhāvo na sidhyati /</l>\n<l>katamasmin pṛthagbhāve sahabhāvaṃ satīcchasi // MMK_6.9 //</l>\n</lg>\n\n<lg>\n<l>evaṃ raktena rāgasya siddhir na saha nāsaha /</l>\n<l>rāgavat sarvadharmāṇāṃ siddhir na saha nāsaha // MMK_6.10 //</l>\n</lg>\n\n</div>\n<div>\n\n<lg>\n<l>yadi saṃskṛta utpādas tatra yuktā trilakṣaṇī /</l>\n<l>athāsaṃskṛta utpādaḥ kathaṃ saṃskṛtalakṣaṇam // MMK_7.1 //</l>\n</lg>\n\n<lg>\n<l>utpādādyās trayo vyastā nālaṃ lakṣaṇakarmaṇi /</l>\n<l>saṃskṛtasya samastāḥ syur ekatra katham ekadā // MMK_7.2 //</l>\n</lg>\n\n<lg>\n<l>utpādasthitibhaṅgānām anyat saṃskṛtalakṣaṇam /</l>\n<l>asti ced anavasthaivaṃ nāsti cet te na saṃskṛtāḥ // MMK_7.3 //</l>\n</lg>\n\n<lg>\n<l>utpādotpāda utpādo mūlotpādasya kevalam /</l>\n<l>utpādotpādam utpādo maulo janayate punaḥ // MMK_7.4 //</l>\n</lg>\n\n<lg>\n<l>utpādotpāda utpādo mūlotpādasya te yadi /</l>\n<l>maulenājanitas taṃ te sa kathaṃ janayiṣyati // MMK_7.5 //</l>\n</lg>\n\n<lg>\n<l>sa te maulena janito maulaṃ janayate yadi /</l>\n<l>maulaḥ sa tenājanitas tam utpādayate katham // MMK_7.6 //</l>\n</lg>\n\n<lg>\n<l>ayam utpādyamānas te kāmam utpādayed imam /</l>\n<l>yadīmam utpādayitum ajātaḥ śaknuyād ayam // MMK_7.7 //</l>\n</lg>\n\n<lg>\n<l>pradīpaḥ svaparātmānau saṃprakāśayate yathā /</l>\n<l>utpādaḥ svaparātmānāv ubhāv utpādayet tathā // MMK_7.8 //</l>\n</lg>\n\n<lg>\n<l>pradīpe nāndhakāro 'sti yatra cāsau pratiṣṭhitaḥ /</l>\n<l>kiṃ prakāśayate dīpaḥ prakāśo hi tamovadhaḥ // MMK_7.9 //</l>\n</lg>\n\n<lg>\n<l>katham utpadyamānena pradīpena tamo hatam /</l>\n<l>notpadyamāno hi tamaḥ pradīpaḥ prāpnute yadā // MMK_7.10 //</l>\n</lg>\n\n<lg>\n<l>aprāpyaiva pradīpena yadi vā nihataṃ tamaḥ /</l>\n<l>ihasthaḥ sarvalokasthaṃ sa tamo nihaniṣyati // MMK_7.11 //</l>\n</lg>\n\n<lg>\n<l>pradīpaḥ svaparātmānau saṃprakāśayate yadi /</l>\n<l>tamo 'pi svaparātmānau chādayiṣyaty asaṃśayam // MMK_7.12 //</l>\n</lg>\n\n<lg>\n<l>anutpanno 'yam utpādaḥ svātmānaṃ janayet katham /</l>\n<l>athotpanno janayate jāte kiṃ janyate punaḥ // MMK_7.13 //</l>\n</lg>\n\n<lg>\n<l>notpadyamānaṃ notpannaṃ nānutpannaṃ kathaṃ cana /</l>\n<l>utpadyate tad ākhyātaṃ gamyamānagatāgataiḥ // MMK_7.14 //</l>\n</lg>\n\n<lg>\n<l>utpadyamānam utpattāv idaṃ na kramate yadā /</l>\n<l>katham utpadyamānaṃ tu pratītyotpattim ucyate // MMK_7.15 //</l>\n</lg>\n\n<lg>\n<l>pratītya yad yad bhavati tat tac chāntaṃ svabhāvataḥ /</l>\n<l>tasmād utpadyamānaṃ ca śāntam utpattir eva ca // MMK_7.16 //</l>\n</lg>\n\n<lg>\n<l>yadi kaścid anutpanno bhāvaḥ saṃvidyate kva cit /</l>\n<l>utpadyeta sa kiṃ tasmin bhāva utpadyate 'sati // MMK_7.17 //</l>\n</lg>\n\n<lg>\n<l>utpadyamānam utpādo yadi cotpādayaty ayam /</l>\n<l>utpādayet tam utpādam utpādaḥ katamaḥ punaḥ // MMK_7.18 //</l>\n</lg>\n\n<lg>\n<l>anya utpādayaty enaṃ yady utpādo 'navasthitiḥ /</l>\n<l>athānutpāda utpannaḥ sarvam utpadyatāṃ tathā // MMK_7.19 //</l>\n</lg>\n\n<lg>\n<l>sataś ca tāvad utpattir asataś ca na yujyate /</l>\n<l>na sataś cāsataś ceti pūrvam evopapāditam // MMK_7.20 //</l>\n</lg>\n\n<lg>\n<l>nirudhyamānasyotpattir na bhāvasyopapadyate /</l>\n<l>yaś cānirudhyamānas tu sa bhāvo nopapadyate // MMK_7.21 //</l>\n</lg>\n\n<lg>\n<l>nāsthitas tiṣṭhate bhāvaḥ sthito bhāvo na tiṣṭhati /</l>\n<l>na tiṣṭhate tiṣṭhamānaḥ ko 'nutpannaś ca tiṣṭhati // MMK_7.22 //</l>\n</lg>\n\n<lg>\n<l>sthitir nirudhyamānasya na bhāvasyopapadyate /</l>\n<l>yaś cānirudhyamānas tu sa bhāvo nopapadyate // MMK_7.23 //</l>\n</lg>\n\n<lg>\n<l>jarāmaraṇadharmeṣu sarvabhāveṣu sarvadā /</l>\n<l>tiṣṭhanti katame bhāvā ye jarāmaraṇaṃ vinā // MMK_7.24 //</l>\n</lg>\n\n<lg>\n<l>sthityānyayā sthiteḥ sthānaṃ tayaiva ca na yujyate /</l>\n<l>utpādasya yathotpādo nātmanā na parātmanā // MMK_7.25 //</l>\n</lg>\n\n<lg>\n<l>nirudhyate nāniruddhaṃ na niruddhaṃ nirudhyate /</l>\n<l>tathā nirudhyamānaṃ ca kim ajātaṃ nirudhyate // MMK_7.26 //</l>\n</lg>\n\n<lg>\n<l>sthitasya tāvad bhāvasya nirodho nopapadyate /</l>\n<l>nāsthitasyāpi bhāvasya nirodha upapadyate // MMK_7.27 //</l>\n</lg>\n\n<lg>\n<l>tayaivāvasthayāvasthā na hi saiva nirudhyate /</l>\n<l>anyayāvasthayāvasthā na cānyaiva nirudhyate // MMK_7.28 //</l>\n</lg>\n\n<lg>\n<l>yadaiva sarvadharmāṇām utpādo nopapadyate /</l>\n<l>tadaivaṃ sarvadharmāṇāṃ nirodho nopapadyate // MMK_7.29 //</l>\n</lg>\n\n<lg>\n<l>sataś ca tāvad bhāvasya nirodho nopapadyate /</l>\n<l>ekatve na hi bhāvaś ca nābhāvaś copapadyate // MMK_7.30 //</l>\n</lg>\n\n<lg>\n<l>asato 'pi na bhāvasya nirodha upapadyate /</l>\n<l>na dvitīyasya śirasaś chedanaṃ vidyate yathā // MMK_7.31 //</l>\n</lg>\n\n<lg>\n<l>na svātmanā nirodho 'sti nirodho na parātmanā /</l>\n<l>utpādasya yathotpādo nātmanā na parātmanā // MMK_7.32 //</l>\n</lg>\n\n<lg>\n<l>utpādasthitibhaṅgānām asiddher nāsti saṃskṛtam /</l>\n<l>saṃskṛtasyāprasiddhau ca kathaṃ setsyaty asaṃskṛtam // MMK_7.33 //</l>\n</lg>\n\n<lg>\n<l>yathā māyā yathā svapno gandharvanagaraṃ yathā /</l>\n<l>tathotpādas tathā sthānaṃ tathā bhaṅga udāhṛtam // MMK_7.34 //</l>\n</lg>\n\n</div>\n<div>\n\n<lg>\n<l>sadbhūtaḥ kārakaḥ karma sadbhūtaṃ na karotyayam /</l>\n<l>kārako nāpy asadbhūtaḥ karmāsadbhūtam īhate // MMK_8.1 //</l>\n</lg>\n\n<lg>\n<l>sadbhūtasya kriyā nāsti karma ca syād akartṛkam /</l>\n<l>sadbhūtasya kriyā nāsti kartā ca syād akarmakaḥ // MMK_8.2 //</l>\n</lg>\n\n<lg>\n<l>karoti yady asadbhūto 'sadbhūtaṃ karma kārakaḥ /</l>\n<l>ahetukaṃ bhavet karma kartā cāhetuko bhavet // MMK_8.3 //</l>\n</lg>\n\n<lg>\n<l>hetāv asati kāryaṃ ca kāraṇaṃ ca na vidyate /</l>\n<l>tadabhāve kriyā kartā kāraṇaṃ ca na vidyate // MMK_8.4 //</l>\n</lg>\n\n<lg>\n<l>dharmādharmau na vidyete kriyādīnām asaṃbhave /</l>\n<l>dharme cāsaty adharme ca phalaṃ tajjaṃ na vidyate // MMK_8.5 //</l>\n</lg>\n\n<lg>\n<l>phale 'sati na mokṣāya na svargāyopapadyate /</l>\n<l>mārgaḥ sarvakriyāṇāṃ ca nairarthakyaṃ prasajyate // MMK_8.6 //</l>\n</lg>\n\n<lg>\n<l>kārakaḥ sadasadbhūtaḥ sadasat kurute na tat /</l>\n<l>parasparaviruddhaṃ hi sac cāsac caikataḥ kutaḥ // MMK_8.7 //</l>\n</lg>\n\n<lg>\n<l>satā ca kriyate nāsan nāsatā kriyate ca sat /</l>\n<l>kartrā sarve prasajyante doṣās tatra ta eva hi // MMK_8.8 //</l>\n</lg>\n\n<lg>\n<l>nāsadbhūtaṃ na sadbhūtaḥ sadasadbhūtam eva vā /</l>\n<l>karoti kārakaḥ karma pūrvoktair eva hetubhiḥ // MMK_8.9 //</l>\n</lg>\n\n<lg>\n<l>nāsadbhūto 'pi sadbhūtaṃ sadasadbhūtam eva vā /</l>\n<l>karoti kārakaḥ karma pūrvoktair eva hetubhiḥ // MMK_8.10 //</l>\n</lg>\n\n<lg>\n<l>karoti sadasadbhūto na san nāsac ca kārakaḥ /</l>\n<l>karma tat tu vijānīyāt pūrvoktair eva hetubhiḥ // MMK_8.11 //</l>\n</lg>\n\n<lg>\n<l>pratītya kārakaḥ karma taṃ pratītya ca kārakam /</l>\n<l>karma pravartate nānyat paśyāmaḥ siddhikāraṇam // MMK_8.12 //</l>\n</lg>\n\n<lg>\n<l>evaṃ vidyād upādānaṃ vyutsargād iti karmaṇaḥ /</l>\n<l>kartuś ca karmakartṛbhyāṃ śeṣān bhāvān vibhāvayet // MMK_8.13 //</l>\n</lg>\n\n</div>\n<div>\n\n<lg>\n<l>darśanaśravaṇādīni vedanādīni cāpy atha /</l>\n<l>bhavanti yasya prāg ebhyaḥ so 'stīty eke vadantyuta // MMK_9.1 //</l>\n</lg>\n\n<lg>\n<l>kathaṃ hy avidyamānasya darśanādi bhaviṣyati /</l>\n<l>bhāvasya tasmāt prāg ebhyaḥ so 'sti bhāvo vyavasthitaḥ // MMK_9.2 //</l>\n</lg>\n\n<lg>\n<l>darśanaśravaṇādibhyo vedanādibhya eva ca /</l>\n<l>yaḥ prāg vyavasthito bhāvaḥ kena prajñapyate 'tha saḥ // MMK_9.3 //</l>\n</lg>\n\n<lg>\n<l>vināpi darśanādīni yadi cāsau vyavasthitaḥ /</l>\n<l>amūny api bhaviṣyanti vinā tena na saṃśayaḥ // MMK_9.4 //</l>\n</lg>\n\n<lg>\n<l>ajyate kenacit kaścit kiṃcit kena cid ajyate /</l>\n<l>kutaḥ kiṃcid vinā kaścit kiṃcit kiṃcid vinā kutaḥ // MMK_9.5 //</l>\n</lg>\n\n<lg>\n<l>sarvebhyo darśanādibhyaḥ kaścit pūrvo na vidyate /</l>\n<l>ajyate darśanādinām anyena punar anyadā // MMK_9.6 //</l>\n</lg>\n\n<lg>\n<l>sarvebhyo darśanādibhyo yadi pūrvo na vidyate /</l>\n<l>ekaikasmāt kathaṃ pūrvo darśanādeḥ sa vidyate // MMK_9.7 //</l>\n</lg>\n\n<lg>\n<l>draṣṭā sa eva sa śrotā sa eva yadi vedakaḥ /</l>\n<l>ekaikasmād bhavet pūrvam evaṃ caitan na yujyate // MMK_9.8 //</l>\n</lg>\n\n<lg>\n<l>draṣṭānya eva śrotānyo vedako 'nyaḥ punar yadi /</l>\n<l>sati syād draṣṭari śrotā bahutvaṃ cātmanāṃ bhavet // MMK_9.9 //</l>\n</lg>\n\n<lg>\n<l>darśanaśravaṇādīni vedanādīni cāpy atha /</l>\n<l>bhavanti yebhyas teṣv eṣa bhūteṣv api na vidyate // MMK_9.10 //</l>\n</lg>\n\n<lg>\n<l>darśanaśravaṇādīni vedanādīni cāpy atha /</l>\n<l>na vidyate ced yasya sa na vidyanta imāny api // MMK_9.11 //</l>\n</lg>\n\n<lg>\n<l>prāk ca yo darśanādibhyaḥ sāṃprataṃ cordhvam eva ca /</l>\n<l>na vidyate 'sti nāstīti nivṛttās tatra kalpanāḥ // MMK_9.12 //</l>\n</lg>\n\n</div>\n<div>\n\n<lg>\n<l>yad indhanaṃ sa ced agnir ekatvaṃ kartṛkarmaṇoḥ /</l>\n<l>anyaś ced indhanād agnir indhanād apy ṛte bhavet // MMK_10.1 //</l>\n</lg>\n\n<lg>\n<l>nityapradīpta eva syād apradīpanahetukaḥ /</l>\n<l>punarārambhavaiyarthyam evaṃ cākarmakaḥ sati // MMK_10.2 //</l>\n</lg>\n\n<lg>\n<l>paratra nirapekṣatvād apradīpanahetukaḥ /</l>\n<l>punarārambhavaiyarthyaṃ nityadīptaḥ prasajyate // MMK_10.3 //</l>\n</lg>\n\n<lg>\n<l>tatraitat syād idhyamānam indhanaṃ bhavatīti cet /</l>\n<l>kenedhyatām indhanaṃ tat tāvanmātram idaṃ yadā // MMK_10.4 //</l>\n</lg>\n\n<lg>\n<l>anyo na prāpsyate 'prapto na dhakṣyaty adahan punaḥ /</l>\n<l>na nirvāsyaty anirvāṇaḥ sthāsyate vā svaliṅgavān // MMK_10.5 //</l>\n</lg>\n\n<lg>\n<l>anya evandhanād agnir indhanaṃ prāpnuyād yadi /</l>\n<l>strī saṃprāpnoti puruṣaṃ puruṣaś ca striyaṃ yathā // MMK_10.6 //</l>\n</lg>\n\n<lg>\n<l>anya evendhanād agnir indhanaṃ kāmam āpnuyāt /</l>\n<l>agnīndhane yadi syātām anyonyena tiraskṛte // MMK_10.7 //</l>\n</lg>\n\n<lg>\n<l>yadīndhanam apekṣyāgnir apekṣyāgniṃ yadīndhanam /</l>\n<l>katarat pūrvaniṣpannaṃ yad apekṣyāgnir indhanam // MMK_10.8 //</l>\n</lg>\n\n<lg>\n<l>yadīndhanam apekṣyāgnir agneḥ siddhasya sādhanam /</l>\n<l>evaṃ satīndhanaṃ cāpi bhaviṣyati niragnikam // MMK_10.9 //</l>\n</lg>\n\n<lg>\n<l>yo 'pekṣya sidhyate bhāvas tam evāpekṣya sidhyati /</l>\n<l>yadi yo 'pekṣitavyaḥ sa sidhyatāṃ kam apekṣya kaḥ // MMK_10.10 //</l>\n</lg>\n\n<lg>\n<l>yo 'pekṣya sidhyate bhāvaḥ so 'siddho 'pekṣate katham /</l>\n<l>athāpy apekṣate siddhas tv apekṣāsya na yujyate // MMK_10.11 //</l>\n</lg>\n\n<lg>\n<l>apekṣyendhanam agnir na nānapekṣyāgnir indhanam /</l>\n<l>apekṣyendhanam agniṃ na nānapekṣyāgnim indhanam // MMK_10.12 //</l>\n</lg>\n\n<lg>\n<l>āgacchaty anyato nāgnir indhane 'gnir na vidyate /</l>\n<l>atrendhane śeṣam uktaṃ gamyamānagatāgataiḥ // MMK_10.13 //</l>\n</lg>\n\n<lg>\n<l>indhanaṃ punar agnir na nāgnir anyatra cendhanāt /</l>\n<l>nāgnir indhanavān nāgnāv indhanāni na teṣu saḥ // MMK_10.14 //</l>\n</lg>\n\n<lg>\n<l>agnīndhanābhyāṃ vyākhyāta ātmopādānayoḥ kramaḥ /</l>\n<l>sarvo niravaśeṣeṇa sārdhaṃ ghaṭapaṭādibhiḥ // MMK_10.15 //</l>\n</lg>\n\n<lg>\n<l>ātmanaś ca satattvaṃ ye bhāvānāṃ ca pṛthak pṛthak /</l>\n<l>nirdiśanti na tān manye śāsanasyārthakovidān // MMK_10.16 //</l>\n</lg>\n\n</div>\n<div>\n\n<lg>\n<l>pūrvā prajñāyate koṭir nety uvāca mahāmuniḥ /</l>\n<l>saṃsāro 'navarāgro hi nāsyādir nāpi paścimam // MMK_11.1 //</l>\n</lg>\n\n<lg>\n<l>naivāgraṃ nāvaraṃ yasya tasya madhyaṃ kuto bhavet /</l>\n<l>tasmān nātropapadyante pūrvāparasahakramāḥ // MMK_11.2 //</l>\n</lg>\n\n<lg>\n<l>pūrvaṃ jātir yadi bhavej jarāmaraṇam uttaram /</l>\n<l>nirjarā maraṇā jātir bhavej jāyeta cāmṛtaḥ // MMK_11.3 //</l>\n</lg>\n\n<lg>\n<l>paścāj jātir yadi bhavej jarāmaraṇam āditaḥ /</l>\n<l>ahetukam ajātasya syāj jarāmaraṇaṃ katham // MMK_11.4 //</l>\n</lg>\n\n<lg>\n<l>na jarāmaraṇaṃ caiva jātiś ca saha yujyate /</l>\n<l>mriyeta jāyamānaś ca syāc cāhetukatobhayoḥ // MMK_11.5 //</l>\n</lg>\n\n<lg>\n<l>yatra na prabhavanty ete pūrvāparasahakramāḥ /</l>\n<l>prapañcayanti tāṃ jātiṃ taj jarāmaraṇaṃ ca kim // MMK_11.6 //</l>\n</lg>\n\n<lg>\n<l>kāryaṃ ca kāraṇaṃ caiva lakṣyaṃ lakṣaṇam eva ca /</l>\n<l>vedanā vedakaś caiva santy arthā ye ca ke cana // MMK_11.7 //</l>\n</lg>\n\n<lg>\n<l>pūrvā na vidyate koṭiḥ saṃsārasya na kevalam /</l>\n<l>sarveṣām api bhāvānāṃ pūrvā koṭī na vidyate // MMK_11.8 //</l>\n</lg>\n\n</div>\n<div>\n\n<lg>\n<l>svayaṃ kṛtaṃ parakṛtaṃ dvābhyāṃ kṛtam ahetukam /</l>\n<l>duḥkham ity eka icchanti tac ca kāryaṃ na yujyate // MMK_12.1 //</l>\n</lg>\n\n<lg>\n<l>svayaṃ kṛtaṃ yadi bhavet pratītya na tato bhavet /</l>\n<l>skandhān imān amī skandhāḥ saṃbhavanti pratītya hi // MMK_12.2 //</l>\n</lg>\n\n<lg>\n<l>yady amībhya ime 'nye syur ebhyo vāmī pare yadi /</l>\n<l>bhavet parakṛtaṃ duḥkhaṃ parair ebhir amī kṛtāḥ // MMK_12.3 //</l>\n</lg>\n\n<lg>\n<l>svapudgalakṛtaṃ duḥkhaṃ yadi duḥkhaṃ punar vinā /</l>\n<l>svapudgalaḥ sa katamo yena duḥkhaṃ svayaṃ kṛtam // MMK_12.4 //</l>\n</lg>\n\n<lg>\n<l>parapudgalajaṃ duḥkhaṃ yadi yasmai pradīyate /</l>\n<l>pareṇa kṛtvā tad duḥkhaṃ sa duḥkhena vinā kutaḥ // MMK_12.5 //</l>\n</lg>\n\n<lg>\n<l>parapudgalajaṃ duḥkhaṃ yadi kaḥ parapudgalaḥ /</l>\n<l>vinā duḥkhena yaḥ kṛtvā parasmai prahiṇoti tat // MMK_12.6 //</l>\n</lg>\n\n<lg>\n<l>svayaṃ kṛtasyāprasiddher duḥkhaṃ parakṛtaṃ kutaḥ /</l>\n<l>paro hi duḥkhaṃ yat kuryāt tat tasya syāt svayaṃ kṛtam // MMK_12.7 //</l>\n</lg>\n\n<lg>\n<l>na tāvat svakṛtaṃ duḥkhaṃ na hi tenaiva tat kṛtam /</l>\n<l>paro nātmakṛtaś cet syād duḥkhaṃ parakṛtaṃ katham // MMK_12.8 //</l>\n</lg>\n\n<lg>\n<l>syād ubhābhyāṃ kṛtaṃ duḥkhaṃ syād ekaikakṛtaṃ yadi /</l>\n<l>parākārāsvayaṃkāraṃ duḥkham ahetukaṃ kutaḥ // MMK_12.9 //</l>\n</lg>\n\n<lg>\n<l>na kevalaṃ hi duḥkhasya cāturvidhyaṃ na vidyate /</l>\n<l>bāhyānām api bhāvānāṃ cāturvidhyaṃ na vidyate // MMK_12.10 //</l>\n</lg>\n\n</div>\n<div>\n\n<lg>\n<l>tan mṛṣā moṣadharma yad bhagavān ity abhāṣata /</l>\n<l>sarve ca moṣadharmāṇaḥ saṃskārās tena te mṛṣā // MMK_13.1 //</l>\n</lg>\n\n<lg>\n<l>tan mṛṣā moṣadharma yad yadi kiṃ tatra muṣyate /</l>\n<l>etat tūktaṃ bhagavatā śūnyatāparidīpakam // MMK_13.2 //</l>\n</lg>\n\n<lg>\n<l>bhāvānāṃ niḥsvabhāvatvam anyathābhāvadarśanāt /</l>\n<l>nāsvabhāvaś ca bhāvo 'sti bhāvānāṃ śūnyatā yataḥ // MMK_13.3 //</l>\n</lg>\n\n<lg>\n<l>kasya syād anyathābhāvaḥ svabhāvaś cen na vidyate /</l>\n<l>kasya syād anyathābhāvaḥ svabhāvo yadi vidyate // MMK_13.4 //</l>\n</lg>\n\n<lg>\n<l>tasyaiva nānyathābhāvo nāpy anyasyaiva yujyate /</l>\n<l>yuvā na jīryate yasmād yasmāj jīrṇo na jīryate // MMK_13.5 //</l>\n</lg>\n\n<lg>\n<l>tasya ced anyathābhāvaḥ kṣīram eva bhaved dadhi /</l>\n<l>kṣīrād anyasya kasyacid dadhibhāvo bhaviṣyati // MMK_13.6 //</l>\n</lg>\n\n<lg>\n<l>yady aśūnyaṃ bhavet kiṃcit syāc chūnyam iti kiṃ cana /</l>\n<l>na kiṃcid asty aśūnyaṃ ca kutaḥ śūnyaṃ bhaviṣyati // MMK_13.7 //</l>\n</lg>\n\n<lg>\n<l>śūnyatā sarvadṛṣṭīnāṃ proktā niḥsaraṇaṃ jinaiḥ /</l>\n<l>yeṣāṃ tu śūnyatādṛṣṭis tān asādhyān babhāṣire // MMK_13.8 //</l>\n</lg>\n\n<lg>\n<l>draṣṭavyaṃ darśanaṃ draṣṭā trīṇy etāni dviśo dviśaḥ /</l>\n<l>sarvaśaś ca na saṃsargam anyonyena vrajanty uta // MMK_14.1 //</l>\n</lg>\n\n<lg>\n<l>evaṃ rāgaś ca raktaś ca rañjanīyaṃ ca dṛśyatām /</l>\n<l>traidhena śeṣāḥ kleśāś ca śeṣāṇy āyatanāni ca // MMK_14.2 //</l>\n</lg>\n\n<lg>\n<l>anyenānyasya saṃsargas tac cānyatvaṃ na vidyate /</l>\n<l>draṣṭavyaprabhṛtīnāṃ yan na saṃsargaṃ vrajanty ataḥ // MMK_14.3 //</l>\n</lg>\n\n<lg>\n<l>na ca kevalam anyatvaṃ draṣṭavyāder na vidyate /</l>\n<l>kasyacit kenacit sārdhaṃ nānyatvam upapadyate // MMK_14.4 //</l>\n</lg>\n\n<lg>\n<l>anyad anyat pratītyānyan nānyad anyad ṛte 'nyataḥ /</l>\n<l>yat pratītya ca yat tasmāt tad anyan nopapadyate // MMK_14.5 //</l>\n</lg>\n\n<lg>\n<l>yady anyad anyad anyasmād anyasmād apy ṛte bhavet /</l>\n<l>tad anyad anyad anyasmād ṛte nāsti ca nāsty ataḥ // MMK_14.6 //</l>\n</lg>\n\n<lg>\n<l>nānyasmin vidyate 'nyatvam ananyasmin na vidyate /</l>\n<l>avidyamāne cānyatve nāsty anyad vā tad eva vā // MMK_14.7 //</l>\n</lg>\n\n<lg>\n<l>na tena tasya saṃsargo nānyenānyasya yujyate /</l>\n<l>saṃsṛjyamānaṃ saṃsṛṣṭaṃ saṃsraṣṭā ca na vidyate // MMK_14.8 //</l>\n</lg>\n\n</div>\n<div>\n\n<lg>\n<l>na saṃbhavaḥ svabhāvasya yuktaḥ pratyayahetubhiḥ /</l>\n<l>hetupratyayasaṃbhūtaḥ svabhāvaḥ kṛtako bhavet // MMK_15.1 //</l>\n</lg>\n\n<lg>\n<l>svabhāvaḥ kṛtako nāma bhaviṣyati punaḥ katham /</l>\n<l>akṛtrimaḥ svabhāvo hi nirapekṣaḥ paratra ca // MMK_15.2 //</l>\n</lg>\n\n<lg>\n<l>kutaḥ svabhāvasyābhāve parabhāvo bhaviṣyati /</l>\n<l>svabhāvaḥ parabhāvasya parabhāvo hi kathyate // MMK_15.3 //</l>\n</lg>\n\n<lg>\n<l>svabhāvaparabhāvābhyām ṛte bhāvaḥ kutaḥ punaḥ /</l>\n<l>svabhāve parabhāve ca sati bhāvo hi sidhyati // MMK_15.4 //</l>\n</lg>\n\n<lg>\n<l>bhāvasya ced aprasiddhir abhāvo naiva sidhyati /</l>\n<l>bhāvasya hy anyathābhāvam abhāvaṃ bruvate janāḥ // MMK_15.5 //</l>\n</lg>\n\n<lg>\n<l>svabhāvaṃ parabhāvaṃ ca bhāvaṃ cābhāvam eva ca /</l>\n<l>ye paśyanti na paśyanti te tattvaṃ buddhaśāsane // MMK_15.6 //</l>\n</lg>\n\n<lg>\n<l>kātyāyanāvavāde cāstīti nāstīti cobhayam /</l>\n<l>pratiṣiddhaṃ bhagavatā bhāvābhāvavibhāvinā // MMK_15.7 //</l>\n</lg>\n\n<lg>\n<l>yady astitvaṃ prakṛtyā syān na bhaved asya nāstitā /</l>\n<l>prakṛter anyathābhāvo na hi jātūpapadyate // MMK_15.8 //</l>\n</lg>\n\n<lg>\n<l>prakṛtau kasya vāsatyām anyathātvaṃ bhaviṣyati /</l>\n<l>prakṛtau kasya vā satyām anyathātvaṃ bhaviṣyati // MMK_15.9 //</l>\n</lg>\n\n<lg>\n<l>astīti śāśvatagrāho nāstīty ucchedadarśanam /</l>\n<l>tasmād astitvanāstitve nāśrīyeta vicakṣaṇaḥ // MMK_15.10 //</l>\n</lg>\n\n<lg>\n<l>asti yad dhi svabhāvena na tan nāstīti śāśvatam /</l>\n<l>nāstīdānīm abhūt pūrvam ity ucchedaḥ prasajyate // MMK_15.11 //</l>\n</lg>\n\n</div>\n<div>\n\n<lg>\n<l>saṃskārāḥ saṃsaranti cen na nityāḥ saṃsaranti te /</l>\n<l>saṃsaranti ca nānityāḥ sattve 'py eṣa samaḥ kramaḥ // MMK_16.1 //</l>\n</lg>\n\n<lg>\n<l>pudgalaḥ saṃsarati cet skandhāyatanadhātuṣu /</l>\n<l>pañcadhā mṛgyamāṇo 'sau nāsti kaḥ saṃsariṣyati // MMK_16.2 //</l>\n</lg>\n\n<lg>\n<l>upādānād upādānaṃ saṃsaran vibhavo bhavet /</l>\n<l>vibhavaś cānupādānaḥ kaḥ sa kiṃ saṃsariṣyati // MMK_16.3 //</l>\n</lg>\n\n<lg>\n<l>saṃskārāṇāṃ na nirvāṇaṃ kathaṃ cid upapadyate /</l>\n<l>sattvasyāpi na nirvāṇaṃ kathaṃ cid upapadyate // MMK_16.4 //</l>\n</lg>\n\n<lg>\n<l>na badhyante na mucyanta udayavyayadharmiṇaḥ /</l>\n<l>saṃskārāḥ pūrvavat sattvo badhyate na na mucyate // MMK_16.5 //</l>\n</lg>\n\n<lg>\n<l>bandhanaṃ ced upādānaṃ sopādāno na badhyate /</l>\n<l>badhyate nānupādānaḥ kimavastho 'tha badhyate // MMK_16.6 //</l>\n</lg>\n\n<lg>\n<l>badhnīyād bandhanaṃ kāmaṃ bandhyāt pūrvaṃ bhaved yadi /</l>\n<l>na cāsti tac cheṣam uktaṃ gamyamānagatāgataiḥ // MMK_16.7 //</l>\n</lg>\n\n<lg>\n<l>baddho na mucyate tāvad abaddho naiva mucyate /</l>\n<l>syātāṃ baddhe mucyamāne yugapad bandhamokṣaṇe // MMK_16.8 //</l>\n</lg>\n\n<lg>\n<l>nirvāsyāmy anupādāno nirvāṇaṃ me bhaviṣyati /</l>\n<l>iti yeṣāṃ grahas teṣām upādānamahāgrahaḥ // MMK_16.9 //</l>\n</lg>\n\n<lg>\n<l>na nirvāṇasamāropo na saṃsārāpakarṣaṇam /</l>\n<l>yatra kas tatra saṃsāro nirvāṇaṃ kiṃ vikalpyate // MMK_16.10 //</l>\n</lg>\n\n<lg>\n<l>ātmasaṃyamakaṃ cetaḥ parānugrāhakaṃ ca yat /</l>\n<l>maitraṃ sa dharamas tad bījaṃ phalasya pretya ceha ca // MMK_17.1 //</l>\n</lg>\n\n<lg>\n<l>cetanā cetayitvā ca karmoktaṃ paramarṣiṇā /</l>\n<l>tasyānekavidho bhedaḥ karmaṇaḥ parikīrtitaḥ // MMK_17.2 //</l>\n</lg>\n\n<lg>\n<l>tatra yac cetanety uktaṃ karma tan mānasaṃ smṛtam /</l>\n<l>cetayitvā ca yat tūktaṃ tat tu kāyikavācikam // MMK_17.3 //</l>\n</lg>\n\n<lg>\n<l>vāgviṣpando 'viratayo yāś cāvijñaptisaṃjñitāḥ /</l>\n<l>avijñaptaya evānyāḥ smṛtā viratayas tathā // MMK_17.4 //</l>\n</lg>\n\n<lg>\n<l>paribhogānvayaṃ puṇyam apuṇyaṃ ca tathāvidham /</l>\n<l>cetanā ceti saptaite dharmāḥ karmāñjanāḥ smṛtāḥ // MMK_17.5 //</l>\n</lg>\n\n<lg>\n<l>tiṣṭhaty ā pākakālāc cet karma tan nityatām iyāt /</l>\n<l>niruddhaṃ cen niruddhaṃ sat kiṃ phalaṃ janayiṣyati // MMK_17.6 //</l>\n</lg>\n\n<lg>\n<l>yo 'ṅkuraprabhṛtir bījāt saṃtāno 'bhipravartate /</l>\n<l>tataḥ phalam ṛte bījāt sa ca nābhipravartate // MMK_17.7 //</l>\n</lg>\n\n<lg>\n<l>bījāc ca yasmāt saṃtānaḥ saṃtānāc ca phalodbhavaḥ /</l>\n<l>bījapūrvaṃ phalaṃ tasmān nocchinnaṃ nāpi śāśvatam // MMK_17.8 //</l>\n</lg>\n\n<lg>\n<l>yas tasmāc cittasaṃtānaś cetaso 'bhipravartate /</l>\n<l>tataḥ phalam ṛte cittāt sa ca nābhipravartate // MMK_17.9 //</l>\n</lg>\n\n<lg>\n<l>cittāc ca yasmāt saṃtānaḥ saṃtānāc ca phalodbhavaḥ /</l>\n<l>karmapūrvaṃ phalaṃ tasmān nocchinnaṃ nāpi śāśvatam // MMK_17.10 //</l>\n</lg>\n\n<lg>\n<l>dharmasya sādhanopāyāḥ śuklāḥ karmapathā daśa /</l>\n<l>phalaṃ kāmaguṇāḥ pañca dharmasya pretya ceha ca // MMK_17.11 //</l>\n</lg>\n\n<lg>\n<l>bahavaś ca mahāntaś ca doṣāḥ syur yadi kalpanā /</l>\n<l>syād eṣā tena naivaiṣā kalpanātropapadyate // MMK_17.12 //</l>\n</lg>\n\n<lg>\n<l>imāṃ punaḥ pravakṣyāmi kalpanāṃ yātra yojyate /</l>\n<l>buddhaiḥ pratyekabuddhaiś ca śrāvakaiś cānuvarṇitām // MMK_17.13 //</l>\n</lg>\n\n<lg>\n<l>pattraṃ yathā 'vipraṇāśastatharṇam iva karma ca /</l>\n<l>caturvidho dhātutaḥ sa prakṛtyāvyākṛtaś ca saḥ // MMK_17.14 //</l>\n</lg>\n\n<lg>\n<l>prahāṇato na praheyo bhāvanāheya eva vā /</l>\n<l>tasmād avipraṇāśena jāyate karmaṇāṃ phalam // MMK_17.15 //</l>\n</lg>\n\n<lg>\n<l>prahāṇataḥ praheyaḥ syāt karmaṇaḥ saṃkrameṇa vā /</l>\n<l>yadi doṣāḥ prasajyeraṃs tatra karmavadhādayaḥ // MMK_17.16 //</l>\n</lg>\n\n<lg>\n<l>sarveṣāṃ visabhāgānāṃ sabhāgānāṃ ca karmaṇām /</l>\n<l>pratisaṃdhau sadhātūnām eka utpadyate tu saḥ // MMK_17.17 //</l>\n</lg>\n\n<lg>\n<l>karmaṇaḥ karmaṇo dṛṣṭe dharma utpadyate tu saḥ /</l>\n<l>dviprakārasya sarvasya vipakve 'pi ca tiṣṭhati // MMK_17.18 //</l>\n</lg>\n\n<lg>\n<l>phalavyatikramād vā sa maraṇād vā nirudhyate /</l>\n<l>anāsravaṃ sāsravaṃ ca vibhāgaṃ tatra lakṣayet // MMK_17.19 //</l>\n</lg>\n\n<lg>\n<l>śūnyatā ca na cocchedaḥ saṃsāraś ca na śāśvatam /</l>\n<l>karmaṇo 'vipraṇāśaś ca dharmo buddhena deśitaḥ // MMK_17.20 //</l>\n</lg>\n\n<lg>\n<l>karma notpadyate kasmān niḥsvabhāvaṃ yatas tataḥ /</l>\n<l>yasmāc ca tad anutpannaṃ na tasmād vipraṇaśyati // MMK_17.21 //</l>\n</lg>\n\n<lg>\n<l>karma svabhāvataś cet syāc chāśvataṃ syād asaṃśayam /</l>\n<l>akṛtaṃ ca bhavet karma kriyate na hi śāśvatam // MMK_17.22 //</l>\n</lg>\n\n<lg>\n<l>akṛtābhyāgamabhayaṃ syāt karmākṛtakaṃ yadi /</l>\n<l>abrahmacaryavāsaś ca doṣastatra prasajyate // MMK_17.23 //</l>\n</lg>\n\n<lg>\n<l>vyavahārā virudhyante sarva eva na saṃśayaḥ /</l>\n<l>puṇyapāpakṛtor naiva pravibhāgaś ca yujyate // MMK_17.24 //</l>\n</lg>\n\n<lg>\n<l>tad vipakvavipākaṃ ca punar eva vipakṣyati /</l>\n<l>karma vyavasthitaṃ yasmāt tasmāt svābhāvikaṃ yadi // MMK_17.25 //</l>\n</lg>\n\n<lg>\n<l>karma kleśātmakaṃ cedaṃ te ca kleśā na tattvataḥ /</l>\n<l>na cet te tattvataḥ kleśāḥ karma syāt tattvataḥ katham // MMK_17.26 //</l>\n</lg>\n\n<lg>\n<l>karma kleśāś ca dehānāṃ pratyayāḥ samudāhṛtāḥ /</l>\n<l>karma kleśāś ca te śūnyā yadi deheṣu kā kathā // MMK_17.27 //</l>\n</lg>\n\n<lg>\n<l>avidyānivṛto jantus tṛṣṇāsaṃyojanaś ca saḥ /</l>\n<l>sa bhoktā sa ca na kartur anyo na ca sa eva saḥ // MMK_17.28 //</l>\n</lg>\n\n<lg>\n<l>na pratyayasamutpannaṃ nāpratyayasamutthitam /</l>\n<l>asti yasmād idaṃ karma tasmāt kartāpi nāsty ataḥ // MMK_17.29 //</l>\n</lg>\n\n<lg>\n<l>karma cen nāsti kartā ca kutaḥ syāt karmajaṃ phalam /</l>\n<l>asaty atha phale bhoktā kuta eva bhaviṣyati // MMK_17.30 //</l>\n</lg>\n\n<lg>\n<l>yathā nirmitakaṃ śāstā nirmimīta rddhisaṃpadā /</l>\n<l>nirmito nirmimītānyaṃ sa ca nirmitakaḥ punaḥ // MMK_17.31 //</l>\n</lg>\n\n<lg>\n<l>tathā nirmitakākāraḥ kartā yat karma tat kṛtam /</l>\n<l>tadyathā nirmitenānyo nirmito nirmitas tathā // MMK_17.32 //</l>\n</lg>\n\n<lg>\n<l>kleśāḥ karmāṇi dehāś ca kartāraś ca phalāni ca /</l>\n<l>gandharvanagarākārā marīcisvapnasaṃnibhāḥ // MMK_17.33 //</l>\n</lg>\n\n</div>\n<div>\n\n<lg>\n<l>ātmā skandhā yadi bhaved udayavyayabhāg bhavet /</l>\n<l>skandhebhyo 'nyo yadi bhaved bhaved askandhalakṣaṇaḥ // MMK_18.1 //</l>\n</lg>\n\n<lg>\n<l>ātmany asati cātmīyaṃ kuta eva bhaviṣyati /</l>\n<l>nirmamo nirahaṃkāraḥ śamād ātmātmanīnayoḥ // MMK_18.2 //</l>\n</lg>\n\n<lg>\n<l>nirmamo nirahaṃkāro yaś ca so 'pi na vidyate /</l>\n<l>nirmamaṃ nirahaṃkāraṃ yaḥ paśyati na paśyati // MMK_18.3 //</l>\n</lg>\n\n<lg>\n<l>mamety aham iti kṣīṇe bahirdhādhyātmam eva ca /</l>\n<l>nirudhyata upādānaṃ tatkṣayāj janmanaḥ kṣayaḥ // MMK_18.4 //</l>\n</lg>\n\n<lg>\n<l>karmakleśakṣayān mokṣaḥ karmakleśā vikalpataḥ /</l>\n<l>te prapañcāt prapañcas tu śūnyatāyāṃ nirudhyate // MMK_18.5 //</l>\n</lg>\n\n<lg>\n<l>ātmety api prajñapitam anātmety api deśitam /</l>\n<l>buddhair nātmā na cānātmā kaścid ity api deśitam // MMK_18.6 //</l>\n</lg>\n\n<lg>\n<l>nivṛttam abhidhātavyaṃ nivṛttaś cittagocaraḥ /</l>\n<l>anutpannāniruddhā hi nirvāṇam iva dharmatā // MMK_18.7 //</l>\n</lg>\n\n<lg>\n<l>sarvaṃ tathyaṃ na vā tathyaṃ tathyaṃ cātathyam eva ca /</l>\n<l>naivātathyaṃ naiva tathyam etad buddhānuśāsanam // MMK_18.8 //</l>\n</lg>\n\n<lg>\n<l>aparapratyayaṃ śāntaṃ prapañcair aprapañcitam /</l>\n<l>nirvikalpam anānārtham etat tattvasya lakṣaṇam // MMK_18.9 //</l>\n</lg>\n\n<lg>\n<l>pratītya yad yad bhavati na hi tāvat tad eva tat /</l>\n<l>na cānyadapi tattasmānnocchinnaṃ nāpi śāśvatam // MMK_18.10 //</l>\n</lg>\n\n<lg>\n<l>anekārtham anānārtham anucchedam aśāśvatam /</l>\n<l>etat tal lokanāthānāṃ buddhānāṃ śāsanāmṛtam // MMK_18.11 //</l>\n</lg>\n\n<lg>\n<l>saṃbuddhānām anutpāde śrāvakāṇāṃ punaḥ kṣaye /</l>\n<l>jñānaṃ pratyekabuddhānām asaṃsargāt pravartate // MMK_18.12 //</l>\n</lg>\n\n</div>\n<div>\n\n<lg>\n<l>pratyutpanno 'nāgataś ca yady atītam apekṣya hi /</l>\n<l>pratyutpanno 'nāgataś ca kāle 'tīte bhaviṣyataḥ // MMK_19.1 //</l>\n</lg>\n\n<lg>\n<l>pratyutpanno 'nāgataś ca na stas tatra punar yadi /</l>\n<l>pratyutpanno 'nāgataś ca syātāṃ katham apekṣya tam // MMK_19.2 //</l>\n</lg>\n\n<lg>\n<l>anapekṣya punaḥ siddhir nātītaṃ vidyate tayoḥ /</l>\n<l>pratyutpanno 'nāgataś ca tasmāt kālo na vidyate // MMK_19.3 //</l>\n</lg>\n\n<lg>\n<l>etenaivāvaśiṣṭau dvau krameṇa parivartakau /</l>\n<l>uttamādhamamadhyādīn ekatvādīṃś ca lakṣayet // MMK_19.4 //</l>\n</lg>\n\n<lg>\n<l>nāsthito gṛhyate kālaḥ sthitaḥ kālo na vidyate /</l>\n<l>yo gṛhyetāgṛhītaś ca kālaḥ prajñapyate katham // MMK_19.5 //</l>\n</lg>\n\n<lg>\n<l>bhāvaṃ pratītya kālaś cet kālo bhāvād ṛte kutaḥ /</l>\n<l>na ca kaś cana bhāvo 'sti kutaḥ kālo bhaviṣyati // MMK_19.6 //</l>\n</lg>\n\n</div>\n<div>\n\n<lg>\n<l>hetoś ca pratyayānāṃ ca sāmagryā jāyate yadi /</l>\n<l>phalamasti ca sāmagryāṃ sāmagryā jāyate katham // MMK_20.1 //</l>\n</lg>\n\n<lg>\n<l>hetoś ca pratyayānāṃ ca sāmagryā jāyate yadi /</l>\n<l>phalaṃ nāsti ca sāmagryāṃ sāmagryā jāyate katham // MMK_20.2 //</l>\n</lg>\n\n<lg>\n<l>hetoś ca pratyayānāṃ ca sāmagryām asti cet phalam /</l>\n<l>gṛhyeta nanu sāmagryāṃ sāmagryāṃ ca na gṛhyate // MMK_20.3 //</l>\n</lg>\n\n<lg>\n<l>hetoś ca pratyayānāṃ ca sāmagryāṃ nāsti cet phalam /</l>\n<l>hetavaḥ pratyayāś ca syur ahetupratyayaiḥ samāḥ // MMK_20.4 //</l>\n</lg>\n\n<lg>\n<l>hetuṃ phalasya dattvā ca yadi hetur nirudhyate /</l>\n<l>yad dattaṃ yan nirudhaṃ ca hetor ātmadvayaṃ bhavet // MMK_20.5 //</l>\n</lg>\n\n<lg>\n<l>hetuṃ phalasyādattvā ca yadi hetur nirudhyate /</l>\n<l>hetau niruddhe jātaṃ tat phalam āhetukaṃ bhavet // MMK_20.6 //</l>\n</lg>\n\n<lg>\n<l>phalaṃ sahaiva sāmagryā yadi prādurbhavet punaḥ /</l>\n<l>ekakālau prasajyete janako yaś ca janyate // MMK_20.7 //</l>\n</lg>\n\n<lg>\n<l>pūrvam eva ca sāmagryāḥ phalaṃ prādurbhaved yadi /</l>\n<l>hetupratyayanirmuktaṃ phalam āhetukaṃ bhavet // MMK_20.8 //</l>\n</lg>\n\n<lg>\n<l>niruddhe cet phalaṃ hetau hetoḥ saṃkramaṇaṃ bhavet /</l>\n<l>pūrvajātasya hetoś ca punarjanma prasajyate // MMK_20.9 //</l>\n</lg>\n\n<lg>\n<l>janayet phalam utpannaṃ niruddho 'staṃgataḥ katham /</l>\n<l>hetus tiṣṭhann api kathaṃ phalena janayed vṛtaḥ // MMK_20.10 //</l>\n</lg>\n\n<lg>\n<l>athāvṛtaḥ phalenāsau katamaj janayet phalam /</l>\n<l>na hy adṛṣṭvā na dṛṣṭvāpi hetur janayate phalam // MMK_20.11 //</l>\n</lg>\n\n<lg>\n<l>nātītasya hy atītena phalasya saha hetunā /</l>\n<l>nājātena na jātena saṃgatir jātu vidyate // MMK_20.12 //</l>\n</lg>\n\n<lg>\n<l>na jātasya hy ajātena phalasya saha hetunā /</l>\n<l>nātītena na jātena saṃgatir jātu vidyate // MMK_20.13 //</l>\n</lg>\n\n<lg>\n<l>nājātasya hi jātena phalasya saha hetunā /</l>\n<l>nājātena na naṣṭena saṃgatir jātu vidyate // MMK_20.14 //</l>\n</lg>\n\n<lg>\n<l>asatyāṃ saṃgatau hetuḥ kathaṃ janayate phalam /</l>\n<l>satyāṃ vā saṃgatau hetuḥ kathaṃ janayate phalam // MMK_20.15 //</l>\n</lg>\n\n<lg>\n<l>hetuḥ phalena śūnyaś cet kathaṃ janayate phalam /</l>\n<l>hetuḥ phalenāśūnyaś cet kathaṃ janayate phalam // MMK_20.16 //</l>\n</lg>\n\n<lg>\n<l>phalaṃ notpatsyate 'śūnyam aśūnyaṃ na nirotsyate /</l>\n<l>aniruddham anutpannam aśūnyaṃ tad bhaviṣyati // MMK_20.17 //</l>\n</lg>\n\n<lg>\n<l>katham utpatsyate śūnyaṃ kathaṃ śūnyaṃ nirotsyate /</l>\n<l>śūnyam apy aniruddhaṃ tad anutpannaṃ prasajyate // MMK_20.18 //</l>\n</lg>\n\n<lg>\n<l>hetoḥ phalasya caikatvaṃ na hi jātūpapadyate /</l>\n<l>hetoḥ phalasya cānyatvaṃ na hi jātūpapadyate // MMK_20.19 //</l>\n</lg>\n\n<lg>\n<l>ekatve phalahetvoḥ syād aikyaṃ janakajanyayoḥ /</l>\n<l>pṛthaktve phalahetvoḥ syāt tulyo hetur ahetunā // MMK_20.20 //</l>\n</lg>\n\n<lg>\n<l>phalaṃ svabhāvasadbhūtaṃ kiṃ hetur janayiṣyati /</l>\n<l>phalaṃ svabhāvāsadbhūtaṃ kiṃ hetur janayiṣyati // MMK_20.21 //</l>\n</lg>\n\n<lg>\n<l>na cājanayamānasya hetutvam upapadyate /</l>\n<l>hetutvānupapattau ca phalaṃ kasya bhaviṣyati // MMK_20.22 //</l>\n</lg>\n\n<lg>\n<l>na ca pratyayahetūnām iyam ātmānam ātmanā /</l>\n<l>yā sāmagrī janayate sā kathaṃ janayet phalam // MMK_20.23 //</l>\n</lg>\n\n<lg>\n<l>na sāmagrīkṛtaṃ phalaṃ nāsāmagrīkṛtaṃ phalam /</l>\n<l>asti pratyayasāmagrī kuta eva phalaṃ vinā // MMK_20.24 //</l>\n</lg>\n\n</div>\n<div>\n\n<lg>\n<l>vinā vā saha vā nāsti vibhavaḥ saṃbhavena vai /</l>\n<l>vinā vā saha vā nāsti saṃbhavo vibhavena vai // MMK_21.1 //</l>\n</lg>\n\n<lg>\n<l>bhaviṣyati kathaṃ nāma vibhavaḥ saṃbhavaṃ vinā /</l>\n<l>vinaiva janma maraṇaṃ vibhavo nodbhavaṃ vinā // MMK_21.2 //</l>\n</lg>\n\n<lg>\n<l>saṃbhavenaiva vibhavaḥ kathaṃ saha bhaviṣyati /</l>\n<l>na janma maraṇaṃ caivaṃ tulyakālaṃ hi vidyate // MMK_21.3 //</l>\n</lg>\n\n<lg>\n<l>bhaviṣyati kathaṃ nāma saṃbhavo vibhavaṃ vinā /</l>\n<l>anityatā hi bhāveṣu na kadācin na vidyate // MMK_21.4 //</l>\n</lg>\n\n<lg>\n<l>saṃbhavo vibhavenaiva kathaṃ saha bhaviṣyati /</l>\n<l>na janma maraṇaṃ caiva tulyakālaṃ hi vidyate // MMK_21.5 //</l>\n</lg>\n\n<lg>\n<l>sahānyonyena vā siddhir vinānyonyena vā yayoḥ /</l>\n<l>na vidyate tayoḥ siddhiḥ kathaṃ nu khalu vidyate // MMK_21.6 //</l>\n</lg>\n\n<lg>\n<l>kṣayasya saṃbhavo nāsti nākṣayasyāsti saṃbhavaḥ /</l>\n<l>kṣayasya vibhavo nāsti vibhavo nākṣayasya ca // MMK_21.7 //</l>\n</lg>\n\n<lg>\n<l>saṃbhavo vibhavaś caiva vinā bhāvaṃ na vidyate /</l>\n<l>saṃbhavaṃ vibhavaṃ caiva vinā bhāvo na vidyate // MMK_21.8 //</l>\n</lg>\n\n<lg>\n<l>saṃbhavo vibhavaś caiva na śūnyasyopapadyate /</l>\n<l>saṃbhavo vibhavaś caiva nāśūnyasyopapadyate // MMK_21.9 //</l>\n</lg>\n\n<lg>\n<l>saṃbhavo vibhavaś caiva naika ity upapadyate /</l>\n<l>saṃbhavo vibhavaś caiva na nānety upapadyate // MMK_21.10 //</l>\n</lg>\n\n<lg>\n<l>dṛśyate saṃbhavaścaiva vibhavaś caiva te bhavet /</l>\n<l>dṛśyate saṃbhavaścaiva mohād vibhava eva ca // MMK_21.11 //</l>\n</lg>\n\n<lg>\n<l>na bhāvāj jāyate bhāvo bhāvo 'bhāvān na jāyate /</l>\n<l>nābhāvāj jāyate 'bhāvo 'bhāvo bhāvān na jāyate // MMK_21.12 //</l>\n</lg>\n\n<lg>\n<l>na svato jāyate bhāvaḥ parato naiva jāyate /</l>\n<l>na svataḥ parataś caiva jāyate jāyate kutaḥ // MMK_21.13 //</l>\n</lg>\n\n<lg>\n<l>bhāvam abhyupapannasya śāśvatocchedadarśanam /</l>\n<l>prasajyate sa bhāvo hi nityo 'nityo 'tha vā bhavet // MMK_21.14 //</l>\n</lg>\n\n<lg>\n<l>bhāvam abhyupapannasya naivocchedo na śāśvatam /</l>\n<l>udayavyayasaṃtānaḥ phalahetvor bhavaḥ sa hi // MMK_21.15 //</l>\n</lg>\n\n<lg>\n<l>udayavyayasaṃtānaḥ phalahetvor bhavaḥ sa cet /</l>\n<l>vyayasyāpunarutpatter hetūcchedaḥ prasajyate // MMK_21.16 //</l>\n</lg>\n\n<lg>\n<l>sadbhāvasya svabhāvena nāsadbhāvaś ca yujyate /</l>\n<l>nirvāṇakāle cocchedaḥ praśamād bhavasaṃtateḥ // MMK_21.17 //</l>\n</lg>\n\n<lg>\n<l>carame na niruddhe ca prathamo yujyate bhavaḥ /</l>\n<l>carame nāniruddhe ca prathamo yujyate bhavaḥ // MMK_21.18 //</l>\n</lg>\n\n<lg>\n<l>nirudhyamāne carame prathamo yadi jāyate /</l>\n<l>nirudhyamāna ekaḥ syāj jāyamāno 'paro bhavet // MMK_21.19 //</l>\n</lg>\n\n<lg>\n<l>na cen nirudhyamānaś ca jāyamānaś ca yujyate /</l>\n<l>sārdhaṃ ca mriyate yeṣu teṣu skandheṣu jāyate // MMK_21.20 //</l>\n</lg>\n\n<lg>\n<l>evaṃ triṣv api kāleṣu na yuktā bhavasaṃtatiḥ /</l>\n<l>triṣu kāleṣu yā nāsti sā kathaṃ bhavasaṃtatiḥ // MMK_21.21 //</l>\n</lg>\n\n</div>\n<div>\n\n<lg>\n<l>skandhā na nānyaḥ skandhebhyo nāsmin skandhā na teṣu saḥ /</l>\n<l>tathāgataḥ skandhavān na katamo 'tra tathāgataḥ // MMK_22.1 //</l>\n</lg>\n\n<lg>\n<l>buddhaḥ skandhān upādāya yadi nāsti svabhāvataḥ /</l>\n<l>svabhāvataś ca yo nāsti kutaḥ sa parabhāvataḥ // MMK_22.2 //</l>\n</lg>\n\n<lg>\n<l>pratītya parabhāvaṃ yaḥ so 'nātmety upapadyate /</l>\n<l>yaś cānātmā sa ca kathaṃ bhaviṣyati tathāgataḥ // MMK_22.3 //</l>\n</lg>\n\n<lg>\n<l>yadi nāsti svabhāvaś ca parabhāvaḥ kathaṃ bhavet /</l>\n<l>svabhāvaparabhāvābhyām ṛte kaḥ sa tathāgataḥ // MMK_22.4 //</l>\n</lg>\n\n<lg>\n<l>skandhān yady anupādāya bhavet kaścit tathāgataḥ /</l>\n<l>sa idānīm upādadyād upādāya tato bhavet // MMK_22.5 //</l>\n</lg>\n\n<lg>\n<l>skandhāṃś cāpy anupādāya nāsti kaścit tathāgataḥ /</l>\n<l>yaś ca nāsty anupādāya sa upādāsyate katham // MMK_22.6 //</l>\n</lg>\n\n<lg>\n<l>na bhavaty anupādattam upādānaṃ ca kiṃ cana /</l>\n<l>na cāsti nirupādānaḥ kathaṃ cana tathāgataḥ // MMK_22.7 //</l>\n</lg>\n\n<lg>\n<l>tattvānyatvena yo nāsti mṛgyamāṇaś ca pañcadhā /</l>\n<l>upādānena sa kathaṃ prajñapyate tathāgataḥ // MMK_22.8 //</l>\n</lg>\n\n<lg>\n<l>yad apīdam upādānaṃ tat svabhāvān na vidyate /</l>\n<l>svabhāvataś ca yan nāsti kutas tat parabhāvataḥ // MMK_22.9 //</l>\n</lg>\n\n<lg>\n<l>evaṃ śūnyam upādānam upādātā ca sarvaśaḥ /</l>\n<l>prajñapyate ca śūnyena kathaṃ śūnyas tathāgataḥ // MMK_22.10 //</l>\n</lg>\n\n<lg>\n<l>śūnyam iti na vaktavyam aśūnyam iti vā bhavet /</l>\n<l>ubhayaṃ nobhayaṃ ceti prajñaptyarthaṃ tu kathyate // MMK_22.11 //</l>\n</lg>\n\n<lg>\n<l>śāśvatāśāśvatādy atra kutaḥ śānte catuṣṭayam /</l>\n<l>antānantādi cāpy atra kutaḥ śānte catuṣṭayam // MMK_22.12 //</l>\n</lg>\n\n<lg>\n<l>ghanagrāho gṛhītas tu yenāstīti tathāgataḥ /</l>\n<l>nāstīti sa vikalpayan nirvṛtasyāpi kalpayet // MMK_22.13 //</l>\n</lg>\n\n<lg>\n<l>svabhāvataś ca śūnye 'smiṃś cintā naivopapadyate /</l>\n<l>paraṃ nirodhād bhavati buddho na bhavatīti vā // MMK_22.14 //</l>\n</lg>\n\n<lg>\n<l>prapañcayanti ye buddhaṃ prapañcātītam avyayam /</l>\n<l>te prapañcahatāḥ sarve na paśyanti tathāgatam // MMK_22.15 //</l>\n</lg>\n\n<lg>\n<l>tathāgato yatsvabhāvas tatsvabhāvam idaṃ jagat /</l>\n<l>tathāgato niḥsvabhāvo niḥsvabhāvam idaṃ jagat // MMK_22.16 //</l>\n</lg>\n\n</div>\n<div>\n\n<lg>\n<l>saṃkalpaprabhavo rāgo dveṣo mohaś ca kathyate /</l>\n<l>śubhāśubhaviparyāsān saṃbhavanti pratītya hi // MMK_23.1 //</l>\n</lg>\n\n<lg>\n<l>śubhāśubhaviparyāsān saṃbhavanti pratītya ye /</l>\n<l>te svabhāvān na vidyante tasmāt kleśā na tattvataḥ // MMK_23.2 //</l>\n</lg>\n\n<lg>\n<l>ātmano 'stitvanāstitve na kathaṃ cic ca sidhyataḥ /</l>\n<l>taṃ vināstitvanāstitve kleśānāṃ sidhyataḥ katham // MMK_23.3 //</l>\n</lg>\n\n<lg>\n<l>kasya cid dhi bhavantīme kleśāḥ sa ca na sidhyati /</l>\n<l>kaścid āho vinā kaṃcit santi kleśā na kasyacit // MMK_23.4 //</l>\n</lg>\n\n<lg>\n<l>svakāyadṛṣṭivat kleśāḥ kliṣṭe santi na pañcadhā /</l>\n<l>svakāyadṛṣṭivat kliṣṭaṃ kleśeṣv api na pañcadhā // MMK_23.5 //</l>\n</lg>\n\n<lg>\n<l>svabhāvato na vidyante śubhāśubhaviparyayāḥ /</l>\n<l>pratītya katamān kleśāḥ śubhāśubhaviparyayān // MMK_23.6 //</l>\n</lg>\n\n<lg>\n<l>rūpaśabdarasasparśā gandhā dharmāś ca ṣaḍvidham /</l>\n<l>vastu rāgasya doṣasya mohasya ca vikalpyate // MMK_23.7 //</l>\n</lg>\n\n<lg>\n<l>rūpaśabdarasasparśā gandhā dharmāś ca kevalāḥ /</l>\n<l>gandharvanagarākārā marīcisvapnasaṃnibhāḥ // MMK_23.8 //</l>\n</lg>\n\n<lg>\n<l>aśubhaṃ vā śubhaṃ vāpi kutas teṣu bhaviṣyati /</l>\n<l>māyāpuruṣakalpeṣu pratibimbasameṣu ca // MMK_23.9 //</l>\n</lg>\n\n<lg>\n<l>anapekṣya śubhaṃ nāsty aśubhaṃ prajñapayemahi /</l>\n<l>yat pratītya śubhaṃ tasmāc chubhaṃ naivopapadyate // MMK_23.10 //</l>\n</lg>\n\n<lg>\n<l>anapekṣyāśubhaṃ nāsti śubhaṃ prajñapayemahi /</l>\n<l>yat pratītyāśubhaṃ tasmād aśubhaṃ naiva vidyate // MMK_23.11 //</l>\n</lg>\n\n<lg>\n<l>avidyamāne ca śubhe kuto rāgo bhaviṣyati /</l>\n<l>aśubhe 'vidyamāne ca kuto dveṣo bhaviṣyati // MMK_23.12 //</l>\n</lg>\n\n<lg>\n<l>anitye nityam ity evaṃ yadi grāho viparyayaḥ /</l>\n<l>nānityaṃ vidyate śūnye kuto grāho viparyayaḥ // MMK_23.13 //</l>\n</lg>\n\n<lg>\n<l>anitye nityam ity evaṃ yadi grāho viparyayaḥ /</l>\n<l>anityam ity api grāhaḥ śūnye kiṃ na viparyayaḥ // MMK_23.14 //</l>\n</lg>\n\n<lg>\n<l>yena gṛhṇāti yo grāho grahītā yac ca gṛhyate /</l>\n<l>upaśāntāni sarvāṇi tasmād grāho na vidyate // MMK_23.15 //</l>\n</lg>\n\n<lg>\n<l>avidyamāne grāhe ca mithyā vā samyag eva vā /</l>\n<l>bhaved viparyayaḥ kasya bhavet kasyāviparyayaḥ // MMK_23.16 //</l>\n</lg>\n\n<lg>\n<l>na cāpi viparītasya saṃbhavanti viparyayāḥ /</l>\n<l>na cāpy aviparītasya saṃbhavanti viparyayāḥ // MMK_23.17 //</l>\n</lg>\n\n<lg>\n<l>na viparyasyamānasya saṃbhavanti viparyayāḥ /</l>\n<l>vimṛśasva svayaṃ kasya saṃbhavanti viparyayāḥ // MMK_23.18 //</l>\n</lg>\n\n<lg>\n<l>anutpannāḥ kathaṃ nāma bhaviṣyanti viparyayāḥ /</l>\n<l>viparyayeṣv ajāteṣu viparyayagataḥ kutaḥ // MMK_23.19 //</l>\n</lg>\n\n<lg>\n<l>na svato jāyate bhāvaḥ parato naiva jāyate /</l>\n<l>na svataḥ parataś ceti viparyayagataḥ kutaḥ // MMK_23.20 //</l>\n</lg>\n\n<lg>\n<l>ātmā ca śuci nityaṃ ca sukhaṃ ca yadi vidyate /</l>\n<l>ātmā ca śuci nityaṃ ca sukhaṃ ca na viparyayaḥ // MMK_23.21 //</l>\n</lg>\n\n<lg>\n<l>nātmā ca śuci nityaṃ ca sukhaṃ ca yadi vidyate /</l>\n<l>anātmā 'śucy anityaṃ ca naiva duḥkhaṃ ca vidyate // MMK_23.22 //</l>\n</lg>\n\n<lg>\n<l>evaṃ nirudhyate 'vidyā viparyayanirodhanāt /</l>\n<l>avidyāyāṃ niruddhāyāṃ saṃskārādyaṃ nirudhyate // MMK_23.23 //</l>\n</lg>\n\n<lg>\n<l>yadi bhūtāḥ svabhāvena kleśāḥ kecid dhi kasyacit /</l>\n<l>kathaṃ nāma prahīyeran kaḥ svabhāvaṃ prahāsyati // MMK_23.24 //</l>\n</lg>\n\n<lg>\n<l>yady abhūtāḥ svabhāvena kleśāḥ kecid dhi kasyacit /</l>\n<l>kathaṃ nāma prahīyeran ko 'sadbhāvaṃ prahāsyati // MMK_23.25 //</l>\n</lg>\n\n</div>\n<div>\n<lg>\n<l>yadi śūnyam idaṃ sarvam udayo nāsti na vyayaḥ /</l>\n<l>caturṇām āryasatyānām abhāvas te prasajyate // MMK_24.1 //</l>\n</lg>\n\n<lg>\n<l>parijñā ca prahāṇaṃ ca bhāvanā sākṣikarma ca /</l>\n<l>caturṇām āryasatyānām abhāvān nopapadyate // MMK_24.2 //</l>\n</lg>\n\n<lg>\n<l>tadabhāvān na vidyante catvāry āryaphalāni ca /</l>\n<l>phalābhāve phalasthā no na santi pratipannakāḥ // MMK_24.3 //</l>\n</lg>\n\n<lg>\n<l>saṃgho nāsti na cet santi te 'ṣṭau puruṣapudgalāḥ /</l>\n<l>abhāvāc cāryasatyānāṃ saddharmo 'pi na vidyate // MMK_24.4 //</l>\n</lg>\n\n<lg>\n<l>dharme cāsati saṃghe ca kathaṃ buddho bhaviṣyati /</l>\n<l>evaṃ trīṇy api ratnāni bruvāṇaḥ pratibādhase // MMK_24.5 //</l>\n</lg>\n\n<lg>\n<l>śūnyatāṃ phalasadbhāvam adharmaṃ dharmam eva ca /</l>\n<l>sarvasaṃvyavahārāṃś ca laukikān pratibādhase // MMK_24.6 //</l>\n</lg>\n\n<lg>\n<l>atra brūmaḥ śūnyatāyāṃ na tvaṃ vetsi prayojanam /</l>\n<l>śūnyatāṃ śūnyatārthaṃ ca tata evaṃ vihanyase // MMK_24.7 //</l>\n</lg>\n\n<lg>\n<l>dve satye samupāśritya buddhānāṃ dharmadeśanā /</l>\n<l>lokasaṃvṛtisatyaṃ ca satyaṃ ca paramārthataḥ // MMK_24.8 //</l>\n</lg>\n\n<lg>\n<l>ye 'nayor na vijānanti vibhāgaṃ satyayor dvayoḥ /</l>\n<l>te tattvaṃ na vijānanti gambhīraṃ buddhaśāsane // MMK_24.9 //</l>\n</lg>\n\n<lg>\n<l>vyavahāram anāśritya paramārtho na deśyate /</l>\n<l>paramārtham anāgamya nirvāṇaṃ nādhigamyate // MMK_24.10 //</l>\n</lg>\n\n<lg>\n<l>vināśayati durdṛṣtā śūnyatā mandamedhasam /</l>\n<l>sarpo yathā durgṛhīto vidyā vā duṣprasādhitā // MMK_24.11 //</l>\n</lg>\n\n<lg>\n<l>ataś ca pratyudāvṛttaṃ cittaṃ deśayituṃ muneḥ /</l>\n<l>dharmaṃ matvāsya dharmasya mandair duravagāhatām // MMK_24.12 //</l>\n</lg>\n\n<lg>\n<l>śūnyatāyām adhilayaṃ yaṃ punaḥ kurute bhavān /</l>\n<l>doṣaprasaṅgo nāsmākaṃ sa śūnye nopapadyate // MMK_24.13 //</l>\n</lg>\n\n<lg>\n<l>sarvaṃ ca yujyate tasya śūnyatā yasya yujyate /</l>\n<l>sarvaṃ na yujyate tasya śūnyaṃ yasya na yujyate // MMK_24.14 //</l>\n</lg>\n\n<lg>\n<l>sa tvaṃ doṣān ātmanīyān asmāsu paripātayan /</l>\n<l>aśvam evābhirūḍhaḥ sann aśvam evāsi vismṛtaḥ // MMK_24.15 //</l>\n</lg>\n\n<lg>\n<l>svabhāvād yadi bhāvānāṃ sadbhāvam anupaśyasi /</l>\n<l>ahetupratyayān bhāvāṃs tvam evaṃ sati paśyasi // MMK_24.16 //</l>\n</lg>\n\n<lg>\n<l>kāryaṃ ca kāraṇaṃ caiva kartāraṃ karaṇaṃ kriyām /</l>\n<l>utpādaṃ ca nirodhaṃ ca phalaṃ ca pratibādhase // MMK_24.17 //</l>\n</lg>\n\n<lg>\n<l>yaḥ pratītyasamutpādaḥ śūnyatāṃ tāṃ pracakṣmahe /</l>\n<l>sā prajñaptir upādāya pratipat saiva madhyamā // MMK_24.18 //</l>\n</lg>\n\n<lg>\n<l>apratītya samutpanno dharmaḥ kaścin na vidyate /</l>\n<l>yasmāt tasmād aśūnyo hi dharmaḥ kaścin na vidyate // MMK_24.19 //</l>\n</lg>\n\n<lg>\n<l>yady aśūnyam idaṃ sarvam udayo nāsti na vyayaḥ /</l>\n<l>caturṇām āryasatyānām abhāvas te prasajyate // MMK_24.20 //</l>\n</lg>\n\n<lg>\n<l>apratītya samutpannaṃ kuto duḥkhaṃ bhaviṣyati /</l>\n<l>anityam uktaṃ duḥkhaṃ hi tat svābhāvye na vidyate // MMK_24.21 //</l>\n</lg>\n\n<lg>\n<l>svabhāvato vidyamānaṃ kiṃ punaḥ samudeṣyate /</l>\n<l>tasmāt samudayo nāsti śūnyatāṃ pratibādhataḥ // MMK_24.22 //</l>\n</lg>\n\n<lg>\n<l>na nirodhaḥ svabhāvena sato duḥkhasya vidyate /</l>\n<l>svabhāvaparyavasthānān nirodhaṃ pratibādhase // MMK_24.23 //</l>\n</lg>\n\n<lg>\n<l>svābhāvye sati mārgasya bhāvanā nopapadyate /</l>\n<l>athāsau bhāvyate mārgaḥ svābhāvyaṃ te na vidyate // MMK_24.24 //</l>\n</lg>\n\n<lg>\n<l>yadā duḥkhaṃ samudayo nirodhaś ca na vidyate /</l>\n<l>mārgo duḥkhanirodhatvāt katamaḥ prāpayiṣyati // MMK_24.25 //</l>\n</lg>\n\n<lg>\n<l>svabhāvenāparijñānaṃ yadi tasya punaḥ katham /</l>\n<l>parijñānaṃ nanu kila svabhāvaḥ samavasthitaḥ // MMK_24.26 //</l>\n</lg>\n\n<lg>\n<l>prahāṇasākṣātkaraṇe bhāvanā caivam eva te /</l>\n<l>parijñāvan na yujyante catvāry api phalāni ca // MMK_24.27 //</l>\n</lg>\n\n<lg>\n<l>svabhāvenānadhigataṃ yat phalaṃ tat punaḥ katham /</l>\n<l>śakyaṃ samadhigantuṃ syāt svabhāvaṃ parigṛhṇataḥ // MMK_24.28 //</l>\n</lg>\n\n<lg>\n<l>phalābhāve phalasthā no na santi pratipannakāḥ /</l>\n<l>saṃgho nāsti na cet santi te 'ṣṭau puruṣapudgalāḥ // MMK_24.29 //</l>\n</lg>\n\n<lg>\n<l>abhāvāc cāryasatyānāṃ saddharmo 'pi na vidyate /</l>\n<l>dharme cāsati saṃghe ca kathaṃ buddho bhaviṣyati // MMK_24.30 //</l>\n</lg>\n\n<lg>\n<l>apratītyāpi bodhiṃ ca tava buddhaḥ prasajyate /</l>\n<l>apratītyāpi buddhaṃ ca tava bodhiḥ prasajyate // MMK_24.31 //</l>\n</lg>\n\n<lg>\n<l>yaś cābuddhaḥ svabhāvena sa bodhāya ghaṭann api /</l>\n<l>na bodhisattvacaryāyāṃ bodhiṃ te 'dhigamiṣyati // MMK_24.32 //</l>\n</lg>\n\n<lg>\n<l>na ca dharmam adharmaṃ vā kaścij jātu kariṣyati /</l>\n<l>kim aṣūnyasya kartavyaṃ svabhāvaḥ kriyate na hi // MMK_24.33 //</l>\n</lg>\n\n<lg>\n<l>vinā dharmam adharmaṃ ca phalaṃ hi tava vidyate /</l>\n<l>dharmādharmanimittaṃ ca phalaṃ tava na vidyate // MMK_24.34 //</l>\n</lg>\n\n<lg>\n<l>dharmādharmanimittaṃ vā yadi te vidyate phalam /</l>\n<l>dharmādharmasamutpannam aśūnyaṃ te kathaṃ phalam // MMK_24.35 //</l>\n</lg>\n\n<lg>\n<l>sarvasaṃvyvahārāṃś ca laukikān pratibādhase /</l>\n<l>yat pratītyasamutpādaśūnyatāṃ pratibādhase // MMK_24.36 //</l>\n</lg>\n\n<lg>\n<l>na kartavyaṃ bhavet kiṃcid anārabdhā bhavet kriyā /</l>\n<l>kārakaḥ syād akurvāṇaḥ śūnyatāṃ pratibādhataḥ // MMK_24.37 //</l>\n</lg>\n\n<lg>\n<l>ajātam aniruddhaṃ ca kūṭaśthaṃ ca bhaviṣyati /</l>\n<l>vicitrābhir avasthābhiḥ svabhāve rahitaṃ jagat // MMK_24.38 //</l>\n</lg>\n\n<lg>\n<l>asaṃprāptasya ca prāptir duḥkhaparyantakarma ca /</l>\n<l>sarvakleśaprahāṇaṃ ca yady aśūnyaṃ na vidyate // MMK_24.39 //</l>\n</lg>\n\n<lg>\n<l>yaḥ pratītyasamutpādaṃ paśyatīdaṃ sa paśyati /</l>\n<l>duḥkhaṃ samudayaṃ caiva nirodhaṃ mārgam eva ca // MMK_24.40 //</l>\n</lg>\n\n</div>\n<div>\n\n<lg>\n<l>yadi śūnyam idaṃ sarvam udayo nāsti na vyayaḥ /</l>\n<l>prahāṇād vā nirodhād vā kasya nirvāṇam iṣyate // MMK_25.1 //</l>\n</lg>\n\n<lg>\n<l>yady aśūnyam idaṃ sarvam udayo nāsti na vyayaḥ /</l>\n<l>prahāṇād vā nirodhād vā kasya nirvāṇam iṣyate // MMK_25.2 //</l>\n</lg>\n\n<lg>\n<l>aprahīṇam asaṃprāptam anucchinnam aśāśvatam /</l>\n<l>aniruddham anutpannam etan nirvāṇam ucyate // MMK_25.3 //</l>\n</lg>\n\n<lg>\n<l>bhāvas tāvan na nirvāṇaṃ jarāmaraṇalakṣaṇam /</l>\n<l>prasajyetāsti bhāvo hi na jarāmaraṇaṃ vinā // MMK_25.4 //</l>\n</lg>\n\n<lg>\n<l>bhāvaś ca yadi nirvāṇaṃ nirvāṇaṃ saṃskṛtaṃ bhavet /</l>\n<l>nāsaṃskṛto hi vidyate bhāvaḥ kva cana kaś cana // MMK_25.5 //</l>\n</lg>\n\n<lg>\n<l>bhāvaś ca yadi nirvāṇam anupādāya tat katham /</l>\n<l>nirvāṇaṃ nānupādāya kaścid bhāvo hi vidyate // MMK_25.6 //</l>\n</lg>\n\n<lg>\n<l>bhāvo yadi na nirvāṇam abhāvaḥ kiṃ bhaviṣyati /</l>\n<l>nirvāṇaṃ yatra bhāvo na nābhāvas tatra vidyate // MMK_25.7 //</l>\n</lg>\n\n<lg>\n<l>yady abhāvaś ca nirvāṇam anupādāya tat katham /</l>\n<l>nirvāṇaṃ na hy abhāvo 'sti yo 'nupādāya vidyate // MMK_25.8 //</l>\n</lg>\n\n<lg>\n<l>ya ājavaṃjavībhāva upādāya pratītya vā /</l>\n<l>so 'pratītyānupādāya nirvāṇam upadiśyate // MMK_25.9 //</l>\n</lg>\n\n<lg>\n<l>prahāṇaṃ cābravīc chāstā bhavasya vibhavasya ca /</l>\n<l>tasmān na bhāvo nābhāvo nirvāṇam iti yujyate // MMK_25.10 //</l>\n</lg>\n\n<lg>\n<l>bhaved abhāvo bhāvaś ca nirvāṇam ubhayaṃ yadi /</l>\n<l>bhaved abhāvo bhāvaś ca mokṣas tac ca na yujyate // MMK_25.11 //</l>\n</lg>\n\n<lg>\n<l>bhaved abhāvo bhāvaś ca nirvāṇam ubhayaṃ yadi /</l>\n<l>nānupādāya nirvāṇam upādāyobhayaṃ hi tat // MMK_25.12 //</l>\n</lg>\n\n<lg>\n<l>bhaved abhāvo bhāvaś ca nirvāṇam ubhayaṃ katham /</l>\n<l>asaṃskṛtaṃ hi nirvāṇaṃ bhāvābhāvau ca saṃskṛtau // MMK_25.13 //</l>\n</lg>\n\n<lg>\n<l>bhaved abhāvo bhāvaś ca nirvāṇa ubhayaṃ katham /</l>\n<l>tayor abhāvo hy ekatra prakāśatamasor iva // MMK_25.14 //</l>\n</lg>\n\n<lg>\n<l>naivābhāvo naiva bhāvo nirvāṇam iti yā 'ñjanā /</l>\n<l>abhāve caiva bhāve ca sā siddhe sati sidhyati // MMK_25.15 //</l>\n</lg>\n\n<lg>\n<l>naivābhāvo naiva bhāvo nirvāṇaṃ yadi vidyate /</l>\n<l>naivābhāvo naiva bhāva iti kena tad ajyate // MMK_25.16 //</l>\n</lg>\n\n<lg>\n<l>paraṃ nirodhād bhagavān bhavatīty eva nājyate /</l>\n<l>na bhavaty ubhayaṃ ceti nobhayaṃ ceti nājyate // MMK_25.17 //</l>\n</lg>\n\n<lg>\n<l>tiṣṭhamāno 'pi bhagavān bhavatīty eva nājyate /</l>\n<l>na bhavaty ubhayaṃ ceti nobhayaṃ ceti nājyate // MMK_25.18 //</l>\n</lg>\n\n<lg>\n<l>na saṃsārasya nirvāṇāt kiṃcid asti viśeṣaṇam /</l>\n<l>na nirvāṇasya saṃsārāt kiṃcid asti viśeṣaṇam // MMK_25.19 //</l>\n</lg>\n\n<lg>\n<l>nirvāṇasya ca yā koṭiḥ koṭiḥ saṃsaraṇasya ca /</l>\n<l>na tayor antaraṃ kiṃcit susūkṣmam api vidyate // MMK_25.20 //</l>\n</lg>\n\n<lg>\n<l>paraṃ nirodhād antādyāḥ śāśvatādyāś ca dṛṣṭayaḥ /</l>\n<l>nirvāṇam aparāntaṃ ca pūrvāntaṃ ca samāśritāḥ // MMK_25.21 //</l>\n</lg>\n\n<lg>\n<l>śūnyeṣu sarvadharmeṣu kim anantaṃ kim antavat /</l>\n<l>kim anantam antavac ca nānantaṃ nāntavac ca kim // MMK_25.22 //</l>\n</lg>\n\n<lg>\n<l>kiṃ tad eva kim anyat kiṃ śāśvataṃ kim aśāśvatam /</l>\n<l>aśāśvataṃ śāśvataṃ ca kiṃ vā nobhayam apy atha // MMK_25.23 //</l>\n</lg>\n\n<lg>\n<l>sarvopalambhopaśamaḥ prapañcopaśamaḥ śivaḥ /</l>\n<l>na kva cit kasyacit kaścid dharmo buddhena deśitaḥ // MMK_25.24 //</l>\n</lg>\n\n</div>\n<div>\n\n<lg>\n<l>punarbhavāya saṃskārān avidyānivṛtas tridhā /</l>\n<l>abhisaṃskurute yāṃs tair gatiṃ gacchati karmabhiḥ // MMK_26.1 //</l>\n</lg>\n\n<lg>\n<l>vijñānaṃ saṃniviśate saṃskārapratyayaṃ gatau /</l>\n<l>saṃniviṣṭe 'tha vijñāne nāmarūpaṃ niṣicyate // MMK_26.2 //</l>\n</lg>\n\n<lg>\n<l>niṣikte nāmarūpe tu ṣaḍāyatanasaṃbhavaḥ /</l>\n<l>ṣaḍāyatanam āgamya saṃsparśaḥ saṃpravartate // MMK_26.3 //</l>\n</lg>\n\n<lg>\n<l>cakṣuḥ pratītya rūpaṃ ca samanvāhāram eva ca /</l>\n<l>nāmarūpaṃ pratītyaivaṃ vijñānaṃ saṃpravartate // MMK_26.4 //</l>\n</lg>\n\n<lg>\n<l>saṃnipātas trayāṇāṃ yo rūpavijñānacakṣuṣām /</l>\n<l>sparśaḥ sa tasmāt sparśāc ca vedanā saṃpravartate // MMK_26.5 //</l>\n</lg>\n\n<lg>\n<l>vedanāpratyayā tṛṣṇā vedanārthaṃ hi tṛṣyate /</l>\n<l>tṛṣyamāṇa upādānam upādatte caturvidham // MMK_26.6 //</l>\n</lg>\n\n<lg>\n<l>upādāne sati bhava upādātuḥ pravartate /</l>\n<l>syād dhi yady anupādāno mucyeta na bhaved bhavaḥ // MMK_26.7 //</l>\n</lg>\n\n<lg>\n<l>pañca skandhāḥ sa ca bhavo bhavāj jātiḥ pravartate /</l>\n<l>jarāmaraṇaduḥkhādi śokāḥ saparidevanāḥ // MMK_26.8 //</l>\n</lg>\n\n<lg>\n<l>daurmanasyam upāyāsā jāter etat pravartate /</l>\n<l>kevalasyaivam etasya duḥkhaskandhasya saṃbhavaḥ // MMK_26.9 //</l>\n</lg>\n\n<lg>\n<l>saṃsāramūlaṃ saṃskārān avidvān saṃskaroty ataḥ /</l>\n<l>avidvān kārakas tasmān na vidvāṃs tattvadarśanāt // MMK_26.10 //</l>\n</lg>\n\n<lg>\n<l>avidyāyāṃ niruddhāyāṃ saṃskārāṇām asaṃbhavaḥ /</l>\n<l>avidyāyā nirodhas tu jñānasyāsyaiva bhāvanāt // MMK_26.11 //</l>\n</lg>\n\n<lg>\n<l>tasya tasya nirodhena tat tan nābhipravartate /</l>\n<l>duḥkhaskandhaḥ kevalo 'yam evaṃ samyag nirudhyate // MMK_26.12 //</l>\n</lg>\n\n</div>\n<div>\n\n<lg>\n<l>abhūm atītam adhvānaṃ nābhūvam iti dṛṣṭayaḥ /</l>\n<l>yās tāḥ śāśvatalokādyāḥ pūrvāntaṃ samupāśritāḥ // MMK_27.1 //</l>\n</lg>\n\n<lg>\n<l>dṛṣṭayo na bhaviṣyāmi kim anyo 'nāgate 'dhvani /</l>\n<l>bhaviṣyāmīti cāntādyā aparāntaṃ samāśritāḥ // MMK_27.2 //</l>\n</lg>\n\n<lg>\n<l>abhūm atītam adhvānam ity etan nopapadyate /</l>\n<l>yo hi janmasu pūrveṣu sa eva na bhavaty ayam // MMK_27.3 //</l>\n</lg>\n\n<lg>\n<l>sa evātmeti tu bhaved upādānaṃ viśiṣyate /</l>\n<l>upādānavinirmukta ātmā te katamaḥ punaḥ // MMK_27.4 //</l>\n</lg>\n\n<lg>\n<l>upādānavinirmukto nāsty ātmeti kṛte sati /</l>\n<l>syād upādānam evātmā nāsti cātmeti vaḥ punaḥ // MMK_27.5 //</l>\n</lg>\n\n<lg>\n<l>na copādānam evātmā vyeti tat samudeti ca /</l>\n<l>kathaṃ hi nāmopādānam upādātā bhaviṣyati // MMK_27.6 //</l>\n</lg>\n\n<lg>\n<l>anyaḥ punar upādānād ātmā naivopapadyate /</l>\n<l>gṛhyeta hy anupādāno yady anyo na ca gṛhyate // MMK_27.7 //</l>\n</lg>\n\n<lg>\n<l>evaṃ nānya upādānān na copādānam eva saḥ /</l>\n<l>ātmā nāsty anupādāno nāpi nāsty eṣa niścayaḥ // MMK_27.8 //</l>\n</lg>\n\n<lg>\n<l>nābhūm atītam adhvānam ity etan nopapadyate /</l>\n<l>yo hi janmasu pūrveṣu tato 'nyo na bhavaty ayam // MMK_27.9 //</l>\n</lg>\n\n<lg>\n<l>yadi hy ayaṃ bhaved anyaḥ pratyākhyāyāpi taṃ bhavet /</l>\n<l>tathaiva ca sa saṃtiṣṭhet tatra jāyeta cāmṛtaḥ // MMK_27.10 //</l>\n</lg>\n\n<lg>\n<l>ucchedaḥ karmaṇāṃ nāśaḥ kṛtam anyena karma ca /</l>\n<l>pratisaṃvedayed anya evam ādi prasajyate // MMK_27.11 //</l>\n</lg>\n\n<lg>\n<l>nāpy abhūtvā samudbhūto doṣo hy atra prasajyate /</l>\n<l>kṛtako vā bhaved ātmā saṃbhūto vāpy ahetukaḥ // MMK_27.12 //</l>\n</lg>\n\n<lg>\n<l>evaṃ dṛṣtir atīte yā nābhūm aham abhūm aham /</l>\n<l>ubhayaṃ nobhayaṃ ceti naiṣā samupapadyate // MMK_27.13 //</l>\n</lg>\n\n<lg>\n<l>adhvany anāgate kiṃ nu bhaviṣyāmīti darśanam /</l>\n<l>na bhaviṣyāmi cety etad atītenādhvanā samam // MMK_27.14 //</l>\n</lg>\n\n<lg>\n<l>sa devaḥ sa manuṣyaś ced evaṃ bhavati śāśvatam /</l>\n<l>anutpannaś ca devaḥ syāj jāyate na hi śāśvatam // MMK_27.15 //</l>\n</lg>\n\n<lg>\n<l>devād anyo manuṣyaś ced aśāśvatam ato bhavet /</l>\n<l>devād anyo manuṣyaś cet saṃtatir nopapadyate // MMK_27.16 //</l>\n</lg>\n\n<lg>\n<l>divyo yady ekadeśaḥ syād ekdeśaś ca mānuṣaḥ /</l>\n<l>aśāśvataṃ śāśvataṃ ca bhavet tac ca na yujyate // MMK_27.17 //</l>\n</lg>\n\n<lg>\n<l>aśāśvataṃ śāśvataṃ ca prasiddham ubhayaṃ yadi /</l>\n<l>siddhe na śāśvataṃ kāmaṃ naivāśāśvatam ity api // MMK_27.18 //</l>\n</lg>\n\n<lg>\n<l>kutaścid āgataḥ kaścit kiṃcid gacchet punaḥ kva cit /</l>\n<l>yadi tasmād anādis tu saṃsāraḥ syān na cāsti saḥ // MMK_27.19 //</l>\n</lg>\n\n<lg>\n<l>nāsti cec chāśvataḥ kaścit ko bhaviṣyaty aśāśvataḥ /</l>\n<l>śāśvato 'śāśvataś cāpi dvābhyām ābhyāṃ tiraskṛtaḥ // MMK_27.20 //</l>\n</lg>\n\n<lg>\n<l>antavān yadi lokaḥ syāt paralokaḥ kathaṃ bhavet /</l>\n<l>athāpy anantavāl lokaḥ paralokaḥ kathaṃ bhavet // MMK_27.21 //</l>\n</lg>\n\n<lg>\n<l>skandhānām eṣa saṃtāno yasmād dīpārciṣām iva /</l>\n<l>tasmān nānantavattvaṃ ca nāntavattvaṃ ca yujyate // MMK_27.22 //</l>\n</lg>\n\n<lg>\n<l>pūrve yadi ca bhajyerann utpadyeran na cāpy amī /</l>\n<l>skandhāḥ skandhān pratītyemān atha loko 'ntavān bhavet // MMK_27.23 //</l>\n</lg>\n\n<lg>\n<l>pūrve yadi na bhajyerann utpadyeran na cāpyamī /</l>\n<l>skandhāḥ skandhān pratītyemāl loko 'nanto bhaved atha // MMK_27.24 //</l>\n</lg>\n\n<lg>\n<l>antavān ekadeśaś ced ekadeśas tv anantavān /</l>\n<l>syād antavān anantaś ca lokas tac ca na yujyate // MMK_27.25 //</l>\n</lg>\n\n<lg>\n<l>kathaṃ tāvad upādātur ekadeśo vinaṅkṣyate /</l>\n<l>na naṅkṣyate caikadeśa evaṃ caitan na yujyate // MMK_27.26 //</l>\n</lg>\n\n<lg>\n<l>upādānaikadeśaś ca kathaṃ nāma vinaṅkṣyate /</l>\n<l>na naṅkṣyate caikadeśo naitad apy upapadyate // MMK_27.27 //</l>\n</lg>\n\n<lg>\n<l>antavac cāpy anantaṃ ca prasiddham ubhayaṃ yadi /</l>\n<l>siddhe naivāntavat kāmaṃ naivānantavad ity api // MMK_27.28 //</l>\n</lg>\n\n<lg>\n<l>atha vā sarvabhāvānāṃ śūnyatvāc chāśvatādayaḥ /</l>\n<l>kva kasya katamāḥ kasmāt saṃbhaviṣyanti dṛṣṭayaḥ // MMK_27.29 //</l>\n</lg>\n\n<lg>\n<l>sarvadṛṣṭiprahāṇāya yaḥ saddharmam adeśayat /</l>\n<l>anukampām upādāya taṃ namasyāmi gautamam // MMK_27.30 //</l>\n</lg>\n\n  </div>\n</body>\n\n"
}