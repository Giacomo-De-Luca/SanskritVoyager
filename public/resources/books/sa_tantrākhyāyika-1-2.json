{
  "title": "sa_tantrākhyāyika-1-2",
  "body": "<body xmlns='http://www.tei-c.org/ns/1.0'>\n\n<p>[1,1 : Affe und Keil]</p>\n\n<p>asti kaścid vaṇijakaḥ |\nnagarasamīpe tena devatāyatanaṃ kriyate |\ntatra ye karmakārās sthapatyādayaḥ ! madhyāhnavelāyām\nāhāranimittaṃ bhojanamaṇḍapam anupraviṣṭāḥ |\nakasmāc cānuṣaṅgikaṃ devagṛhe vānarayūtham āgatam |\natha tatraikasya śilpino 'rdhasphoṭitakāṣṭhastambho\narjunamayaḥ khadirakīlakena madhye yantranikhātenāvastabdho\navatiṣṭhate |\ntatra kadācid vānarayūtho giriśikharād avatīrya svecchayā\ntaruśikharaprāsādaśṛṅgadārunicayeṣu prakrīḍitum ārabdhaḥ |\nekas tu tatrāsannavināśaś cāpalād upaviśya stambhe yantracāram\nuddiśyedam āha |\nkenāyam asthāne kīlako nikhātaḥ |\niti pāṇibhyām eva saṅgṛhyotpāṭitum ārabdhaḥ |\nsthānāc calite kīle yad vṛttam ! tad anākhyeyam ! evam eva bhavatā\njñātam iti |</p>\n\n<p>[1,2 Schakal und Trommel]</p>\n\n<p>asti kaścid gomāyur āhāravicchedāt kṣutkṣāmakaṇṭha itaś ca\nitaḥ paribhramann ubhayasainasyāyodhanabhūmim apaśyat |\ntatra ca mahāntaṃ śabdam aśṛṇot |\ntadbhayasaṃkṣubhitahṛdayaḥ kim idam ! vinaṣṭo 'smi ! kasyāyaṃ\nśabdaḥ ! kva vā kīdṛśo vaiṣa śabda iti ! cintayatā dṛṣṭā\ngiriśikharākārā bherī |\ntāṃ ca dṛṣṭvācintayat |\nkim ayaṃ śabdo 'syās svābhāvikaḥ ! uta paraprerita iti |\natha sā yadā vāyupreritair vṛkṣāgrais spṛśyate ! tadā śabdaṃ karoti !\nanyadā na ! iti tūṣṇīm āste |\nsa tu tasyās sārāsāratāṃ jñātuṃ saṃnikarṣam upaśliṣṭaḥ |\nsvayaṃ ca kautukād ubhayor mukhayor atāḍayat ! acintayac ca|\ngamyaṃ caitad bhaksyaṃ ca mama |\nity avadhāryaikadaṃṣṭrayā kṣudhāviṣṭaḥ pāṭitavān |\nparuṣatvāc ca carmaṇaḥ kathamapi na daṃṣṭrābhaṅgam avāptavān |\npratibaddhāś ca punar apy acintayat |\nnūnam asyā antar bhakṣyaṃ bhaviṣyatīti |\nity adhyavasya bheryā mukhaṃ vidāryāntaḥ praviṣṭaḥ |\ntasminn api na kiñcid āsāditavān |\npratinivartitum aśakto 'ntarlīnārdhakāyo vihasyābravīt |\npūrvam eva mayā jñātam iti |</p>\n\n<p>[1,3 Drei selbstverschuldete Unfälle]</p>\n\n<p>asti kasmiṃścit pradeśe parivrāḍ devaśarmā nāma |\ntasyānekasādhūpapāditasūkṣmavāsoviśeṣopacayān mahaty-\narthamātrā saṃvṛttā |\nsa ca na kasyacid api viśvāsaṃ yāti |\natha kadācid āṣāḍhabhūtir nāma paravittāpahṛt katham iyam\narthamātrāsya mayā parihartavyeti vitarkyāvalaganarūpeṇa\nupagamya tatkālena ca viśvāsam anayat |\natha kadācid asau parivrājakas tīrthayātrāprasaṅge tena\nāṣāḍhabhūtinā saha gantum ārabdhaḥ |\ntatra ca kasmiṃścid vanoddeśe nadītīre mātrāntika\nāṣāḍhabhūtim avasthāpyaikāntam udakagrahaṇārthaṃ gataḥ |\napaśyac ca mahan meṣayuddham |\nanavaratayuddhaśaktisampannayoś ca tayoś\nśṛṅgapañjarāntarodbhūtasṛg bahu bhūmau nipatitaṃ dṛṣṭvā\nāśāpratibaddhacittaḥ piśitalobhatayā gomāyus tajjighṛkṣus\nsampīḍitodghātāt sadyaḥ pañcatvam agamat |\natha parivrāḍ vismayāviṣṭo 'bravīt |\njambuko huḍuyuddheneti |\nkṛtaśaucaś cāgatas tam uddeśam āṣāḍhabhūmim api\ngṛhītārthamātrāsāram apakrāntaṃ nāpaśyad devaśarmā |\nkevalaṃ tv\napaviddhatridaṇḍakāṣṭhakuṇḍikāparisrāvaṇakūrcakādy\napaśyat ! acintayac ca |\nkvāsāv āṣāḍhabhūtiḥ |\nnūnam ahaṃ tena muṣitaḥ |\nity uktavān |\nvayaṃ cāṣāḍhabhūtineti |\nathāsau kapālaśakalagranthikāvaśeṣaḥ kañcid grāmam astaṃ\ngacchati ravau praviṣṭaḥ |\npraviśann ekāntavāsinaṃ tantravāyam apaśyat ! āvāsakaṃ ca\nprārthitavān |\ntenāpi tasyātmīyagṛhaikadeśe sthānaṃ nirdiśya bhāryā\nabhihitā |\nyāvad ahaṃ nagaraṃ gatvā suhṛtsameto madhupānaṃ krtvā\nāgacchāmi ! tāvad apramattayā gṛhe tvayā bhāvyam |\nity ādiśya gataḥ |\natha tasya bhāryā puṃścalī dūtikāsañcoditā śarīrasaṃskāraṃ kṛtvā\nparicitasakāśaṃ gantum ārabdhā |\nabhimukhaś cāsyā bhartā madavilopāsamāptākṣaravacanaḥ\npariskhalitagatir avasrastavāsās samāyātaḥ |\ntaṃ ca dṛṣṭvā pratyutpannamatiḥ kauśalād ākalpam apanīya\npūrvaprakṛtam eva veṣam āsthāya pādaśaucaśayanādyārambham\nakarot |\nkaulikas tu gṛhaṃ praviśya nidrāvaśam agamat |\nsuptapratibuddhaś cāsau tām ākroṣṭum ārabdhaḥ |\npuṃścali ! tvadgatam apacāraṃ suhṛdo me varṇayanti |\nbhavatu |\npuṣṭaṃ nigrahaṃ kariṣyāmīti |\nasāv api nirmaryādā prativacanaṃ dātum ārabdhā |\npunar api cāsau pratibuddhas tāṃ madhyastūṇāyāṃ rajjvā\nsupratibaddhāṃ kṛtvā prasuptaḥ |\ndūtikaitāṃ punar gamanāya pracoditavatī |\nsā tūtpannapratibhā dūtikām ātmīyadarśanasaṃvidhānena\nbaddhvā kāmukasakāśaṃ yayau |\nasāv api pratibuddhas tathaiva tām ākroṣṭum ārabdhaḥ |\ndūtikā tu śaṅkitahṛdayānucitavākyodāharaṇabhītā na kiñcid\nuktavatī |\ntantravāyas tu śāṭhyād iyaṃ na kiñcin mamottaraṃ prayacchati\nity utthāya tasyās tīkṣṇaśastreṇa nāsikāṃ chittvābravīt |\ntiṣṭhaivaṃlakṣaṇā |\nkas tvām adhunā vārttāṃ pṛcchati |\nity uktvā nidrāvaśam upāgamat |\nāgatā ca sā tantravāyī dūtikām apṛcchat |\nkā te vārttā |\nkim ayaṃ pratibuddho 'bhihitavān |\nkathaya kathayeti |\ndūtikā tu kṛtanigrahā nāsikāṃ darśayantī sāmarṣam āha |\nśivās te sarvā vārttāḥ |\nmuñca |\ngacchāmīti |\ntathā tv anuṣṭhite nāsikām ādāyāpakrāntā |\ntantravāyy- apy kṛtakabaddham ātmānaṃ tathaivākarot |\nkaulikas tu yathāpūrvam eva pratibuddhas tām ākrośat |\nasāv api duṣṭā bahu dhṛṣṭaram āha |\ndhigghato 'si |\nko māṃ nirāgasaṃ virūpayituṃ samarthaḥ |\nśṛṇvantu me lokapālāḥ |\nyathāhaṃ kaumāraṃ bhartāraṃ muktvā nānyaṃ parapuruṣaṃ\nmanasāpi vedmi ! tathā mamānena satyenāvyaṅgyaṃ mukham astv\niti |\nathāsau mūrkhaḥ kṛtakavacanavyāmohitacittaḥ prajvālyolkām\navyaṅgamukhīṃ jāyāṃ dṛṣṭvā protphullanayanaḥ paricumbya\nhṛṣṭamanā bandhavād avamucya pīḍitaṃ ca pariṣvajya śayyām\nāropitavān |\nparivrājakas tv ādita evārabhya yathāvṛttam artham abhijñātavān |\ndūtikāpi hastakṛtanāsāpuṭā svagṛhaṃ gatvācintayat |\nkim adhunā kartavyam iti |\natha tasyā bhartā nāpito rājakulāt pratyūṣasy āgatya tāṃ bhāryām āha\n|\nsamarpaya ! bhadre ! kṣurabhāṇḍam |\nrājakule karma kartavyam iti |\nsā ca duṣṭābhyantarasthaiva kṣuram eva prāhiṇot |\nsa ca samastakṣurabhāṇḍāsamarpaṇāt krodhāviṣṭacitto\nnāpitas tam eva tasyāḥ kṣuraṃ pratīpaṃ prāhiṇot |\nathāsāv ārtaravam ucchaiḥ kṛtvā pāṇinā nāsāpuṭaṃ pramṛjya\nasṛkpātasametāṃ nāsikāṃ kṣitau prakṣipyābravīt |\nparitrāyadhvam ! paritrāyadhvam |\nanenāham adṛṣṭadoṣā virūpiteti |\ntathābhyāgatai rājapuruṣaiḥ pratyakṣadarśanāṃ tāṃ dṛṣṭvā\nvirūpāṃ kīlapārṣṇilaguḍair atīva hataṃ paścād bāhubandhaś\nca tayā saha dharmasthānam upanīto nāpitaḥ |\npṛcchyamānaś cādhikṛtaiḥ kim idaṃ mahad viśasanaṃ svadāreṣu\ntvayā kṛtam iti yadā bahuśa ucyamāno nottaraṃ prayacchati ! tadā\ndharmādhikṛtāś śūle 'vataṃsyatām ity ājñāpitavantaḥ |\nniṣpāpaṃ ca parivrāṭ cchūlasthānaṃ nīyamānaṃ nāpitaṃ dṛṣṭvā\nsattvānukampayā copalabdhatattvārtho 'dhikaraṇam upagamya\ndharmasthānādhikṛtān abravīt |\nnārhathainam adoṣakartāraṃ nāpitaṃ śūle samāropayitum |\nyatkāraṇam ! idam āścaryatrayaṃ śrūyatām |</p>\n\n<p>[ jambuko huḍuyuddhena vayaṃ cāṣāḍhabhūtinā |\ndūtikā tantravāyena trayo 'narthās svayaṃ kṛtaḥ ||55|| ]</p>\n\n<p>samupalabdhatattvārthaiś cādhikṛtaiḥ paritrāyito nāpita iti |</p>\n\n<p>[1,4 Krähe und Schlange]</p>\n\n<p>asti kasmiṃścit pradeśe vṛkṣaḥ ! tasmiṃś ca vāyasau dampatī\nprativasatas sma |\ntayos tu prasavakāle tadvṛkṣavivarānusāry- asañjātakriyāṇy\nevāpatyāni kṛṣṇasarpo bhakṣayati sma |\natha tenāpakāranirvedanād anyavṛkṣamūlavāsinaṃ\npriyasuhṛdaṃ gomāyum apṛcchyata ! yathā |\nbhadra ! kim evaṃ gate prāptakālaṃ bhavān manyate |\nbālaghātitvāc ca vṛddhayor abhāva evāvayoḥ |\ngomāyuḥ |</p>\n\n<p>[ bhakṣayitvā bahūn matsyān uttamādhamamadhyamān |\natilaulyād bakaḥ paścān mṛtaḥ karkaṭavigrahāt ||60|| ]</p>\n\n<p>vāyasaḥ |\nkathaṃ caitat |\ngomāyuḥ |</p>\n\n<p>[1,5 Reiher und Krebs]</p>\n\n<p>asti ! kaścid bako vṛddhabhāvāt sukhopāyāṃ vṛttim\nākāṅkṣamāṇaḥ kasmiṃścit saraḥpradeśe 'dhṛtiparītam iva\nātmano rūpaṃ pradarśayann avasthitaḥ |\ntatrānekamatsyaparivṛta ekaḥ kulīrako 'bravīt |\nmāma ! kim adyāhārakṛtyaṃ nānuṣṭhīyate yathā pureti |\nbakaḥ |\nahaṃ matsyādaḥ |\ntenopādhinā vinā yuṣmān bravīmi |\nmayā yuṣmān āsādya pūrvaṃ prāṇarakṣā kṛtā |\nsamprāpto mamādya vṛttivicchedaḥ |\nato 'haṃ vimanāḥ |\nkulīrakaḥ |\nmāma ! kena kāraṇena |\nbakaḥ |\nadya matsyabandhair etatsarassamīpenātikrāmadbhir abhihitam |\nbahumatsyo 'yaṃ hradaḥ |\nasmiñ jālaṃ prakṣipāmaḥ |\nnagarasamipe 'nye hradā anāsāditāḥ |\ntān āsādya punar āgamiṣyāma iti kathayām āsuḥ |\ntat ! bhadra ! vinaṣṭā nāma yūyam |\naham api vṛtticchedād utsanna eva |\ntatas tair vijñaptaḥ ! yathā |\nyataivāpāyaś śrūyate ! tata evopāyo 'pi labhyate |\ntad arhasy asmān paritrātum |\nbakaḥ |\naṇḍajo 'ham asamartho mānuṣavirodhe |\nkintv asmād dhradād anyaṃ jalāśayaṃ yuṣmān saṅkrāmayiṣyāmi\n|\ntatas tair viśvāsam upagatais tāta ! bhrātar ! mātula ! mātula ! māṃ naya\n! māṃ naya ! prathamataraṃ nayasvety abhihitam |\nasāv api duṣṭamatiḥ krameṇa nītvā kauśalād ajasraṃ tān bhakṣayan\nparaṃ paritoṣam upāgataḥ |\nkulīrakas tu mṛtyubhayodvigno muhur muhus taṃ prārthitavān |\nmāma ! mām api tāvad arhasi mṛtyumukhāt paritrātum iti |\nsa tu duṣṭātmācintayat |\nnirviṇṇo 'smy anenaikarasena matsyapiśitena |\nenam api tāvad rasaviśeṣam āsvādayiṣyāmi |\ntatas samutkṣipya viyat sarvāmbhassthānāni parihṛtyaikadeśe\ntaptaśilāyām avatīrṇaḥ |\nkulīrako 'pi pūrvabhakṣitamatsyaśarīrāvayavarāśiṃ dṛṣṭvā\nevācintayat |\nnihatā anena durātmanā prajñāpūrvakaṃ te mīnāḥ |\ntat kim adhunā prāptakālam |\nathavā |</p>\n\n<p>[ abhiyukto yadā paśyen na kāñcid gatim ātmanaḥ |\nyudhyamānas tadā prājño mriyeta ripuṇā saha ||61|| ]</p>\n\n<p>anabhijño 'pi bakaḥ kulīrakasandaṃśagrahasya maurkhyāt\nkulīrakasakāśāc chiraśchedam avāpnavān |\nkulīrako 'pi gṛhītvā bakagrīvām utpalanālavad\nākāśagamanaprasādhitacihnamārgo matsyāntikam eva prāyāt |\ntaiś cābhihitaḥ |\nbhrātaḥ ! kvāsau māma iti |\nathāsāv abravīt |\npañcatvam upagataḥ |\ntasyaitad durātmanaś śiraḥ |\nbhakṣitās tenopadhinā bahavas svayūthyā vaḥ |\nso 'pi matsakāśād vinaṣṭa iti |\nato 'haṃ bravīmi |\nbhakṣayitvā bahūn matsyān iti |\natha vāyaso jambukam āha |\nāvayoḥ kiṃ prāptakālaṃ manyase |\ngomāyuḥ |\nsuvarṇasūtram ādāyātrāvāsake sthāpyatām |\nasaṃśayaṃ tatsvāmī taṃ kṛṣṇasarpaṃ ghātayiṣyati |\nity uktvā sa sṛgālo 'pakrāntaḥ |\natha vāyasas suvarṇasūtrānveṣī rājagṛhaṃ prāyāt |\ndṛṣṭaṃ ca tenāntaḥpuraikadeśe dhautavastrayugalopari\nsuvarṇasūtram uttamamaṇiviracitaṃ mahārhaṃ prakṣālya ceṭikayā\nsthāpitam |\ntac cāvasthāpyānyayā saha kathāṃ kartum ārabdhā |\nvāyasas tu tad gṛhītvā viyatā śanair ātmānaṃ darśayan svam ālayaṃ\nprati prāyāt |\nathārakṣipuruṣaiḥ prāsamudgaratomarapāṇibhir mahatā javena\ngatvā vṛkṣo 'valokitaḥ ! yāvat tena tat svanīḍe sthāpitam |\ntatraikenārohatā dṛṣṭam ! kṛṣṇabhujaṅgo vāyasapotān\nbhakṣayitvā nidrāvaśam agamat |\ntena cāsau supta eva ghātitaḥ |\ntat kṛtvā suvarṇasūtram ādāya gata iti |</p>\n\n<p>[1,6 Löwe und Hase]</p>\n\n<p>asti ! kasmiṃścid vanāntare mahān siṃhaḥ prativasati sma |\nso 'jasraṃ mṛgotsādaṃ kurute |\natha te mṛgās sarvae evābhimukhāḥ praṇatacittā\nharitatṛṇāṅkuravaktradhāriṇo 'vanitalāsaktajānavas taṃ\nmṛgarājaṃ vijñāpayām āsuḥ |\nbho mṛgarāja kim anena paralokaviruddhena svāmino nṛśaṃsena\nniṣkāraṇaṃ sarvamṛgotsādanakarmaṇā kṛtena |\nvayaṃ tāvad vinaṣṭā eva ! tavāpy āhārasyābhāvaḥ |\ntad ubhayopadravaḥ |\ntat prasida |\nvayaṃ tu svāmina ekaikaṃ vanacaraṃ vāreṇa svajātisamutthaṃ\npreṣayāmaḥ |\ntathā kṛte kālaparyayāc chaśakasya vāro 'bhyāgataḥ |\nsa tu sarvamṛgājñāpito ruṣitamanāś cintayām āsa |\nantakaro 'yaṃ mṛtyumukhapraveśaḥ |\nkim adhunā prāptakālaṃ mameti |\nathavā buddhimatāṃ kim aśakyam |\naham evopāyena vyāpādayāmi siṃham |\niti tasyāhāravelāṃ kṣapayitvā gataḥ |\nasāv api kṣutkṣāmakaṇṭhaḥ krodhasaṃraktanayanas\nsphuradvadanadaśanasaṅgharṣadaṃṣṭrākarālo\nlāṅgūlāsphālanākārabhayakṛt tam āha |\nsukruddhair api kiṃ kriyate 'nyatra prāṇaviyogāt |\nsa tvam adya gatāsur eva |\nko 'yaṃ tava velātyayaḥ |\nśaśakaḥ |\nna mamātmavaśasyātikrāntā ! svāmin ! āhāravelā |\nsiṃhaḥ |\nkena vidhṛto 'si |\nśaśaḥ |\nsiṃheneti |\ntac chrutvā paramodvignahṛdayas siṃho 'bravīt |\nkatham anyo 'tra madbhujaparirakṣite vane siṃha iti |\nśaśo bāḍham ity āha |\natha siṃho vyacintayat |\nkim anena hatena kāraṇaṃ mama |\ntaṃ sapatnaṃ sandarśayiṣyatīti |\ntaṃ ca vyāpādyainaṃ bhakṣayiṣyāmi |\niti tam āha |\nmama taṃ durātmānaṃ darśayasveti |\nasāv api śaśo 'ntarlīnam avahasya bṛhaspatyuśanasor nītiśāstraṃ\npramāṇīkṛtya svārthasiddhaye vimalajalasaṃpannaṃ\ndvipuruṣaprāpyodakam iṣṭakācitaṃ mahāntaṃ kūpam adarśayat |\nasāv apy ātmakāyapratibimbānabhijñatayā\nkumārgāpannacitto 'yam asau sapatna iti matvā sahasaiva tasya\nupari sannipatito maurkhyāt pañcatvam agamat |</p>\n\n<p>[1,7 Laus und Floh]</p>\n\n<p>asti kasyacid rājñas sarvaguṇopetam ananyasadṛśaṃ śayanam |\ntasmin pracchadapaṭaikadeśe mandavisarpiṇī nāma yūkā prativasati sma |\natha tasmiṃṣ ṭiṇṭibho nāma matkuṇo vāyunā preritas sannipatitaḥ |\nsa tu tac chayanam atisūkṣmottaracchadam ubhayopadhānaṃ\njāhnavīpulinavipulaṃ paramamṛdu surabhi ca dṛṣṭvā paraṃ\nparitoṣam upagataḥ |\ntatsparśākṛṣṭamanā itaś cetaḥ paribhraman katham api tayā\nmandavisarpiṇyā sametaḥ |\ntayābhihitaḥ |\nkutas tvam asminn ayogyādhivāsa āgataḥ |\napagamyatām asmād iti |\nmatkuṇaḥ |\nārye ! mayā tāvad ihānekaprakārāṇi māṃsāny āsvāditāni\nbrāhmaṇakṣatriyaviṭchūdrāntassthāni rudhirāṇi ca |\ntāni tu rūkṣāṇi picchilāny atuṣṭikarāṇy amanojñāni |\nyaḥ punar asya śayanasyādhiṣṭhātā ! tasya manoramam amṛtopamam\nasṛg bhaviṣyati |\najasraṃ bhiṣagbhiḥ prayatnād auṣadhādyupakramād\nvātapittaśleṣmanirodhād anāmayatayā snigdhapeśaladravais\nsakhaṇḍaguḍadāḍimatrikaṭukapaṭubhis\nsthalajajalajakhecarabalavatpradhānapiśitopabrṃhitair āhārair\nupacitaṃ rudhiraṃ rasāyanam iva manye |\ntac ca surabhi puṣṭikaraṃ cecchāmy ahaṃ tvatprasādād\nāsvādayitum iti |\nato 'sau mandavisarpiṇy- āha |\nasambhāvyam etat tvadvidhānām agnimukhānāṃ daṃśavṛttīnām |\napagamyatām asmāc chayanāt |\ntato 'sau tasyāḥ pādayor nipatitaḥ |\nsā tu dākṣiṇyāt tathā nāmeti pratipannā |\nkintu naivākāle na cātimṛdubhāge tvayāsya prahartavyam iti |\nso 'bravīt |\nko 'sya kālaḥ |\nanabhijño 'ham aparicitatvāt |\nsā tv akathayat |\nmadhupānaśramāgatanidrasya rativilāsanirbharasuptasya ca\nśanair mṛdutayā bhavatā vicāraṇīyam |\nmadaśramanidrāparītakāyo nāśu prabudhyataeiti |\nevam avasthāpite prathamapradoṣae evākālajñena daṣṭaḥ |\nasāv api parthiva ulmukadagdha iva saṃlīnakukṣipradeśas\nsasambhramam utthāyāha |\naho ! daṣṭo 'smi kenāpi |\natha matkuṇaś cakitatvād rājavacanaṃ śrutvā śayanād avatīrya\nanyad vivaram āśritaḥ |\nśayyāpālair api svāmyādeśāt sunipuṇam anviṣadbhir vastraṃ\nparivartayadbhir antarlīnā mandavisarpiṇī samāsāditā vyāpāditā ca |</p>\n\n<p>[1,8 Der blaue Schakal]</p>\n\n<p>asti kasmiṃścin nagarasamīpe sannikṛṣṭavivarābhyantaraśāyī\njambukaś caṇḍaravo nāma |\nsa kadācid āhāram anveṣamāṇaḥ kṣapām āsādya kṣutkṣāmagalas\nsammīlitalocanaḥ paribhraman nagaraṃ praviṣṭaḥ |\ntannagaravāsibhiś ca sārameyais\ntīkṣṇadaśanakoṭivilupyamānāvayavo\nbhayabhairavaphetkāraravapūritadigvivara itas tataḥ praskhalan\npalāyamānaḥ kasmiṃścid ajñānān nīlīkalaśe sannipatitaḥ |\nśvagaṇaś ca yathāgataṃ prāyāt |\nasāv api kṛcchreṇāyuśśeṣatayāsmān nīlīkalaśāt samuttasthau\n|\nathāsya taccharīraṃ nīlīrasarañjitaṃ dṛṣṭvā samīpavartinaḥ\nkroṣṭukagaṇāḥ ko 'yam iti bhayataraladṛśas sarvā diśaḥ\npradudruvuḥ |\nasāv apy acintayat |\nnūnam imāṃ svarūpavikṛtiṃ dṛṣṭvaite palāyantae iti |\natha dhīracittas tāṃś chanair avādīt |\nalaṃ sambhrameṇa |\naham ākhaṇḍalājñayā sakalaśvāpadakulapālanakṣamaḥ\nkṣititalam āgata iti |\natha tadvacanam ākarṇya\nsiṃhavyāghracitrakavānaraśaśahariṇavṛṣadaṃśajambukā\ndayaś śvāpadagaṇās taṃ praṇemuḥ |\npratidinaṃ ca kesarikarajakuliśadāritamattebhapiśitair\nāpūryamāṇakukṣiḥ kakṣam iva taṃ jambukapūgaṃ bahiḥ kṛtvā\nsiṃhavyāghrādīn āsannavartinaś cakāra |\nekadā tv asau vividhapiśitanāśitakṣud dikṣu sthitānāṃ\nkroṣṭukānāṃ krośatāṃ ninādaṃ śrutvā tvaritataram uccair ninanāda\n|\natas te siṃhādayas trapayā bhūbhāgadṛṣṭibhājaḥ kaṣṭam aho !\nvañcitās smaḥ ! kroṣṭāyam ity avadhārya ruṣā taṃ paruṣagiraṃ\nnāśitavanta iti |</p>\n\n<p>[1,9 Kamel, Löwe, Panther, Krähe und Schakal]</p>\n\n<p>asti ! kasmiṃścid vanoddeśe madotkaṭo nāma siṃhaḥ prativasati sma |\ntasyānucarās trayaḥ piśitāśino dvīpivāyasagomāyavaḥ |\natha tair bhramadbhir dṛṣṭas sārthavāhaparibhraṣṭa uṣṭraḥ |\ntaṃ cājñātapūrvarūpaṃ hāsyajananaṃ dṛṣṭvā siṃhaḥ\npṛṣṭavān |\nidam apūrvaṃ sattvam iha vane pṛcchyatām |\nkas tvam iti |\ntato 'vagatatattvārtho vāyaso 'bravīt |\nākhyātanāmoṣṭro 'yam iti |\ntatas tena siṃhasakāśaṃ viśvāsyānītaḥ |\ntenāpi yathāvṛttam ātmano viyogas sārthavāhāt samākhyātaḥ |\nsiṃhena cāsyābhyavapattir abhayapradānaṃ ca dattam |\nevaṃ ca vartamāne kadācit siṃho\nvanyagajayuddharadanakṣataśarīro guhāvāsī saṃvṛttaḥ |\npañcaṣaḍdivasātikrānte ca kāle sarvae eva tae āhāravaikalyād\nātyayikam āpatitāḥ |\nyato 'vasannāḥ ! tatas siṃhenābhihitāḥ |\naham anayā rujā na kṣamaḥ pūrvavad āhāraṃ bhavatām utpādayitum |\nte yūyam ātmārthe 'pi tāvad abhyudgamaṃ kuruta |\nte tam āhuḥ |\nevaṃ gate kim asmākam ātmapuṣṭyartheneti |\nsiṃhaḥ |\nsādhv anujīvivṛttaṃ madupari bhaktiś ca bhavatām |\natiśobhanam abhihitam |\nśaktā bhavantaḥ ! sarujaś cāham |\ntan mamaitadavasthasyopanayatāhāram iti |\nyadā ca na kiñcid ūcuḥ ! tadā tenābhihitāḥ |\nkim anayā vrīḍayā |\nanviṣyatāṃ kiñcit sattvam |\naham etadavastho 'pi yuṣmākam ātmanaś cotpādayiṣye\nprāṇayātrārtham iti |\nevam uktvā te 'py utthāya saha krathanakena vanāntaraṃ praviṣṭāḥ |\nvyudasya krathanakaṃ duṣṭamantram ārabdhāḥ |\ntatra vāyasa āha |\nvināśitā vayam anena svāminā svādhīne 'py arthe |\ntāv āhatuḥ |\nkatham |\nso 'bravīt |\nnanv ayaṃ krathanaka iti |\ntae āhuḥ |\nayam asmākaṃ viśvāsopagataśaraṇāgato vayasyatve 'nujñātaḥ |\nsa āha |\nśaṣpabhujaḥ piśitāśinaś ca viṣamasambandhāḥ |\ntatas tāv ūcatuḥ |\nsvāmināyam abhayapradānena rakṣyate |\ntena cāyuktam aśakyaṃ caitad iti |\npunar api vāyaso 'bravīt |\ntiṣṭhata yūyaṃ yāvad aham evaitad arthaṃ sampratipādayiṣyāmi |\nity uktvā siṃhasakāśam agamat |\nsiṃhena cābhihitam |\nanviṣṭaṃ yuṣmābhiḥ kiñcit sattvam iti |\nkākaḥ |\nyasya cakṣur balaṃ vā syāt ! so 'nviṣyatu |\nvayaṃ tu sarvae evāhāravaikalyād andhāḥ parikṣīṇaśaktayaś\nca|\nkintu prāptakālam avaśyaṃ vijñapyase |\nsvāminā vināśitas svātmanātmā svādhīne 'py arthe |\nsiṃhaḥ |\nkatham |\nkākaḥ |\nnanv ayaṃ krathanaka iti |\nsiṃhaḥ |\nkaṣṭam |\nnṛśaṃsam etat |\nmayāsyābhyavapattir abhayaṃ ca prasādīkṛtam |\napi ca |</p>\n\n<p>[ na gopradānaṃ na mahīpradānaṃ\nna cānnadānaṃ hi tathā pradhānam |\nyathā vadantīha mahāpradhānaṃ\nsarvapradhāneṣv abhayapradānam ||117|| ]</p>\n\n<p>kākaḥ |\naho svāmino dharmaśāstraṃ prati pratibhā |\netad anyad api pradhānaṃ maharṣivacanam ! yathā śreyasām arthe\npāpīyān ārambhaḥ |\napi coktam |</p>\n\n<p>[ tyajed ekaṃ kulasyārthe grāmasyārthe kulaṃ tyajet |\ngrāmaṃ janapadasyārthe svātmārthe pṛthivīṃ tyajet ||118|| ]</p>\n\n<p>punaś cāha |\nmā svāmī svayaṃ vyāpādayatu |\nmayāsyopadhinā vadha ārabdhaḥ |\nsiṃhaḥ |\nkatham iva |\nkākaḥ |\nayaṃ tāvad etadavasthaṃ svāminam asmāṃś ca dṛṣṭvā svayam\nātmānam anyapuṣṭyarthaṃ svargagamanāya sattvahitāya nivedayati |\nevam abhihitavati vāyase siṃho matibhramam ivārpito na kiñcid apy\nudāhṛtavān |\nasāv api punas tatsakāśaṃ gatvā kṛtakavacanaiḥ pratyekaṃ\nvijñāpitavān |\nsiṃhāntikaṃ gatair yuṣmābhir evaṃ vaktavyam iti |\ntataḥ kṛtasaṃvidas saha krathanakena siṃhasakāśaṃ gatāḥ |\natha vāyasaḥ praṇamya siṃhaṃ vijñāpitavān |\ndeva ! svāmiśarīraṃ sarvathā rakṣyam asmaccharīreṇeti |\nathāsāv āha |\nakalpakāyo bhavān |\nna yuṣmaccharīropabhoge kṛte 'py asmākaṃ kiñcit\ntṛptikāraṇaṃ bhavati |\ntasmiṃś cāpayāte gomāyur abhihitavān |\nasmān mama viśiṣṭataraṃ śarīram |\ntan matprāṇaiḥ kriyatāṃ prāṇayātreti |\ntam api tathaivābhihitavān |\napayāte ca tasmin dvīpy- āha |\nābhyāṃ mama viśiṣṭataraṃ śarīram idam upayujyatām iti |\ntam apy asāv āha |\nakalpakāyo bhavān apīti |\ntac chrutvā krathanako 'cintayat |\nnaivātra kaś cid vināśyate |\ntad aham apy evam eva bravīmi |\ntata utthāya siṃhāntikam upagamyābravīt |\ndeva ! ebhyo mama viśiṣṭataraṃ śarīram |\ntasmān maccharīreṇātmanaḥ prāṇayātrā kriyatām iti |\nevam abhivadann eva dvīpigomāyubhyāṃ vidāritobhayakukṣis sadyaḥ\npañcatvam upagato bhakṣitaś ceti |</p>\n\n<p>[1,10 Strandläufer und Meer]</p>\n\n<p>asti ! samudratīraikadeśe ṭīṭibhadampatī prativasatas sma |\natha kadācit prasoṣyamāṇayā ṭīṭibhyā bhartābhihitaḥ |\nkiñcit sthānam anviṣyatām ! yatrāhaṃ prasuve |\nasāv akathayat |\nnanv etad eva sthānaṃ vṛddhikaram |\natraiva prasūṣveti |\nsābravīt |\nalam anena sāpāyena |\navaśyam eva samudrajalavelāplavanān mamāpatyavināśo bhavati\n|\nasāv āha |\nbhadre ! na śakto mahodadhir mayā sārdham īdṛśaṃ\nvairānubandhaṃ kartum iti |\nsābravīt |\nbahv asadṛśaṃ tava samudreṇa balam |\nkatham ātmano jñāyate sārāsāratā |\nuktaṃ ca |</p>\n\n<p>[ duḥkham ātmā paricchettum evaṃ yogyo na veti vā |\nevaṃvid yasya vijñānaṃ saphalās tasya buddhayaḥ ||126|| ]</p>\n\n<p>api ca |</p>\n\n<p>[ mitrāṇāṃ hitakāmānāṃ yo vākyaṃ nābhinandati |\nsa kūrma iva durbuddhiḥ kāṣṭhād bhraṣṭo vinaśyati ||127|| ]</p>\n\n<p>ṭīṭibhaḥ |\nkathaṃ caitat |\nṭīṭibhī |</p>\n\n<p>[1,11 Haṃsas und Schildkröte]</p>\n\n<p>asti ! kasmiṃścit sarasi kambugrīvo nāma kacchapaḥ prativasati sma |\ntasya dvau suhṛdau vikaṭasaṃkaṭanāmānau haṃsau |\natha kālaviparyaye dvādaśavārṣiky- anāvṛṣṭir āpatitā |\ntatas tayor matir utpannā |\nkṣīṇatoyam idaṃ saraḥ |\nanyaṃ jalāśayaṃ gacchāveti |\nkiṃ punaś ciroṣitaṃ priyamitraṃ kambugrīvam āmantrayāvahe |\ntathā cānuṣṭhite kacchapenābhihitau |\nkasmān mamāmantraṇaṃ kriyate |\nyadi tu sneho 'sti ! tato mām apy asmān mṛtyumukhāt trātum arhathaḥ\n|\nyatkāraṇam ! yuvayos tāvad āhāravaikalyaṃ kevalam asmin\nsvalpodake sarasi ! mamātra tu maraṇam eva |\ntad vicintyatām ! āhārasuhṛdviyogayoḥ ko garīyān |\ntābhyām abhihitam |\nyuktam āttha |\nevam etat |\nkiṃ punaḥ prāptakālaṃ bhavāñ jānāti |\navaśyaṃ nayāvāvāṃ bhavantam |\ntvayā punaś cāpalān na kiñcid vaktavyam |\nimāṃ tu yaṣṭiṃ madhye daśanair āpīḍaya |\nevam anayaivoddhṛtya ṣaṣṭimātrāṇi yojanāni mahat saro\nbhavantaṃ nayāvaḥ |\ntatra sukhaṃ yāpayiṣyāma iti |\nevaṃ ca niṣpanne tajjalāśayasannikṛṣṭanagarasyopariṣṭān\nnīyamānaṃ dṛṣṭvā ! kim idaṃ śakaṭacakrapramāṇaṃ viyatā\nnīyatae iti janas sakalakalas samvṛttaḥ |\ntac ca śrutvāsannavināśaḥ kacchapo yaṣṭiṃ tyaktvābhihitavān\n|\nahaṃ kacchapaḥ |\ncāpalād eṣa lokaḥ pralapati ! iti bruvan vacanasamakālam evāśrayāt\nparibhraṣṭo bhūmau nipatitaḥ ! māṃsārthinā ca lokena\npātasamakālam eva tīkṣṇaśastraiḥ khaṇḍaśo vibhakta iti |</p>\n\n<p>[1,12 Die drei Fische]</p>\n\n<p>asti ! kasmiṃścin mahāhrade mahākāyās trayo matsyāḥ prativasanti\nsma ! tad yathā |\nanāgatavidhātā pratyutpannamatir yadbhaviṣyaś ceti |\ntatrānāgatavidhātrā tadudakāntargatena kadācit tatsamīpe\nmatsyabandhānām atikrāmatāṃ vacanaṃ śrutam |\nbahumatsyo 'yaṃ hradaḥ |\natra matsyabandhaṃ kurmaḥ |\ntac ca śrutvānāgatavidhātrā cintitam |\navaśyam etae āgantāraḥ |\ntad ahaṃ pratyutpannamatiṃ yadbhaviṣyaṃ ca gṛhītvānyam\nacchinnasrotaskaṃ hradaṃ saṃśrayāmīti |\ntatas tāv āhūya pṛṣṭavān gamanāya |\ntatra pratyutpannamatir matinivārito 'bhayacittaḥ katham api\npramādān nānuyātaḥ |\nyadbhaviṣyas tv āsannavināśas tadvacanam anādṛtya nirārambha eva\n āsīt |\nanyedyuś cāpayāte 'nāgatavidhātari matsyabandhair antassroto\nnirudhya prakṣiptaṃ samvartajālam |\napakṛṣṭe ca jāle tasmin hrade nāpy ekataro 'vaśiṣṭaḥ |\nevaṃ gate pratyutpannamatir mṛtarūpaṃ kṛtvātmānaṃ jalasya\nupari darśitavān |\ntair api svayam eva mṛto mahāmatsya iti kṛtvā parisrotasi sthāpitaḥ |\ntasmād utplutyānyaṃ jalāśayaṃ gataḥ |\nyadbhaviṣyas tv anekalaguḍaprahārajarjaritaśarīraḥ pañcatvam\nupanīta iti |\nato 'haṃ bravīmi |\nanāgatavidhātā ceti |\natha kadācit prasūtāyāṃ ṭīṭibhyāṃ tadbhartṛjijñāsayā samudreṇa\n apahṛtās te 'ṇḍakāḥ ! paśyāmi tāvat ! ayaṃ kim ārambhatae iti |\natha ṭīṭibhī śūnyam apatyasthānaṃ dṛṣṭvā paramāvignahṛdayā\nbhartāram āha |\nidaṃ tad āpatitaṃ mandabhāgyāyāḥ |\nasāv antarlīnam avahasya tām āha |\nmamāpi tāvat ! bhadre ! dṛśyatāṃ sāmarthyam iti |\ntatas tena pakṣisamājaṃ kṛtvā niveditaṃ tadapatyaharaṇajaṃ\nduḥkham |\ntatraikenābhihitam |\nasamarthā vayaṃ mahodadhivigrahāya |\nkiṃ punar atra prāptakālam |\nsarvae eva vayam ākrandena garutmantam udvejayāmaḥ |\nsaiva no duḥkham apaneṣyati |\nity avadhārya tatsakāśaṃ gatāḥ |\nasāv api devāsuraraṇanimittam āhūto viṣṇunā garuḍas tat\nsvayūthyavyasanaṃ dṛṣṭvā manyum ājagāma |\ndevo 'pi viṣṇus traikālyadarśanasāmakṣyāt tasyāntargataṃ matvā\nsvayam eva tatsakāśam agamat |\natha devaṃ dṛṣṭvā sutarām āvignahṛdayo 'bravīt |\nyuktaṃ tvayā nāthena satā samudrāpasadān mamāyaṃ paribhava iti\n|\njñātvā ca devaḥ parihasya samudrasyedam uvāca |\nsamarpayādhunāpatyāni ṭīṭibhasyeti |\nanyathā tvām āgneyāstrapratāpitam\nanekavaḍavāmukhasahasraparikṣīṇatoyaṃ sadyaḥ kariṣyāmīti |\nevam ukto mahodadhiś cintayām āsa |\nmamāṇḍajena sarvanāśa eva prārabdhaḥ |\niti matvā praṇamya devaṃ samarpitavān iti |</p>\n\n<p>[1,13 Der listige Schakal]</p>\n\n<p>asti ! kasmiṃścid vanoddeśe vṛkajambukakarabhasahito\nvajradanto nāma siṃhaḥ prativasati sma |\nkadācid asau vanyadviparadanakoṭipāṭitavakṣā ekadeśasthaḥ\nkṣutkṣāmatanuḥ kṣudhā parigatān tān sacivān āha |\nkiñcid anviṣyatāṃ vane sattvajātam ! yenāham etadavastho 'pi\nbhavatāṃ vṛttim āpādayiṣyāmi |\natha tadājñāsamakālam eva te 'raṇye paryaṭanto yadā na kiñcid\nāseduḥ ! tadāsau jambukas taṃ śaṅkukarṇanāmānaṃ karabhaṃ\nvivikte 'bhihitavān |\nkim atra prāptakālaṃ manyate bhavān |\nsvāmī vajradanto 'smadīyaparyaṭanam anarthakaṃ śrutvā kadācid\nvināśāya pravartate |\ntad ahaṃ kiñcid bhavataḥ prārthaye ! yadi pratīcchasīti |\nsa āha |\nkiṃ mamāsti ! vayasya ! yat prārthyate |\nśarīram api me tvadāyattam |\nyathābhimatam upayujyatām iti |\natha jambuko 'bravīt |\netad evātra kāraṇam |\nahaṃ te dviguṇaṃ śarīraṃ siṃhasakāśād dāpayiṣye |\ntvayāpy evaṃ vayam ātmā ca saṃvardhitās syur iti |\npratipannaś cāsau |\nevam abhidhāya siṃhasakāśaṃ gatvā tam āha |\nsvāmin ! na kiñcit sattvam āsāditam |\neṣa punaś śaṅkukarṇo 'bhidhatte |\nbṛhatprasthena dviguṇayā tulayojjāsyaṃ śarīraṃ samprayacchāmi\niti |\ntac chrutvā siṃhaḥ prahṛṣṭa āha |\nevaṃ kriyatām |\natha pratipanne śaṅkukarṇaḥ papāta bhūmau ! khaṇḍaśaś ca kṛtaḥ |\ntataś caturakas taṃ siṃhaṃ rudhiraraktasarvagātraṃ dṛṣṭvā\nabravīt |\ngacchatu svāmī snānam ācaritum ! yāvad ahaṃ kravyamukhasahitas\ntiṣṭhāmi |\ngate ca tasmiṃś caturakas taṃ kravyamukham āha |\nbhakṣaya tāvad ataḥ piśitam ! yāvad asau snātuṃ gataḥ |\nso 'bravīt |\nbhakṣayitvā kim uttaraṃ dāsyāmi |\njambuko 'bravīt |\nkiṃ tavānena vicāreṇa |\naham etasya prativacanaṃ dāsyāmi |\ntvayā punar mama mukham evāvalokitavyam iti |\nevam ukte tābhyāṃ kravyam atibahu bhakṣitam |\natrāntare siṃhas samprāpto yāvat paśyati sakalaṃ jaṭharapiśitam\nupabhuktam ! tataś caturakam āha |\nmāma ! kva taj jatharapiśitam |\nevaṃ vadati siṃhe kravyamukho mukhaṃ caturakasyāvalokitavān |\ncaturako 'bravīt |\nkim adhunā manmukham avalokayasi |\nsvāmin |\nbhakṣitam aneneti |\natha siṃhaḥ kuliśakharanakaro bhrūkuṭilamukhaḥ prakaṭitaroṣas\ntaṃ hantum aicchat |\nathāsāv api vṛko mukhavaivarṇyavepathuvyāptatanur\natanupadavikṣepaḥ kṣiprapalāyanapaṭur aṭavīm uddiśya jagāma |\nsiṃho 'pi kiñcid anusṛtya pratinivṛttaḥ |\netasmiṃś cāntare kathamapi ca tatsamīpam atha kaścit sārthavāho\nanena pathāyātaḥ |\ntasya ca sārthāgresaraṃ kaṭāhena galabaddhena karabham\nāgacchantaṃ dṛṣṭvā kṛtakaviṣādo jambukas taṃ siṃham āha |\ndeva ! vinaṣṭāv āvām |\nmā khalu kaścid vanaṃ dhārayatu |\nyāvad adyāpi piśitaṃ nopabhujyate ! tāvad bṛhatprastham ādāya\ndhanikācāreṇāyaṃ karabhakas samprāptaḥ |\ntat kim atra prāptakālam |\ngacchatu svāmī digantaram anyat ! yāvad aham enaṃ\nlabdhacittābhiprāyaṃ karomīti |\nevam abhihite siṃhas tasmād apayātaḥ |\ncaturako 'pi bahudināni tat piśitam upabhuktavān |</p>\n\n<p>[1,14 Übel angebrachter Rat]</p>\n\n<p>asti kasmiṃścid vanoddeśe mahān vānarayūthaḥ |\nsa kadācid dhemantakāle 'sukhāsīno 'tivihvalatayā\nkhadyotaṃ dṛṣṭvāgnir ayam ity āhāryaiś śuṣkatṛṇaparṇair\nācchādya prasāritabhujaḥ kakṣakukṣivakṣaḥpradeśān\nkaṇḍūyamānaḥ pratāpamanorathasukhāni kilānubhavati |\ntatraikaś śākhāmṛgas tadgatamanā muhurmuhus tam eva\nmukhenopādhamat |\natha sūcīmukho nāma |\ntena vṛkṣād avatīryābhihitaḥ |\nmā kliśaḥ |\nnāyaṃ vahniḥ ! khadyoto 'yam iti |\nathāsāv adhamat tasya tad vacanam avamanyaiva |\npunaś ca tenāsakṛd vāryamāṇo naiva śāmyati |\nkiṃ bahunā ! tāvat tena karṇābhāśam āgatyāgatya prabalam\nudvejitaḥ ! yāvat tena sahasā gṛhītvā śilāyām āvidhya vigataprāṇaḥ kṛto\nasāv iti |</p>\n\n<p>[1,15 Duṣṭabuddhi und Abuddhi]</p>\n\n<p>asti ! kasmiṃścid adhiṣṭhāne vaṇiksutau suhṛdau staḥ |\neko duṣṭabuddhir aparo dharmabuddhiḥ |\ntāv arthopārjananimittaṃ viśiṣṭaṃ deśāntaraṃ gatau |\natha tatra dharmabuddhir nāmaikas sārthavāhasuto yas tena kasyacit\nsādhoḥ pūrvasthāpitaṃ kalaśikāgataṃ svabhāgyapracoditaṃ\nraupyadīnārasahasraṃ prāptam |\nsa duṣṭabuddhinā saha sampradhārya kṛtārthāv āvāṃ svadeśaṃ\ngacchāva iti pratyāgatau |\nadhiṣṭhānasamīpe dharmabuddhinābhihitam |\ndīnārā ardhavibhāgena vibhajyantām |\nsvagṛhān praviśāvaḥ |\nadhunā suḥrtsvajanādisamakṣam ujjvalaṃ vatsyāvaḥ |\natha duṣṭabuddhir antaḥkaṭhinahṛdayas svārthasiddhaye tam āha |\nbhadra ! vittaśeṣo yāvad āvayos sāmānyaḥ ! tāvad avicchinnas\nsnehasadbhāvaḥ |\nkintv ekam ekaṃ śataṃ gṛhītvā praviśāvaḥ |\nyatkāraṇam ! puṇyaparīkṣā hrāsavṛddhibhyāṃ bhaviṣyaty\nekārthatā ca janaspṛhaṇīyā |\ntathā cānuṣṭhite śeṣaṃ kutracit suguptaṃ kṛtvā praviṣṭau |\natha tadvarṣābhyantare duṣṭabuddhir asadvyayavyasanitvād\nbhāgyacchidratayā ca kṣīṇapratyaṃśaḥ punar api ca nidhito\ndharmabuddhinā sahāparaśataṃ vibhaktavān |\ntad api dvitīyavarṣābhyantare tathaiva kṣīṇam |\nevaṃ gate duṣṭabuddhiś cintayām āsa |\nyadi punaś śatavibhāgena vibhajāvaḥ ! tat kiṃ mayā kṛtaṃ bhavati |\nśeṣaiṣ ṣaḍbhir apahṛtais samastāny evāsādayāmi |\nevaṃ matvaikākī bhūtvā tām arthamātrām apanīya pradeśaṃ\nsamīkṛtya māsātikrānte kāle dharmabuddhim abhihitavān |\nbhadra ! samavibhāgaṃ śeṣavittasya kurva iti |\npratipanne ca dharmabuddhinā saha gatvā tam evoddeśaṃ khātakarma\nkartum ārabdhaḥ |\nkhanyamāne ca yadā na dṛśyate ! tadā prathamataraṃ dhṛṣṭatayā\nduṣṭabuddhiḥ pāṣāṇenātmanaś śiro 'tāḍayad abravīc ca\nsasambhramam |\nkva tad brahmahṛdayam ! dharmabuddhe |\nnūnaṃ tvayāpahṛtam iti |\nevaṃ parasparaśaṅkayā vivadamānau dharmasthānam upāgatau |\nāvedite ca tasminn arthe 'vagate 'vyaktavyavahāraduśchedatayā\nsanniruddhau |\npañcarātrābhyantarāc ca duṣṭabuddhinādhikṛtānāṃ pratijñātam\n|\nsākṣiṇo mama santy atravyavahāradīnārāṇām iti |\ntais tu vyavahāranivartanārthaṃ pṛṣṭaḥ |\nkas te sākṣī |\ndarśayasveti |\nso 'bravīt |\nyasyaiva vṛkṣasyādhastāt sthāpitaṃ dravyam ! tenaiva vibhāvayāmi\n iti |\natha te vismayam upagatāḥ ! kathaṃ vanaspatir mantrayiṣyatīti |\nkṛtapratibhuvau svagṛhaṃ visarjitau |\natha duṣṭabuddhinā svagṛhaṃ gatena pitābhihitaḥ |\ntāta ! maddhastagatās te paṇāḥ |\nkintu vāṅmātrāvabaddhās tiṣṭhanti |\nahaṃ tu tvām adya rātrau vṛkṣavivare 'smin sthāpayāmi |\nprabhāte dharmādhikṛtasamakṣaṃ pṛṣṭas taṃ vibhāvayeti |\ntatas tenābhihitam |\nputra ! vinaṣṭāv āvām |\nkiṃ kāraṇam ! anupāya eṣaḥ |\ntathā ca |</p>\n\n<p>[ upāyaṃ cintayet prājño hy apāyam api cintayet |\npaśyato bakamūrkhasya nakulair bhakṣitās sutāḥ ||168 || ]</p>\n\n<p>so 'bravīt |\nkatham etat |\nasāv āha |</p>\n\n<p>[1,16 Reiher und Ichneumon]</p>\n\n<p>asti ! kasmiṃścid arjunavṛkṣe bakadampatī prativasatas sma |\ntatra ca vṛkṣavivarānusārī mahākāyo 'hir asañjātakriyāṇy eva\n apatyāni bhakṣayati sma |\ntena ca nirvedena naṣṭasañjñāv āhārakriyām utsṛjya\njalāśayaikadeśe vimanaskāv āsāte |\natha tatraikaḥ kulīrakas tam āha |\nmāma ! kim adyāpy āhāro anuṣṭhīyatae iti |\nbakaḥ |\nadhṛtiparītasya me kuta āhārābhilāṣa iti |\nyato 'sāv āha |\nkiṃlakṣaṇasamutthādhṛtiḥ |\nsa tu tasmai yathāvṛttam apatyabhakṣaṇam ākhyātavān |\nkulīrakas tu taṃ samarthitavān |\naham upāyaṃ tadvadhāya kathayāmi |\nyeyaṃ nakulavasatir etatprabhṛtyavicchinnaparamparayā\nmatsyapiśitaṃ prakīryatām ! yāvatsarpavasatiḥ |\ntatas tae evainaṃ ghātayiṣyanti |\ntathā cānuṣṭhite nakulaiḥ piśitamārgānusāribhiḥ\npūrvavairakriyām anusmaradbhiḥ khaṇḍaśo 'hiṃ kurvadbhiḥ\npūrvadṛṣṭamārgam ādhāvadbhir bakāvāsaṃ gatvā bakasya\nśeṣāpatyabhakṣaṇaṃ kṛtam iti |</p>\n\n<p>[1,15]</p>\n\n<p>ato 'haṃ bravīmi |\nupāyaṃ cintayet prājño hy apāyam api cintayet |\niti bruvann api tenāsau nītvā sthāpito vṛkṣavivare |\natha prabhātasamaye 'dhikaraṇaprakṛtipratyakṣaṃ\ndharmaśāstravacanābhiśrāvitena vanaspatinā yathāprastutam\nabhihitam |\ndharmabuddhinārtho 'pahṛta iti |\ntac ca śrutvā dharmabuddiś cintayām āsa |\nkatham avāk pādapo vācaṃ vyāhariṣyati |\ntat kāraṇenātra bhavitavyam |\nsarvathā buddhisādhyam etat |\natha dharmasthānīyān āha |\naho vismayaḥ |\nadyāpy aviplutae eva loke dharmabuddir ahaṃ vijane 'smin vanae\nekāky- āgamya tad dravyaṃ gṛhītavān |\nathāpaśyam ahim atikāyam āyāntam |\ncintitaṃ ca mayā |\nkaṣṭam idam āpatitam |\nabhihitaṃ ca |\npunar api viṣayā labhyante ! na tu prāṇāḥ |\npunar āgamiṣyāmi |\nity atraiva vṛkṣamūle 'vasthāpitam |\nadhunāvaśyaṃ rājavaśāt samarpitavyam |\nkintv asmāt sthānād ekānte 'vasthānaṃ kurudhvam ! yāvad aham\nenaṃ nidhipālaṃ kṛṣṇasarpaṃ parājayāmi |\nity uktvāhāryaiś śuṣkadāruparṇanicayair vṛkṣavivaram\nāpūryāgnim ādīpayitum ārabdhaḥ |\nduṣṭabuddhis tv adhomukhenākṣṇā vilokya vṛkṣavivarāntargataṃ\nvaṇikputraṃ dṛṣṭvā vyathitamanā abhavat |\npradīpte ca vahnau samantata ujjvalībhūtād vṛkṣavivarāt sphaṭitatanuḥ\npluṣṭakeśas srastatvag yadā jāto vaṇik ! tadā bhūmau nipatitaḥ |\ntat tu mahad vaikārikaṃ dṛṣṭvā kim idam iti paraṃ vismayam upagatāḥ |\nkiñcij jīvitaṃ ca pratyakṣam abhijñāya vaṇikputraṃ papracchuḥ |\nkim idam īdṛśam agnipatanam adhyavasitaṃ bhavateti |\ntato 'sāv abravīt |\nanena duṣputreṇāham avasthām imāṃ prāpita iti |\nevam abhivadan pañcatvam upagataḥ |\nanantaraṃ dharmādhikṛtās tam arthaṃ jñātvābhihitavantaḥ |\nduṣṭabuddhir ayaṃ pāpaś śūle 'vataṃsyatām iti |</p>\n\n<p>[1,17]</p>\n\n<p>asti kasmiṃścid adhiṣṭhāne kṣīṇabāndhavo vaṇiksutaḥ |\nsa deśāntaram arthopārjananimittaṃ prasthitaḥ |\ntasya tulā lohasahasrakṛtā vidyate |\nso 'nyasmin vaṇikputrake tāṃ nikṣipya deśāntaram arthopārjanāya\nprāyāt |\nkṣīṇabhāgyatvāc ca tena bahunāpi kālena na kiñcid āsāditam |\npratyāgataś ca tāṃ tulāṃ tasmāt prārthitavān |\ntenoktaṃ ca |\nsā mūṣakair bhakṣiteti |\nathāsāv acintayat |\nvismayanīyam etat |\nkathaṃ lohasahasramayīṃ tulāṃ mūṣakā bhakṣayiṣyantīti |\nantarlīnam avahasyābravīt ! avaśyam etad evam ! yatkāraṇam |\nvṛṣyaṃ svādu mṛdu ca lohaṃ katham ākhavo na bhakṣayiṣyanti ! iti\npratipannavāk |\nasāv api suparihṛṣṭahṛdayaḥ pādyādipurassarāṃ tasya pūjāṃ\nkartum ārabdhavān bhojane ca prārthitavān |\ntasya ca nātidure nadī |\ntatra snānābhyudyatasya ca tasya svīyaṃ putram ekam\nāmalakasnānaśāṭikāsametaṃ pṛṣṭataḥ preṣitavān |\nasāv api pratyāgacchan dārakam anyasmin mitragṛhe suguptaṃ kṛtvā\npraviṣṭaḥ |\natha bhojanasamaye sārthavāho dārakam adṛṣṭvā samākulamanāś\nśaṅkitahṛdayaś ca tam apṛcchat |\nkvāsau dārakas tavānupadapreṣitaḥ |\niha na praviṣṭa iti |\natha so 'bravīt |\nśyenenāpahṛtaḥ |\ntac chrutvā paramāvigno nirdayībhūtaś ca taṃ bāhau gṛhītvā\ndharmasthānaṃ nītavān ! āha ca |\nparitrāyadhvam |\nanena me dārakaḥ kvāpi gopita iti |\npṛṣṭaś cāsau prāḍvivākaiḥ |\nkim etat |\nkathyatām iti |\nsa vihasyābravīt |\nśyenenāpahṛta iti |\ntatas tair vismitamanobhir abhihitaḥ |\nkathaṃ śyeno dārakam apahariṣyatīti |\ndharmādhikṛtais tathyaṃ pṛcchyamāno 'bravīt |\nkim atra citram |\nyatra tulā lohasahasrasyāsya gehe madīyā mūṣakair bhakṣitā ! tatra\nkathaṃ dārakaś śyenena nāpahriyatae iti |\ntac ca śrutvā pratipāditavantas te prāḍvivākāḥ parasparasya\ntattulātaddārakadānam iti |</p>\n\n<p>[II,1 Hiranyas Erlebnisse]</p>\n\n<p>asti dākṣiṇātye janapade mihilāropyaṃ nāma nagaram |\ntasya nātidūre parivrājakāvasathaḥ |\ntatra parivrāḍ jūṭakarṇo nāma prativasati sma |\nsa bhikṣāvelāyāṃ tasmān nagarāt tīrthabhūta iti\nbrāhmaṇagṛhebhyas sakhaṇḍaguḍadāḍimagarbhāṇāṃ\nsnigdhadravapeśalānām annaviśeṣāṇāṃ bhikṣābhājanaṃ\nparipūrṇaṃ kṛtvā tam āvasatham avagamya yathāvidhi vratakālaṃ\nkṛtvā tatra śeṣam āpotake suguptaṃ kṛtvā nāgadantake sthāpayati |\nahaṃ saparijanas tena varte |\nevaṃ bhakṣyamāṇe tasmin suprayatnasthāpite 'pi nirviṇṇas sthānāt\nsthānam uccair matprati bhayāt saṅkramayati |\ntad apy aham anāyāsena prāpnomi bhakṣayāmi ca |\nathaivaṃ gacchati kāle kadācit tasya parivrāḍ bṛhatsphig nāma\nprāhuṇaka āgataḥ |\nsa jūṭakarṇas tasya svāgatādyupacāraṃ kṛtvā\nkṛtayathocitavratakālas tasminn āpotake śeṣaṃ suguptaṃ\nkṛtvā khaṭvāsīnaś śayanagataṃ bṛhatsphijam apṛcchat |\nbhavān itomayā viyuktaḥ |\ntata ārabhya keṣu deśāntareṣu tapovaneṣu vā paribhrānta iti |\nasāv akathayat |\natha kadācid ahaṃ mahākārttikyāṃ mahātīrthavare puṣkare\nsnānaṃ kṛtvā mahato janasamūhadoṣād bhavatā viyuktaḥ |\ntato 'haṃ gaṅgādvāraprayāgavārāṇasy-ādiṣv\nanukūlapratikūlaṃ jāhnavīm anu paryaṭan ! kiṃ bahunā ! kṛtsnaṃ\nmahīmaṇḍalaṃ samudraparyantam avalokitavān |\nardhākhyāte ca tasmiñ jūṭakarṇaḥ parivrāḍ nāgadantopaśliṣṭo\nmuhurmuhur jarjaram avādayat |\nkathyamānavighne ca kriyamāṇe kupitobṛhatsphig āha |\naham ādṛto bhūtvā bhavataḥ kathayāmi ! bhavatas tu kimartham\nanādaraḥ |\ntathā ca |</p>\n\n<p>[ vimānanā duścaritānukīrtanaṃ\nkathāprasaṅgo vacanād avismayaḥ |\nna dṛṣṭidānaṃ kṛtapūrvanāśanaṃ\nviraktabhāvasya narasya lakṣaṇam || 44 || ]</p>\n\n<p>so 'bravīt |\nbhadra ! na manyuḥ karaṇīyaḥ |\npaśya ! ayaṃ me mūṣako mahato 'pakārān karoti !\nbhikṣābhājanapradhvaṃsān na cāham enaṃ śaknomi nivārayitum |\nso 'bravīt |\nkim eṣa ekako 'tra mūṣakaḥ ! utānye 'pi mūṣakāḥ |\nso 'bravīt |\nkim anyair mūṣakaiḥ |\nayaṃ māṃ duṣṭo yogīvājasraṃ chalayati |\ntac chrutvāsāv āha |\njūṭakarṇa ! na mūṣakamātrasyedṛśī śaktir bhavati ! kiṃ tarhi\nkāraṇenātra bhavitavyam |\nuktaṃ ca |</p>\n\n<p>[ nākasmāc chāṇḍilī mātā vikrīṇāti tilais tilān |\nluñcitāṃl luñcitair ava kāryam atra bhaviṣyati || 45 || ]</p>\n\n<p>jūṭakarṇa āha |\nkathaṃ caitat |\nso 'bravīt |</p>\n\n<p>[II,2 Enthülsten Sesam für enthülsten]</p>\n\n<p>asti ! ahaṃ kadācid abhyarṇāsu varṣāsu kasmiṃścid adhiṣṭhāne\nsthitigrahaṇanimittaṃ kañcid brāhmaṇam āvāsaṃ prārthitavān |\nvarṣāsv atītāsu punar vihārārthaṃ praharaśeṣāyāṃ śarvaryāṃ\npratibuddho 'cintayam |\nkatamena digbhāgenāvagantavyam |\natha yugapad asāv api brāhmaṇas tasyāṃ velāyāṃ pratibuddho\njālakāntaritāṃ bhāryām apṛcchat |\nbrāhmaṇi ! śrūyatām |\nśvaḥ parvakālo bhavitā |\ntatra tvayā yathāśakti brāhmaṇabhojanaṃ kartavyam iti |\nasāv āha bahuparuṣākṣarayā girā |\nkutas te brāhmaṇabhojanasya śaktir atyantadaridrasyeti |\nevam ukto 'sau kūpe prakṣipta iva na vacaḥ kiñcid avocat |\npunar api cirād abravīt |\nbrāhmaṇi !</p>\n\n<p>[ kartavyas sañcayo nityaṃ na tu kāryo 'tisañcayaḥ |\natisañcayaśīlo 'yaṃ dhanuṣā jambuko hataḥ || 46 || ]</p>\n\n<p>asāv abravīt |\nkathaṃ caitat |\nbrāhmaṇo 'bravīt |</p>\n\n<p>[II,3 Der allzugierige Schakal]</p>\n\n<p>asti kasmiṃścid adhiṣṭhāne māṃsavṛttir vyādhaḥ |\nsa pratyuṣasy utthāya kiñcid vanam anupraviśya śīghram eva mṛgaṃ\nviddhvā kṛtamāṃsasañcayaḥ pratyāgacchan mahati tīrthāvatāre\navataran mahiṣaśāvatulyam uddhṛtaviṣāṇaṃ\nkardamapiṇḍāvaliptagātraṃ sūkaram apaśyat |\ntaṃ dṛṣṭvāśubhanimittapracoditobhayam āgataḥ |\npratinivṛtya ca pratibaddhagatis sūkareṇa māṃsaṃ saṅkocitakaṃ\nbhūmau prakṣipya dhanus sa śaraṃ ca kṛtvedam uvāca |</p>\n\n<p>[ na me dhanur nāpi ca bāṇasandhanaṃ\nkim eṣa śaṅkāṃ samupaiti sūkaraḥ |\nprasahya paśyāmy aham asya niścayaṃ\nyamena nūnaṃ prahitomamāntikam || 47 || ]</p>\n\n<p>ity uktvā tasmai viṣadigdham iṣuṃ prāhiṇoj jatrusthāne viddhvā\nparapārśvagataṃ ca kṛtavān |\nsūkareṇāpi prahāramūrcchitenottamaṃ javam\nāsthāyāvaskarapradeśe tathābhyāhataḥ ! yena gatāsus\ntridhāgataśarīro nipatitaḥ |\natha tasmin mahati viṣame vṛtte mṛgalubdhakasūkaraprastare\nkṣutkṣāmakukṣir dardurako nāma gomayur āhārārthī tam uddeśam\nāgato 'paśyan mṛgasūkaralubdhakān |\ntāṃś ca dṛṣṭvā paraṃ paritoṣam upāgataḥ |\n āha ca |</p>\n\n<p>[ nānnapānāni satatam utpadyante hi dehinām |\nlabdhvā prabhūtam annādyaṃ kramaśas tūpayojayet || 48 || ]</p>\n\n<p>iti |\nevam uktvā dhanuḥpratibandhaṃ bhakṣayitum ārabdhaḥ |\nkathamapi daivāc chinne pratibandhe vakṣaḥpradeśe bhinnaḥ pañcatvam\nupagata iti |</p>\n\n<p>[2,2]</p>\n\n<p>ato 'haṃ bravīmi |\nkartavyas sañcayo nityam iti |\ntat ! brāhmaṇi ! spāṣṭyāj jīvyate |\ntac ca śrutvā brāhmaṇy- āha |\nasti me tilastokaṃ taṇḍulastokaṃ ca |\nsa tvaṃ pratyuṣasy utthāya samitkuśādyānayanārthaṃ vanaṃ\ngaccha |\naham api sahānena śiṣyeṇa kāmandakinā brāhmaṇatrayasya\nsādhayiṣyāmi kṛsaram iti |\ntathā cānuṣṭhite tilaprasthaṃ kāmandakinādhiṣṭhitaṃ\nluñcayetyāstāpitam |\ntathā cātivyagratvāt te tilāḥ kathamapi daivāc chunā viṭvālitāḥ ! tayā\ncābhyantarasthayā dṛṣṭāḥ |\ntato 'sāv abravīt |\nkāmandake ! na śobhanam āpatitam |\nvighnam utpannaṃ brāhmaṇatarpaṇasya |\ntathāpi gaccha ! imāṃs tilāṃl luñcitān api kṛṣṇatilaiḥ parāvartayitvā\nśīghram āgaccha |\nkṛṣṇakṛsaram eva kariṣyāmi |\ntathā cānuṣṭhite yasmin veśmany ahaṃ bhikṣārtham upāgataḥ !\ntasminn eva kāmandakir api tilavikrayārtham anupraviṣṭo 'kathayat |\ngṛhyantām ime tilāḥ |\nbrāhmaṇyābhihitaḥ |\nkathaṃ tilā dīyantae iti |\nkāmandakir āha |</p>\n\n<p>[ śuklān kṛṣṇaiḥ prayacchāmi yadīṣṭaṃ gṛhyatām iti |\ntatheme luñcitā bhadre luñcitān eva dehi me ||49 || ]</p>\n\n<p>tathā ca vṛtte bhartāsyās samāgataḥ |\ntenābhihitam |\nbhadre ! kim etad iti |\nsā tam āha |\nsamārghās tilā mayā labdhāḥ ! śuklāḥ kṛṣṇaiḥ |\ntato 'sau vihasyābravīt |</p>\n\n<p>[ nākasmāc chāṇḍilī mātā vikrīṇāti tilais tilān |\nluñcitāṃl luñcitair eva hetur atra bhaviṣyati || 50 || ]</p>\n\n<p>iti |\nevam ākhyāyābravīt parivrāṭ |\nasti kiñcit khanitram iti |\njūṭakarṇa āha |\nbāḍham ! asti |\nupanīte ca tasmin kakṣyāṃ baddhvā sandaṣṭauṣṭhapuṭaḥ pṛṣṭavān |\nkataras tasya sañcaraṇamārga iti |\nākhyāte ca tasmin khātakarma kartum ārabdhaḥ |\nahaṃ cādāv eva tayor ātmagatam ālāpaṃ śrutvāharam utsṛjya\nkautukaparo 'vasthita āsam |\nyadā tv asau durgānveṣaṇaṃ kartum ārabdhaḥ ! tadā mayā jñātam |\nupalabdham anena durātmanā madīyavivaradvāram iti |\nmayāpi kenāpi sādhunā pūrvasthāpitaṃ suvarṇam āptam āsīt |\ntat prādhānyāc cāhaṃ śaktimantam ātmānaṃ manye |\nasāv api duṣṭo vivarānusārāt tad upalabhya gṛhītvā ca dhanaṃ punar\nāvasthaṃ prāpto jūṭakarṇam abravīt |\nidaṃ tasya tad brahmahṛdayam ! yasyāsau sāmarthyād aśakyam api\nsthānam utpatati |\nadhārdhaṃ ca vibhajya sukhāsīnau sthitau |\ntaṃ cāham ātmano 'vasādaṃ prāpyācintayam |\nkadācid ihasthasya me pradīpam ujjvālyāsaṃśayam āsādya māṃ\nhanyuḥ |\niti tasmāt sthānād anyad durgasthānaṃ kṛtavān |\nanye ca ! ye mamānucarāḥ ! tae āgatya mām abruvan |\nbhadra hiraṇya ! tvatsamīpavartino vayam atyantakṣudhārtāḥ |\ngrāsamātram apy asmākaṃ nāsti |\nastaṃ gate 'pi divase na kiñcid asmābhir āsāditam |\ntad arhasy adyāpi tāvad asmān santarpayitum iti |\ntathā nāmety uktvāham āvasathaṃ tais samaṃ gataḥ |\nekāntāvasthitaś ca tayor durātmanoḥ pūrvākhyāte śeṣam ālāpam\naśṛnavam |\natha jūṭakarṇas tathaivākhyāne vaṃśam cālayati sma |\ntenābhihitaḥ |\nkim adyāpi nirākṛte tasmin muhurmuhuś cālayasi vaṃśam |\nsthīyatām |\nalam iti\nyato 'sāv āha |\nbhadra ! eṣa mamāpakārī mūṣakaḥ punaḥ punar āyāti |\nsa vihasyābravīt |\nmā bhaiṣīḥ |\nna kiñcid asty etat |\nyataḥ |</p>\n\n<p>[ bhavaty arthena balavān arthād bhavati paṇḍitaḥ |\npaśyemaṃ mūṣakaṃ pāpaṃ svajātisamatāṃ gatam || 51 || ]</p>\n\n<p>api ca |\nyad asyotpatane śaktikāraṇam ! tad āvayor eva hastagatam |\nahaṃ tu tathaiva samarthitavān |\nsatyam āhāyam |\nna mamādyāṅkulakasyāpy utpatane śaktir astīti |\nśṛṇomi cānucarāṇāṃ parasparālāpam |\nāgacchata ! gacchāmaḥ |\nnāyam adya tṛṇasyāpi kubjīkaraṇe samarthaḥ |\nevam uktvā pañcāśanmātrā gatāḥ ! punar api pañcaviṃśatiḥ ! daśa\npañca ceti ! athānye dvādaśāṣṭau |\nathāvaśiṣṭau dvau |\ntatrāpy eko 'bravīt |\nayam ātmano 'py udarabharaṇe na samarthaḥ ! kiṃ punar anyeṣām |\nity uktvā nirapekṣo 'sāv api prāyāt |\ntato 'haṃ paricintyaitavad iti svam ālayaṃ gataḥ |\nprabhātasamaye sarvae eva sapatnasakāśaṃ gatāḥ ! daridro 'sāv iti\nvadantaḥ |\ntathā pravṛttānām anucarāṇām eko 'pi na matsakāśam āgacchat |\npaśyāmi ca ! māṃ dṛṣṭvā sammukhaṃ tae eva matsapatnais saha\nparasparaṃ kilakilāyanto hastāsphālanair mamānucarās saṅkrīḍanti\nsma |\ncintitaṃ ca mayā ! yathā |\nevam etat |</p>\n\n<p>[ yasyārthās tasya mitrāṇi yasyārthās tasya bāndhavāḥ |\nyasyārthās sa pumāṃl loke yasyārthās sa ca paṇḍitaḥ || 52 || ]</p>\n\n<lg>\n<l>api ca |</l>\n<l>[ arthena hi vihīnasya puruṣasyālpamedhasaḥ |</l>\n<l>vicchidyante kriyās sarvā grīṣme kusaritoyathā || 53 ||</l>\n</lg>\n\n<lg>\n<l>tyajanti mitrāṇi dhanair vihīnaṃ</l>\n<l>putrāś ca dārāś ca suhṛjjanāś ca |</l>\n<l>tam arthavantaṃ punar āśrayante |</l>\n<l>artho hi loke puruṣasya bandhuḥ || 54 ||</l>\n</lg>\n\n<lg>\n<l>daridrasya manuṣyasya prājñasya madhurasya ca |</l>\n<l>kāle 'py uktaṃ vākyaṃ na kaścit pratipadyate || 55 ||</l>\n</lg>\n\n<lg>\n<l>caṇḍālaś ca daridraś ca dvāv etau sadṛśau matau |</l>\n<l>caṇḍālasya na gṛhṇanti daridro na prayacchati || 56 ||</l>\n</lg>\n\n<lg>\n<l>arthena parihīṇaṃ tu naram aspṛśyatāṃ gatam |</l>\n<l>tyajanti bāndhavās sarve mṛtaṃ sattvam ivāsavaḥ || 57 ||</l>\n</lg>\n\n<lg>\n<l>arthena hīnaḥ puruṣas tyajyate mitrabāndhavaiḥ |</l>\n<l>tyaktalokakriyādāraḥ parāsur iva niṣprabhaḥ || 58 ||</l>\n</lg>\n\n<lg>\n<l>śūnyam aputrasya gṛhaṃ ciraśūnyaṃ yasya nāsti sanmitram |</l>\n<l>mūrkhasya diśaś śūnyās sarvaṃ śūnyaṃ daridrasya || 59 ||</l>\n</lg>\n\n<p>[ uttiṣṭha kṣaṇam ekam udvaha sakhe dāridryabhāraṃ guruṃ\nkliṣṭo yāvad ahaṃ ciraṃ maraṇajaṃ seve tvadīyaṃ sukham |\nity ukto dhanavarjitena viduṣā gatvā śmaśāne śavo\ndāridryān maraṇaṃ varaṃ sukhakaraṃ jñātvā sa tūṣṇīṃ sthitaḥ\n|| 60 || ]]</p>\n\n<p>kim aparaṃ bhoḥ |\nna kaścid anyaḥ prativacanam api dadāti |</p>\n\n<p>[ tānīndriyāṇy avikalāni tad eva nāma\nsā buddhir apratihatā vacanaṃ tad eva |\narthoṣmaṇā virahitaḥ puruṣas sa eva\nśete hakāra iva saṅkucitākhilāṅgaḥ || 61 || ]</p>\n\n<p>tat prāyaśo loke svarūpam īdṛśam |\nvinipatitam āryam api janaṃ dṛṣṭvā dhany- andho mūkaś ca bhavati\ndhanamadāvalepāt |\ntathā ca |</p>\n\n<p>[ vilocane cāvikale ca vīkṣate\nsphuṭā ca vāg asti na cāpabhāṣaṇam |\naho nṛśaṃsair vibhavais tathā kṛtaṃ\nyatheśvaro yācanayantratāṃ gataḥ || 62 || ]</p>\n\n<p>tan mādṛśānāṃ kiṃ nāma tad varaṃ syāt ! yasya syād īdṛśaḥ\nphalavipākaḥ ! yat satataṃ dehīti vakti |\ntat sarvathā dhanahīnasya mamādhunā neha śreyaḥ |\nuktaṃ ca |</p>\n\n<p>[ vasen mānādhikaṃ sthānaṃ mānahīnaṃ na saṃvaset |\nmānahīnaṃ surais sārdhaṃ vimānam api varjayet || 63 || ]</p>\n\n<p>evam uktvāpy ahaṃ punar apy evam acintayam |\nkimarthitāṃ kasyacit karomi |\ntad etat kaṣṭataram |\nyatkāraṇam !</p>\n\n<lg>\n<l>[ kubjasya kīṭakhātasya dāvaniṣkuṣitatvacaḥ |</l>\n<l>taror apy ūṣarasthasya varaṃ janma na cārthinaḥ || 64 ||</l>\n</lg>\n\n<p>kaṇṭhe gadgadatā svedo mukhe vaivarṇyavepathū |\nmriyamāṇasya cihnāni yāni tāny eva yācataḥ || 65 || ]</p>\n\n<p>tad arthitvam api jaghanyam |</p>\n\n<p>[ vairāgyāharaṇaṃ dhiyo 'paharaṇaṃ mithyāvikalpāspadaṃ\nparyāyo maraṇasya dainyavasatiś śaṅkānidhānaṃ param |\nmūrtaṃ lāghavam āspadaṃ ca vipadāṃ tejoharaṃ māninām\narthitvaṃ hi manasvināṃ na narakāt paśyāmi vastvantaram || 66 || ]</p>\n\n<p>api ca |</p>\n\n<p>[ nirdravyo hriyam eti hrīparigataḥ prabhraśyate tejaso\nnistejāḥ paribhūyate paribhavān nirvedam āgacchati |\nnirviṇṇaś śucam eti śokamanaso buddhiḥ paribhraśyati\nnirdhīkaḥ kṣayam ety aho nidhanatā sarvāpadām āspadam || 67 || ]</p>\n\n<p>api ca |</p>\n\n<lg>\n<l>[ varam ahimukhe krodhāviṣṭhe karau viniveśitau</l>\n<l>viṣam api varaṃ pītvā suptaṃ yamasya niveśane |</l>\n<l>girivarataṭād ātmā mukto varaṃ śatadhā gato</l>\n<l>na tu khalajanāvāptair arthaiḥ priyaṃ kṛtam ātmanaḥ || 68 ||</l>\n</lg>\n\n<p>varaṃ vibhavahīnena prāṇais santarpitoanalaḥ\nnopacāraparibhraṣṭaḥ kṛpaṇo 'bhyarthitojanaḥ || 69 || ]</p>\n\n<p>athaivaṃ gate kenopāyena jīvitaṃ syāt |\nkiṃ cauryeṇa |\ntad api parasvādānaṃ kaṣṭataram |\nyatkāraṇam !</p>\n\n<p>[ varaṃ yuktaṃ maunaṃ na ca vacanam uktaṃ yad anṛtaṃ\nvaraṃ mṛtyuś ślāghyo na ca parakalatrābhigamanam |\nvaraṃ prāṇatyāgo na ca piśunavakyeṣv abhiratir\nvaraṃ bhikṣārthitvaṃ na ca paradhanāsvādam asakṛt || 70 || ]</p>\n\n<p>tad arthitve 'pi hi puruṣasya dhruvo 'vamānaḥ |\nkatham |</p>\n\n<p>[ ākāraparivṛttis tu buddheḥ paribhavaḥ punaḥ |\nāśāhānir ivārthitvaṃ parāsutvam ivāparam || 71 || ]</p>\n\n<p>atha kiṃ parapiṇḍenātmānaṃ yāpayāmi |\nkaṣṭaṃ bhoḥ |\ntad api dvitīyaṃ mṛtyudvāram |\n[ rogī cirapravāsī parānnabhojī parāvasathaśāyī |\nyaj jīvati tan maraṇaṃ so 'sya viśrāmaḥ || 72 || ]</p>\n\n<p>api ca |</p>\n\n<p>[ jātaḥ kule mahati mānadhanāvaliptas\nsammānanābhyudayakāla iva praharṣī |\ntac cheṣapiṇḍam api nāma nṛpasya bhuṅkte\nyas sārameya iva kaṣṭataraṃ kim anyat || 73 || ]</p>\n\n<p>[ āśāviplutacetaso 'bhilaṣitāl lābhād alābho varas\ntasyālābhanirākṛtā hi tanutām āpadyate prārthanā |\niṣṭāvāptisamudbhavas tu sutarāṃ harṣaḥ pramāthī dhṛtes\nsetor bhaṅga ivāmbhasāṃ vivaśatāṃ vegena vistāryate || 74 || ]</p>\n\n<p>api ca |</p>\n\n<lg>\n<l>[ tiryakpātitacakṣuṣāṃ smayavatām ucchaiḥ kṛtaikabhruvām</l>\n<l>āḍhyānām avalepatuṅgaśirasāṃ śrutvā giro dāruṇāḥ |</l>\n<l>kiṃ sadyas sphuṭanaṃ prayuktam urasas sevākṛtām arthinām</l>\n<l>antas tad yadi varjasāradṛḍhayā nālipyate tṛṣṇayā || 75 ||</l>\n</lg>\n\n<p>dīnā dīnamukhair yadi svaśiśukair ākṛṣṭacīrāmbarā\nkrośadbhiḥ kṣudhitair nirannapiṭhirā dṛśyate no gehinī |\nyācñabhaṅgabhayena gadgadagalaproccāritārdhākṣaraṃ\nko dehīti vadet svadagdhajaṭharasyārthe manasvī pumān || 76 || ]</p>\n\n<p>tan nissvateyam anekaprakāraṃ maraṇam |\natha cet tad eva dhanam ātmīkaromi |\nmayā tu tayor durātmanor upadhānīkṛtā dṛṣṭapūrvās te dīnārās\nsthagitāḥ |\nevaṃ ca sampradhārya gato 'haṃ tam uddeśam |\natha tāv anyamanaskau matvā sañjighṛkṣur aham upaśliṣṭaḥ |\ndṣṭvā ca māṃ bṛhatsphig laguḍenātāḍayat |\naham api mumūrṣuḥ kathamapi nivṛttaḥ |\npunar api cirād baddhāśas samāśvasya dīnārāntikam upaśliṣṭas\ntena nirdayenaivaṃ śirasy abhihataḥ ! yenādyāpi svapnagatānām api\ntādṛśānām udvije |\npaśya cemaṃ tatkālakṛtaṃ śirasi me vraṇam |\nsādhu cedam ucyate |</p>\n\n<p>[ sarvaprāṇavināśasaṃśayakarīṃ prāpyāpadaṃ dustarāṃ\npratyāsannabhayo na vetti vidhuraṃ svaṃ jīvitaṃ kāṅkṣati |\nuttīrṇas tu tato dhanārtham aparāṃ bhūyo viśaty āpadaṃ\nprāṇānāṃ ca dhanasya sādhanadhiyām anyonyahetuḥ paṇaḥ || 77 || ]\nso 'haṃ bahu vicintyāstāṃ dhanam etan mameti nivṛttas\ntṛṣṇātaḥ |\nsuṣṭu cedam ucyate |</p>\n\n<lg>\n<l>[ jñānaṃ cakṣur nedaṃ śīlaṃ kulaputratā na kulajanma |</l>\n<l>santoṣaś ca samṛddhiḥ pāṇḍityam avāryavinivṛttiḥ || 78 ||</l>\n</lg>\n\n<lg>\n<l>sarvās sampattayas tasya santuṣṭaṃ yasya mānasam |</l>\n<l>upānadgūḍhapādasya sarvā carmāvṛtaiva bhūḥ || 79 ||</l>\n</lg>\n\n<lg>\n<l>na yojanaśataṃ dūraṃ vāhyamānasya tṛṣṇayā |</l>\n<l>sant.uṣṭasya karaprāpte 'py arthe bhavati nādaraḥ || 80 ||</l>\n</lg>\n\n<p>sarpāḥ pibanti pavanaṃ na ca durbalās te\nparṇais tṛṇair vanagajā balino bhavanti |\nmūlaiḥ phalair munivarāḥ kṣapayanti kālaṃ\nsantoṣa eva mahatāṃ paramā vibhūtiḥ || 81 || ]</p>\n\n<p>tat sarvathāsādhye 'rthe pariccheda eva śreyān |</p>\n\n<p>[ dāridryasya parā mūrtir yācñā na draviṇālpatā |\njaradgavadhanaś śambhus tathāpi parameśvaraḥ || 82 || ]</p>\n\n<p>tathā ca |</p>\n\n<lg>\n<l>[ ko dharmo bhūtadayā kiṃ saukhyam arogatā jantoḥ |</l>\n<l>kas snehas sadbhāvaḥ kiṃ pāṇḍityaṃ paricchedaḥ || 83 ||</l>\n</lg>\n\n<p>santi śākāny araṇyeṣu nadyaś ca vimalodakāḥ |\ncandras sāmānyadīpo 'yaṃ vibhavaiḥ kiṃ prayojanam || 84 || ]</p>\n\n<p>iti |\nevam avadhāryāhaṃ svabhavanam āgato 'paśyaṃ citragrīvaṃ\npāśabaddham |\niti ca taṃ mokṣayitvānena laghupatanakenāhaṃ bhavadantikaṃ\nprāpitaḥ |</p>\n\n<p>[II,4 Der arme Somilaka]</p>\n\n<p>asti ! kasmiṃścid adhiṣṭhāne somilako nāma kaulikaḥ prativasati sma |\nsa yad upārjayati ! tat tasya divasavyayād ṛte 'dhikatāṃ nopayāti |\njātanivedaś cāsau deśāntaram agamat |\ntatra mahatā kleśena varṣatrayābhyantare dīnāraśatam arjitam !\nsvadeśaṃ ca prāyāt |\nardhapathe sandhyāsamaye prāpte nyagrodhapādam araṇyamadhye\nsamāsāditavān ! acintayac ca |\nkva sāmprataṃ gamiṣyāmi viprakṛṣṭataraṃ grāmasyeti |\ntad asminn eva nyagrodhapādapae ārūḍho yāminīṃ yāpayāmi |\nity avadhārya tathā kṛtavān |\nardharātre ca katañcit svapnae iva paśyati sma dvau puruṣau\nmahāpramāṇau divyākṛtī krodhasaṃraktanayanau tasyābhyāśam\nāyātau |\ntayor ekenābhihitam |\nbho vaṅkālaka ! evaṃ bhavān |\nbahuśas tvaṃ mayā nivāritapūrvaḥ ! yathāsya somilakasya\npānabhojanād ṛte 'paraṃ na kiñcid dātavyam |\nasyādya dīnāraśataṃ vartate |\nśīghram apaharasveti |\nathāsāv āha |\nyathājñāpayasi ! deva |\nevaṃ karomi |\nity ākarṇya pratibuddho 'sau yāvat ! dīnāraśataṃ nāpaśyat !\nviṣaṇṇahṛdayaś cācintayat |\nkaṣṭaṃ bhoḥ |\nkim etat |\nkatham iha kenāpi bhūtena vañcitaḥ |\ntat kim adhunā gṛhaṃ gatvā kariṣye |\nitaḥ pratinivṛtya punar vittam āsādya yāvad gacchāmi |\nevaṃ cintayan prabhātāyāṃ rātryāṃ bhūyo 'pi nagaram āsādya\nvittopārjanāya cittam āsthāya katipayakālena pañcāśad dīnārān\nupārjya punas svadeśagamanāya tenaiva mārgeṇa pravartitaḥ |\ndaivacoditassan nādhikaṃ labhate ! nānyamārgagamanaṃ vā |\ntatraiva nīyate ! yāvad astaṃ gacchati bhānau tam eva nyagrodham\nāsāditavān ! acintayac ca |\nkaṣṭhaṃ bhoḥ |\nkim idam ārabdhaṃ daivahatakena |\npunas sa eva nyagrodharūpī rākṣasa āpatita iti |\nevaṃ cintayan svapnāyamānaḥ paśyati sma dvāvetau puruṣau |\ntayor eko 'bravīt |\nbho vaṅkāla ! somilakasya pañcāśad dīnārā vartante |\ntan na yuktam |\ntato 'sāv āha |\nhṛtān avadhārayasveti |\nsomilakas tu pratibuddho nādrākṣīd dhṛtān iti |\natha jātanirvedo 'bravīt |\nkiṃ mama j-vitena prayojanam |\nko 'yaṃ vṛttāntaḥ ! kena vā kāraṇena mama kleśārjitavittam\napaharatīti na vijānāmi |\natha prāṇāṃs tyakṣyāmīti |\nevaṃ cintayan nirāhāras tatra eva tasthau ! yāvat katipayair evāhobhir\ndivyākāraṃ puruṣaṃ dṛṣṭavān |\ntenoktaḥ |\nbhos somilaka ! dhanado 'smi |\nnābhāvyaṃ kasmaicit prayacchāmi dhanam |\ntathā ca |</p>\n\n<lg>\n<l>[ yad abhāvi na tad bhāvi bhāvi yat tad ananyathā |</l>\n<l>iti cintāviṣaghno 'yam agadaḥ kiṃ na pīyate || 113 ||</l>\n</lg>\n\n<lg>\n<l>śayāna ākasmikam aśnute phalaṃ</l>\n<l>kṛtaprayatno 'py aparo 'vasīdati |</l>\n<l>asaṃyamān nṛtyati kevalaṃ jano</l>\n<l>vidhis tu yatrecchati tatra sampadaḥ || 114 ||</l>\n</lg>\n\n<lg>\n<l>naivākṛtiḥ phalati naiva guṇā na śauryaṃ</l>\n<l>vidyā na caiva na ca yatnakṛto viśeṣaḥ |</l>\n<l>bhāgyāni karmaphalasañcayasañcitāni</l>\n<l>kāle phalanti puruṣasya yathaiva vṛkṣāḥ || 115 ||</l>\n</lg>\n\n<lg>\n<l>kruddho 'pi kaḥ kasya karoti duḥkhaṃ</l>\n<l>sukhaṃ ca kaḥ kasya karoti hṛṣṭaḥ |</l>\n<l>svakarmagranthigrathitohi lokaḥ</l>\n<l>kartā karotīti vṛthābhimānaḥ || 116 ||</l>\n</lg>\n\n<p>buddhimanto mahotsāhāḥ prājñāś śūrāḥ kulodgatāḥ |\npāṇipādair upetāś ca pareṣāṃ bhṛtyatāṃ gatāḥ || 117 || ]</p>\n\n<p>kim atra paridevitena ! somilaka |\npānabhojanād ṛte tava vittopārjanaṃ na kiñcid asti |</p>\n\n<lg>\n<l>[ vahanti śivikām anye santy anye śivikāṃ gatāḥ |</l>\n<l>akāraṇaṃ hi vaktṛtvaṃ vyutthānaṃ kevalaṃ jarā || 118 ||</l>\n</lg>\n\n<lg>\n<l>na mantrabalavīryeṇa prajñayā pauruṣeṇa vā |</l>\n<l>avaśyaṃ labhate jantur atra kā paridevanā || 119 ||</l>\n</lg>\n\n<lg>\n<l>labdhavyāny eva labhate gantavyāny eva gacchati |</l>\n<l>prāptavyāny eva cāpnoti duḥkhāni ca sukhāni ca || 120 ||</l>\n</lg>\n\n<lg>\n<l>aprārthitāni duḥkhāni yathaivāyānti dehinām |</l>\n<l>sukhāny api tathā manye daivam atrātiricyate || 121 ||</l>\n</lg>\n\n<p>tat ko viśeṣayati kena kṛto viśiṣṭaḥ\nko vā dhanais saha vijāyati ko daridraḥ |\nbhāgyāni ṣaṭpada iva sthiracañcalāni\nnityaṃ manuṣyakusumeṣu paribhramanti || 122 || ]</p>\n\n<p>tathāpi daivapuruṣayogād arthotpattiḥ ! puruṣaś carati ! daivaṃ\nphalatīti |\natrodyogapareṇāhaṃ bhavatā dṛṣṭaḥ |\namoghadarśano 'smi |\nkiṃ nu te karavai |\nasau vijñāpitavān |\ndhanaṃ me dehīti |\ndhanado vihasyābravīt |\nmūḍha ! kiṃ nv anena kriyate |\nupabhogo 'tra kāraṇam |\ngaccha ! asminn evādhiṣṭhāne dvau vaṇijakau paśya |\neko dhanī ! aparo bhogavān |\ntau dṛṣṭvā yādṛk tayor abhivāñchasīti ! tādṛg bhaviṣyasi |\nity uktvāntarhitaḥ |\nsomilako 'pi prabhāte tan nagaraṃ upaviśya sārthavāhaṃ\ndhanaguptam āsasāda |\ntatrāsau nirbhartsyamāno 'pi kathamapi gṛhe praviśyālindake\nnipatyāvasthitaḥ |\nso 'pi vaṇik sandhyām ativāhya niśāmukhe kiñcitmātram aśanam\nakarot |\nsomilake 'pi kiñcitmātram aśanam adāpayat |\nathāsau kaulikaḥ kuśān āstīrya bhūmau nipatya supto 'paśyat tāv eva\ndvau puruṣau |\ntayor eko 'bravīt |\nbho vaṅkāla ! dhanaguptenādya kaulikasyāśanaṃ dāpayatā\ndviguṇavyayenātmā niyojita iti |\nsarvasya nipuṇaṃ gaṇayāmi |\nnāsya sthāpanād ṛte dāne bhojane vā kiñcid vihitam |\ntad ahaṃ prātas samīkaromīti |\nevaṃ śrutvā pratibuddhaḥ |\ndhanagupto 'pi prātar viṣūcikayā mahānatyayaṃ gataḥ |\nsvedoṣṇavāripānādinā ca parikliṣyopoṣitaḥ |\ntatas sa kaulikaḥ prabhāte daivacoditoacintayat |\nīdṛśena dhanena kiṃ kāraṇam |\nprakṛtir dustyajeti |\ntato dvitīyaṃ taṃ vyayaśīlaṃ bhogavarmāṇam uddiśya somilako\ngataḥ |\ntenāsau mahatā bhojanapānādinā satkṛtas somilakas tathaiva mahati\nśayane sopacāre svāstīrṇe niśāyāṃ supto 'paśyat tāv eva\npuruṣau |\ntayor eko 'bravīt |\nbhadra vaṅkāla ! śobhanam anuṣṭhitaṃ bhogavarmaṇā prāhuṇakaṃ\nsomilakaṃ sammānayatā |\ntadbhūyo 'pi pravardhamānam arthaṃ vyayopabhoge 'sya dātavyam |\nsa cāha |\nevaṃ kriyate |\npratibuddhas somilako 'cintayat |\nbhogā īdṛśo me bhavantu |\nkiṃ dhanena nāmamātreṇa kriyataeiti |\ntathā ca samarthitavān |</p>\n\n<p>II.5 [Citrāṅgas Erzählung]</p>\n\n<p>asti ! ahaṃ kadācid yamunākacche śāligrāmamadhye\npriyakamṛgyām utpannaḥ |\nvayaṃ ṣaḍjātayaḥ |\ntathā ca |\ncamūraḥ kadalī kandalī priyaka eṇaka ete mṛgayonayas stutāḥ pañca\neva |\nmātṛdugdhaprasādena dve gatī jānanti |\nūrdhvā ! āñjasī ceti |\nete na lubdhakaiḥ prāpyante |\npriyakajātīyo 'haṃ manuṣyapriyaś cireṇākṣiṇī nimīlayāmi |\ntathā sati me mātā yadā gatā ! tadāhaṃ lubdhakaiḥ potaka eva gṛhitaḥ\n|\nstrīkṣīreṇa vivardhitoyāvat tadgṛhe nivasāmi ! tāvan me mātā\nsvayūthyaiś carati |\ntayābhihitam |\naho daivam |\naham aputravatī kva me putra iti |\nevaṃ mayākarṇyāvadhāritam |\nkiṃ me lubdhakaiḥ |\nnijakṛtrimayos sahāyayor nijas sahāyo garīyān iti |\ntato lubdhakagṛhāt svairaṃ gata āsam |\natha lubdhakasakāśād āgata iti bhayacakitadṛśaṃ mātaraṃ\nprāptaḥ |\ntayāham ānanditaḥ |\nkim etad āścaryam iti pṛṣṭaḥ |\nstanyakṣīreṇa vivardhitaḥ |\ntenātimātram ahaṃ ṣaṇmāsajātaśiśus svayūthyam adhyagataḥ |\nabhyadhikajavatvād gacchan mṛgān āgataḥ pratipālayāmi |\nasmākaṃ dve gatī ! ūrdhvā ! āñjasī ca |\ntayor mātṛkapayovirahād aham āñjasīṃ vedmi ! nordhvam |\natha kadācin mṛgāṃś caramāṇān nānupaśyāmi |\nāvignahṛdayaś ca kva te gatā iti vilokitavān |\npaśyāmi tān ūrdhvagatyabhijñatayā jālaṃ vilaṅghyāgrato gatān |\nahaṃ tv anabhijñas strīkṣīradoṣāt |\ntathā ca |</p>\n\n<lg>\n<l>kāryakāle tu samprāpte nāvajñeyaṃ trayaṃ sadā |</l>\n<l>bījam auṣadham āhāro yathā lābhas tathākrayaḥ || 149 ||</l>\n</lg>\n\n<p>ahaṃ tena\nkṣīrākhyenauṣadhenordhvagatyanabhijñatayāñjasyā gatyā\nniṣpatitojālenākulīkṛtaḥ |\ntataś ca vyādhair durātmabhir jīvagrāhaṃ gṛhītvā krīḍārthaṃ\nrājaputrāyopanītaḥ |\nso 'pi māṃ dṛṣṭvātīva parituṣṭo vyādhān prādeśikena\nsammānitavān |\nmāṃ\ncādareṇāṅgodvartanasnānabhojanadhūpālaṅkāravāsoviṣe.\nsair bhojanaprakāraiś cāsambhāvyais snigdhadravapeśalais\nsakhaṇḍaguḍadāḍimacāturjātakavimiśrair anyaiś ca bhojyair\natarpayat |\nathāntaḥpurikājanasya rājakumārāṇāṃ ca hastād dhastaṃ ca\nkautukaparatayā grīvānayanakaracaraṇakarṇāvakarṣaṇaiḥ\nparasparerṣyābhī rājāṅganābhis sammānaparamparatayā kleśito\naham |\ncintitaṃ ca mayā |\nkiṃ suvarṇena śrotrabādhākareṇa |\nhā kaṣṭam |\nkadā tad vanaṃ prāpsyāmīti |\nnivṛttakautukānāṃ ca kadācid vivikte vartamāne\nrājaputraśayanādhastān mayā prāvṛṭsamaye\nmeghaśabdaśravaṇotkaṇṭhitahṛdayena svayūthacyutena\nsvayūthyān anusmṛtyābhihitam |</p>\n\n<lg>\n<l>vātavṛṣṭyavadhūtasya mṛgayūthasya dhāvataḥ |</l>\n<l>pṛṣṭhato yad gamiṣyāmi kadā tan me bhaviṣyati || 150 ||</l>\n</lg>\n\n<p>evam uccārayato rājaputreṇa bālabhāvād abhāvitacittenaitāvac\nchrutvā santrastena dvāsstho 'bhihitaḥ |\nkenedam abhihitam iti |\nsantāpitahṛdayas samantād avalokayan mām apaśyat |\nahaṃ ca lubdhakair mānuṣīṃ vācaṃ śikṣita āsam |\ndṛṣṭvā ca māṃ mānuṣeṇevānena mṛgenābhihitam ! vinaṣṭo 'smīti\nmatvā paramāvegaṃ gataḥ |\natha kathañcid viskhalitavāg asau bahir niścakrāma |\nparamasattvādhiṣṭhita iva mahad asvāsthyam āpede |\ntatas sarvābhiṣagbhūtatantrikān mahatyā arthamātrayā jvaraparītaḥ\nprārthitavān ! evaṃ cābravīt |\nyo mamaitāṃ rujam apanayati ! tasyāham akṛśāṃ pūjāṃ\nkariṣyāmīti |\naham api tatrāsamīkṣitakāriṇā janena laguḍeṣṭakādibhir\ndruhyamāṇaḥ kenāpi sādhunāvacchannaḥ |\nkim anena kṛtam iti |\natha mamāyuśśeṣatayā tenāryeṇa sarvalakṣaṇavidā vijñāpito\nrājaputraḥ |\navimarśapareṇa lokenemām avasthāṃ prāpitastvam |\npunar api tenāryeṇokto yathā |\npriyako nāmaiṣa mṛgo mānuṣīṃ vācaṃ jānāti |\nnaiṣa mānuṣaḥ |\nbhadra ! anena prāvṛṭkālameghaśabdapratibodhitacittena\nsvayūthyānusmaraṇautsukyād abhihitam |\nvātavṛsṭyavadhūtasyeti |\nkim atra citram |\nprāyeṇa pakṣiṇaḥ paśavaś ca bhayāhāramaithunamātravedino\nbhavanti ! ity adhigatam eva devena |\nato 'yam amānuṣaḥ |\ntathā ca |</p>\n\n<lg>\n<l>[ yādṛśais sannivasate yādṛśāṃś copasevate |</l>\n<l>yādṛg icchec ca bhavituṃ tādṛg bhavati pūruṣaḥ || 151 ||</l>\n</lg>\n\n<p>hīyate hi naras tāta hīnais saha samāgamāt |\nsamaiś ca samatām eti viśiṣṭaiś ca viśiṣṭatām || 152 || ]</p>\n\n<p>tat ! deva ! manuṣyasamparkāt priyakajātivaśāc ca mānuṣīṃ vācaṃ\ndadātīti sammānitaḥ |\ntathā ca |</p>\n\n<p>[ yathodayagirer dravyaṃ sannikarṣeṇa dīpyate |\n || 153 || ]</p>\n\n<p>iti |\ntatra kim asambaddhaṃ jvarakāraṇam |\napi ca |</p>\n\n<p>[ mantrāṇāṃ parato nāsti bījam uccaraṇaṃ tathā |\nasambaddhapralāpā na kāryaṃ sādhayituṃ kṣamāh || 154 || ]</p>\n\n<p>tathā ca |</p>\n\n<p>[ śaṅkhaḥ kadalyāṃ kadalī ca bheryāṃ\ntasyāṃ ca bheryāṃ sumahad vimānam |\ntacchaṅkhabherīkadalīvimānam\nunmattaśaṅkāpratimaṃ babhūva || 155 || ]</p>\n\n<p>tat kva śaṅkaḥ ! kva kadalī ! kva bherī ! kva vimānam iti |\ntadvidham idam asambaddhatayā tvayy āgatam |\ntac ca śrutvāpagatavikāro rājaputraḥ pūrvaprakṛtim āpannaḥ |\nvicārya tasyāryasya prajñāvibhavaṃ tato mahatīṃ pūjāṃ kṛtvā\nmantrisamīpavartī mantritve kṛtaḥ |\nmāṃ cāpanīyābhyajya prabhūtenāmbhasā prakṣālitaśarīraṃ\nkṛtvārakṣipuruṣādhiṣṭhitaṃ tatraiva vane pratimuktavān |\ntat kiṃ bahunā ! anubhūtabandhano 'py ahaṃ niyativaśāt punar\nbaddha iti |</p>\n\n  </body>\n\n"
}