{
  "file_title": "bhāvāgaṇeśa-tattvayāthārthyadīpana",
  "file_title_normal": "bhavaganesa-tattvayatharthyadipana",
  "metadata": {
    "original_title": "Tattvayāthārthyadīpana a commentary on the Tattvasamāsa, an abstract of Sāṃkhya philosophy in (23-) 25 sūtras.",
    "author": "Bhāvāgaṇeśa",
    "contributors": [
      {
        "role": "data entry",
        "name": "Dhaval Patel",
        "when": ""
      },
      {
        "role": "contribution to GRETIL",
        "name": "Dhaval Patel",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Vindhyesvari Prasada Dvivedin in: Sāmkhyasaṅgrahaḥ (Chowkhamba Sanskrit Series, 50,1 [fasc. 246], pp. 51-92)"
  },
  "body": [
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "śrībhāvāviśvanāthadīkṣitasūnubhāvāgaṇeśaviracitaṃ tattvayāthārthyadīpanaṃ"
        },
        {
          "tag": "p",
          "attributes": {},
          "text": "tattvayāthārthyadīpanam /\nśrībhāvāgaṇeśaviracitam /"
        },
        {
          "tag": "p",
          "attributes": {},
          "text": "śrīkṛṣṇacandrāya namaḥ //"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "puruṣaḥ sa jayatyādyaḥ sā ca prakṛtirīśvarī /"
            },
            {
              "tag": "l",
              "attributes": {},
              "text": "yābhyāṃ saṃsṛjya sṛjyante 'nantabrahmāṇḍakoṭayaḥ // 1 //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "kapilāsuripañcaśikhān gurūn vijñānācāryavaryāṃśca /"
            },
            {
              "tag": "l",
              "attributes": {},
              "text": "praṇamāmi buddhivṛddhyai siddhyai vā sarvakāryāṇām // 2 //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "samāsasūtrāṇyālambya vyākhyāṃ pañcaśikhasya ca /"
            },
            {
              "tag": "l",
              "attributes": {},
              "text": "bhāvāgaṇeśaḥ kurute tattvayāthārthyadīpanam // 3 //"
            }
          ]
        },
        {
          "tag": "p",
          "attributes": {},
          "text": "tatra tāvadviviktapuruṣajñānaṃ mokṣasādhanamiti |\nyebhyo vivektavyo yaśca vivecanīyaḥ tadubhayaṃ sūtratrayeṇoddiśati |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[aṣṭau prakṛtayaḥ || Tats_1 ||]"
            }
          ]
        },
        {
          "tag": "p",
          "attributes": {},
          "text": "prakarṣeṇa kurvantīti prakṛtayaḥ |\ntattvāntarārambhakatvaṃ prakṛtitvamiti sāmānyalakṣaṇam |\ntāśca avyaktabuddhyahaṃkārapañcatanmātrarūpāḥ |\ntatrāvyaktaṃ nityaṃ śabdādiguṇaśūnyaṃ sattvādiguṇatrayaṃ ca |\nsāmyāvasthopalakṣitā guṇāḥ prakṛtirityekaṃ lakṣaṇaṃ ca |\nakāryā guṇā ityaparam |\ntathā prakṛtiparyāyā avyaktaṃ pradhānaṃ brahma akṣaraṃ kṣetraṃ tamaḥ māyā brāhmī vidyā avidyā prakṛtiḥ śaktiḥ ajā ityādayaḥ |\nsattvādiguṇavatī sattvādyatiriktā prakṛtiriti tu na śaṅkanīyam |\nkintu guṇa eva prakṛtiḥ |\nsattvādīnāmataddharmatvaṃ tadrūpatvāditi sāṃkhyapravacanasūtreṇa sattvādīnāṃ prakṛtisvarūpatvahetunā prakṛtidharmatvapratiṣedhāt |\nprakṛterguṇa ityādivākyaṃ tu vanasya vṛkṣā itivad boddhavyam |\n\"sattvaṃ rajastama iti prakṛterabhavan guṇā\" iti prakṛtikāryatvavacanaṃ tu guṇanityatāvākyavirodhena mahattattvakāraṇībhūtakāryasattvādiparameva |\nmahadādisṛṣṭirhi guṇavaiṣamyācchrūyate tacca vaiṣamyaṃ sajātīyasaṃvalanena prakāśādiphalopahitaḥ sattvādivyavahārayogyaḥ kāraṇaguṇānāṃ pariṇāma iti |\netenāṣṭāviṃśatitattvapakṣo 'pyupapādito mantavyaḥ |\nsattvāditrayaṃ aha dravyatve 'pi puruṣopakaraṇatvād guṇā ityucyante |\ndravyatvaṃ caiṣāṃ saṃyogavibhāgādimattayā upādānakāraṇatvena siddham |\neṣāṃ sukhaduḥkhamohātmakatvapravādastu dharmadharmyabhedāt |\nmanasaḥ saṃkalpātmakatvavat |\ntāni ca sattvādīni pratyekaṃ saṃkhyāvyaktikāni laghutvādidharmairanyonyaṃ sādharmyaṃ vaidharmyaṃ ca guṇānāmiti sāṃkhyapravacanasūtrāt |\natra hi sūtraṃ laghutvādinā bahūnāṃ sattvānāṃ sādharmyaṃ tenaiva rajastamobhyāṃ vaidharmyam |\nevaṃ ca laghutvādinā bahūnāṃ rajasāṃ gurutvādinā bahūnāṃ tamasāṃ sādharmyavaidharmye ukte iti |\nteṣu tritvavacanaṃ tu sattvatvādivibhājakopādhitrayeṇaiva vaiśeṣikāṇāṃ navadravyavacanavaditi |\ntāni ca sattvādīni yathopayogamaṇuvibhuparimāṇakāni |\nmadhyamaparimāṇatve 'nityatvāpattiḥ |\nsarveṣāṃ vibhutve kāryāṇāṃ paricchinnatvānupapattiḥ |\nākāśaprakṛtervibhutvasyaivaucityāt |\nnanu prakṛteścāparicchinnatvaikatvākriyatvamiti sāṃkhyasiddhāntaḥ |\nsa ca virudhyata iti cet maivam gandhasya pṛthivīvyāpakatvavatprakṛtervyāpakatvam |\ntacca prakṛtitvasya daiśikābhāvapratiyogitānavacchedakatvam |\nekatvaṃ ca sargabhedena nānātvābhāvaḥ |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "akriyatvaṃ cādhyavasāyābhimānādipratiniyatakriyārāhityam |"
                },
                {
                  "tag": "l",
                  "attributes": {},
                  "text": "anyathā śrutismṛtisiddhaprakṛtikṣobhasyānupapatteriti |"
                },
                {
                  "tag": "l",
                  "attributes": {},
                  "text": "prakṛtyanumānaṃ cetthaṃ mahadādikāryaṃ pakṣaḥ sukhaduḥkhamohātmakadravyakāryamiti sādhyaṃ kāryatve sati sukhaduḥkhamohātmakatvāditi hetuḥ vastrādikāryaśayyāsanavaditi dṛṣṭāntaḥ |"
                },
                {
                  "tag": "l",
                  "attributes": {},
                  "text": "śrutismṛtī cātrānugrāhakastarkaḥ ||"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "nanu sukhasyāntarevānubhavāt śayyāsanādau sukhe kiṃ pramāṇaṃ yena dṛṣṭāntatā syāditi cenna kāraṇaguṇā hi kāryaguṇānārabhante iti nyāyena viṣayeṣu triguṇakāryeṣu sukhaduḥkhamohasiddheḥ ghaṭarūpamiti pratyayavat candanasukhaṃ strīsukhamityādisukhapratyayādapi viṣaye sukhādyucitaṃ sukhaduḥkhotpādakatvācca tadgatameva sukhaduḥkhādikaṃ sidhyati antaḥkaraṇasukhādihetutayā 'pi viṣaye sukhādikaṃ siddhyati |"
            },
            {
              "tag": "l",
              "attributes": {},
              "text": "kālādibhedairekasyā eva tryādivyakteḥ sukhaduḥkhotpādakatvācca tadgatameva sukhaduḥkhādikaṃ siddhyati ||"
            }
          ]
        },
        {
          "tag": "p",
          "attributes": {},
          "text": "iti mūlaprakṛtinirūpaṇam ||"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "atha buddhirnirūpyate |\ntriguṇātmakamādyaṃ kāryaṃ buddhirityekaṃ lakṣaṇam |\nniścayavṛttikamantaḥkaraṇaṃ buddhiriti dvitīyaṃ lakṣaṇam |\ntasyā dharmajñānavairāgyaiśvaryākhyaprakṛṣṭaguṇayogāt mahatsañjñā tadapi tṛtīyaṃ lakṣaṇam |\ntasyāḥ paryāyāḥ |\nmano matirmahān brahmā pūrvaṃ buddhirvṛttiḥ khyātiḥ prajñā santatiḥ smṛtiriti |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "anusmṛtau ca |"
            },
            {
              "tag": "l",
              "attributes": {},
              "text": "mahānātmā matirviṣṇurjiṣṇuḥ śambhuśca vīryavān /"
            },
            {
              "tag": "l",
              "attributes": {},
              "text": "buddhiḥ prajñopalabdhiśca tathā brahmā vṛttiḥ smṛtiḥ //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "paryāyavācakairetairmahānātmā nigadyate /"
            },
            {
              "tag": "l",
              "attributes": {},
              "text": "sarvataḥ pāṇipādaśca sarvato 'kṣiśiromukhaḥ //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sarvataḥ śrutimāṃlloke sarvaṃ vyāpya sa tiṣṭhati /"
            },
            {
              "tag": "l",
              "attributes": {},
              "text": "jñānavantaśca ye kecitadalubdhā jitamanyavaḥ //"
            }
          ]
        },
        {
          "tag": "p",
          "attributes": {},
          "text": "vimuktāḥ sarva evaite mahattvamupayāntyuta /\n  viṣṇurevādisargeṣu svayambhūrbhavati prabhuḥ // iti /"
        },
        {
          "tag": "p",
          "attributes": {},
          "text": "idameva mahattattvamaṃśato rajastamaḥsambhedena pariṇataṃ sat vyaṣṭijīvānāmupādhiradharmādiyutaṃ kṣudramapi bhavati |\nmahaduparāgādviparītamiti sāṃkhyapravacanasūtrāt |\nmahadahaṃkāramanastritayātmakasyāntaḥkaraṇavṛkṣasya mahattattvamaṅkurāvastheti |\natra prakṛtermahānityādisṛṣṭikrame śāstrameva pramāṇam |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "idameva mahattattvaṃ kāryeśvarasya svayambhuva upādhistenaivopādhinā sa sarvajñaḥ sarveśvaraḥ sarvakarttā sarvapālakaḥ sarvasaṃharttā ca |"
                },
                {
                  "tag": "l",
                  "attributes": {},
                  "text": "mātsye |"
                },
                {
                  "tag": "l",
                  "attributes": {},
                  "text": "savikārāt pradhānāt tu mahattattvamajāyata /"
                },
                {
                  "tag": "l",
                  "attributes": {},
                  "text": "mahāniti yataḥ khyātirlokānāṃ jāyate sadā //"
                }
              ]
            }
          ]
        },
        {
          "tag": "p",
          "attributes": {},
          "text": "guṇebhyaḥ kṣobhamāṇebhyastrayo devā vijajñire /\n  ekā mūrttistrayo devā brahmaviṣṇumaheśvarāḥ // iti /"
        },
        {
          "tag": "p",
          "attributes": {},
          "text": "sa ca svayambhūḥ kriyāśaktimat kevalamahattattvopādhikaḥ sūtrātmetyucyate |\nsa evārddhasuṣuptāvarddhalayāt prājña ityucyate |\nsamagrasuṣuptau tu samagralayena nirviśeṣacinmātrasvarūpeṇāvasthānādīśvara ityucyate śrutismṛtipurāṇeṣu mahāṃstridhā taduktaṃ vaiṣṇave |"
        },
        {
          "tag": "p",
          "attributes": {},
          "text": "sāttviko rājasaścaiva tāmasaśca tridhā mahāniti |\nbrahmaśaṅkaropakṣayāpyādau viṣṇurevāvirbhavatītyardhenoktam |\npūrvoktadharmādiṣu dharmeṇordhvagamanamūrdhvagamanena bhogasthānānyupalakṣyante |\ntena pātālabhūsvargādīnāmapi saṃgrahaḥ |\njñānena mokṣaḥ vairāgyeṇa prakṛtilayaḥ puruṣatattvānabhijñasya vairāgyāt prakṛtilayo bhavati |\ntathā coktaṃ purāṇe |"
        },
        {
          "tag": "p",
          "attributes": {},
          "text": "prakṛticintakānadhikṛtya \"pūrṇaṃ śatasahasraṃ tu tiṣṭhanti vigatajvarā\" iti |\natra prakṛtigrahaṇena mahadahaṃkārabhūtendriyāṇyapi gṛhyante |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "tatra vairāgyapūrvakaṃ teṣu teṣvātmabhāvenopāsyamāneṣu layo hi prakṛtāviti ca śrūyate |"
                },
                {
                  "tag": "l",
                  "attributes": {},
                  "text": "pūrvavākyānantarameva |"
                },
                {
                  "tag": "l",
                  "attributes": {},
                  "text": "daśa manvantarāṇīha tiṣṭhantīndriyacintakāḥ /"
                },
                {
                  "tag": "l",
                  "attributes": {},
                  "text": "bhautikāstu śataṃ pūrṇaṃ sahasraṃ tvābhimānikāḥ //"
                }
              ]
            }
          ]
        },
        {
          "tag": "p",
          "attributes": {},
          "text": "bauddhā daśa sahasrāṇi tiṣṭhanti vigatajvarāḥ // iti ca /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "ayaṃ ca prākṛtiko bandha ityucyate yogibhiḥ mahadādibhāvaśca vaikṛtiko bandha iti |"
                },
                {
                  "tag": "l",
                  "attributes": {},
                  "text": "aiśvaryeṇāpratighātaḥ aiśvaryaṃ cāṇimādisiddhayaḥ |"
                },
                {
                  "tag": "l",
                  "attributes": {},
                  "text": "iti buddhirvyākhyātā ||"
                }
              ]
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "ahaṅkāro vyākhyāyate |\nmahattattvādahaṅkāra utpadyate aṅkurācchākhāvat |\ntasya cāhamākāravṛttimattvādahaṅkāra iti saṃjñā |\nahaṃvṛttimadantaḥkaraṇamahaṅkāra ityekaṃ lakṣaṇam |\nekādaśendriyopādānatvaṃ dvitīyaṃ lakṣaṇam |\ntanmātropādānatvaṃ tṛtīyaṃ lakṣaṇam |\ntasya ca paryāyāḥ |"
        },
        {
          "tag": "p",
          "attributes": {},
          "text": "ahaṅkāro 'bhimānaśca karttā mantā ca sa smṛtaḥ /\n  ātmā ca prakulo jīvo yataḥ sarvāḥ pravṛttayaḥ // iti /"
        },
        {
          "tag": "p",
          "attributes": {},
          "text": "kaurmaproktā aviśeṣā iti ca |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "sa cāhaṅkārastrividhaḥ |"
                },
                {
                  "tag": "l",
                  "attributes": {},
                  "text": "taduktaṃ kaurme |"
                },
                {
                  "tag": "l",
                  "attributes": {},
                  "text": "vaikārikastaijasaśca bhūtādiścaiva tāmasaḥ /"
                },
                {
                  "tag": "l",
                  "attributes": {},
                  "text": "trividho 'yamahaṅkāro mahataḥ sambabhūva ha //"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "taijasānīndriyāṇi syurdevā vaikārikā daśa /"
            },
            {
              "tag": "l",
              "attributes": {},
              "text": "ekādaśaṃ manaścātra svaguṇenobhayātmakam //"
            }
          ]
        },
        {
          "tag": "p",
          "attributes": {},
          "text": "bhūtatanmātrasargastu bhūtāderabhavat prajā // iti /\nvaikārikaḥ sāttvikastaijaso rājasaḥ |\nsvaguṇena sarvendriyeṣu sāhāyyarūpeṇotkarṣeṇobhayātmakaṃ jñānakarmendriyobhayātmakamityarthaḥ |\nindriyadevatāśca digvātārkapracetośvivahnīndropendramitrakāmacandraśceti ekādaśa |"
        },
        {
          "tag": "p",
          "attributes": {},
          "text": "ityahaṃkāranirūpaṇam ||"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "atha tanmātrā ucyante |\nśabdasparśarūparasagandhā nirviśeṣāstadvanti sūkṣmabhūtāni tanmātrāḥ |\nnirviśeṣaśabdādiguṇavad dravyaṃ tanmātrā iti sāmānyalakṣaṇam |\nahaṃkāropādānatve sati tattvāntarārambhakatvaṃ dvitīyaṃ lakṣaṇam |\ntattannirviśeṣaguṇavattvaṃ tattanmātralakṣaṇam |\ntāni ca pañca śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātraṃ ceti |\nśāntaghoramūḍhāḥ pañcasvapi viśeṣāḥ śabdatvasparśatvādivyāpyā jātiviśeṣā eva |\nśabde tu udāttānudāttasvaritāḥ niṣādarṣabhagāndhāraṣaḍjamadhyamadhaivatāḥ pañcamaśceti svarāḥ |\nsparśe śītoṣṇatve |\nrūpe śuklatvādayo viśeṣāḥ |\nte ca śvetapītaraktaśyāmaharitakapiśāḥ |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "rase madhuratvādayo viśeṣāste ca madhuratiktakaṣāyakaṭvamlakṣārāḥ ṣaḍrasāḥ |"
                },
                {
                  "tag": "l",
                  "attributes": {},
                  "text": "gandhe surabhitvāsurabhitve |"
                },
                {
                  "tag": "l",
                  "attributes": {},
                  "text": "etairviśeṣai rahitā aviśeṣāstadvanti dravyāṇi tanmātrāḥ |"
                },
                {
                  "tag": "l",
                  "attributes": {},
                  "text": "teṣāṃ paryāyāḥ tanmātrāṇi tamovigrahāḥ sūkṣmavigrahāḥ sūkṣmabhūtāni aviśeṣā iti //"
                }
              ]
            }
          ]
        },
        {
          "tag": "p",
          "attributes": {},
          "text": "iti pañca tanmātrāḥ ||"
        },
        {
          "tag": "p",
          "attributes": {},
          "text": "evamaṣṭau prakṛtayo vyākhyātāḥ ||"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[ṣoḍaśa vikārāḥ || Tats_2 ||]"
            }
          ]
        },
        {
          "tag": "p",
          "attributes": {},
          "text": "ṣoḍaśa vikārā iti dvitīyaṃ sūtram |\nekādaśendriyāṇi pañcamahābhūtāni ca ete ṣoḍaśa vikārāḥ |\ntatra śrotratvakcakṣurjihvāghrāṇāni svasvaviṣayakabuddhijanakatvāt pañca buddhīndriyāṇi |\nvākpāṇipādapāyūpasthāni svasvakarmakaraṇāt pañca karmendriyāṇi |\ntatra uccāraṇaṃ vācaḥ hastayorādānaṃ pādayorgatiḥ pāyorutsargaḥ upasthasyānandaḥ |\nsarvasahāyatvādubhayātmakaṃ manaḥ |\netānyekādaśendriyāṇi |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "tattvāntarānārambhakatve sati ahaṃkāropādānatvamityekaṃ lakṣaṇam |"
                },
                {
                  "tag": "l",
                  "attributes": {},
                  "text": "ahaṃkāropādānakatve sati śarīrasaṃyuktaṃ kriyākaraṇamatīndriyamindriyamiti dvitīyam |"
                },
                {
                  "tag": "l",
                  "attributes": {},
                  "text": "atha paryāyāḥ indriyāṇi karaṇāni nipātanāni vaikārikāṇi taijasāni |"
                },
                {
                  "tag": "l",
                  "attributes": {},
                  "text": "itīndriyanirūpaṇam ||"
                }
              ]
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "atha mahābhūtāni |\npṛthivyaptejovāyvākāśamiti |\nsaviśeṣaśabdādimattvaṃ mahābhūtatvamityekaṃ lakṣaṇam |\ntattvāntarānārambhakatve satyārambhakatvaṃ dvitīyaṃ lakṣaṇam |\nsaviśeṣaśabdaguṇavattvamākāśasya lakṣaṇam |\nsaviśeṣaśabdasparśavattvaṃ vāyorlakṣaṇam |\nsaviśeṣaśabdasparśarūpavattvaṃ tejasaḥ |\nsaviśeṣaśabdasparśarūparasavattvamapām |\nsaviśeṣaśabdasparśarūparasagandhavattvaṃ pṛthivyāḥ |\netāni viśeṣalakṣaṇāni |\netāni pañca mahābhūtāni parasparopakārīṇi |\nathāmīṣāṃ paryāyāḥ |\nbhūtāni vikārā viśeṣā ākṛtayaḥ tamovigrahāḥ śāntā ghorā mūḍhā iti |"
        },
        {
          "tag": "p",
          "attributes": {},
          "text": "iti ṣoḍaśavikārā vyākhyātāḥ |"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[puruṣaḥ || Tats_3 ||]"
            }
          ]
        },
        {
          "tag": "p",
          "attributes": {},
          "text": "puruṣa iti tṛtīyaṃ sūtram |\nanādiḥ sūkṣmaścetanaḥ sarvagataḥ nirguṇaḥ kūṭastho nityo draṣṭā bhoktā kṣetravit amanaḥ prasavadharmā ceti svarūpam |\nkūṭasthanitya ityekaṃ lakṣaṇam |\nmukhyabhoktṛtvamityaparaṃ lakṣaṇam |\nvṛttisākṣitvamiti tṛtīyaṃ lakṣaṇam |\natha paryāyāḥ puruṣa ātmā pumān pudgalajantuḥ jīvaḥ kṣetrajñaḥ naraḥ kaviḥ brahma akṣaraḥ prāṇaḥ jñaḥ yaḥ kaḥ sa eka iti |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "evametāni pañcaviṃśatitattvāni etajjñānāt kṛtakṛtyo bhavati |"
                },
                {
                  "tag": "l",
                  "attributes": {},
                  "text": "tathā coktaṃ pañcaśikhena pramāṇavākyam |"
                },
                {
                  "tag": "l",
                  "attributes": {},
                  "text": "pañcaviṃśatitattvajño yatra kutrāśrame sthitaḥ /"
                },
                {
                  "tag": "l",
                  "attributes": {},
                  "text": "jaṭī muṇḍī śikhī vā 'pi mucyate nātra saṃśayaḥ //"
                }
              ]
            }
          ]
        },
        {
          "tag": "p",
          "attributes": {},
          "text": "sa ca puruṣo nānā sukhaduḥkhamohajanmamaraṇabandhamokṣavyavasthātaḥ janmādivyavasthātaḥ puruṣabahutvamiti sāṃkhyapravacanasūtrāt |\nyadyekaḥ puruṣaḥ syādekasmin sukhite sarve sukhitāḥ syuḥ evaṃ sarvatra evaṃ puruṣabahutvaṃ siddham |\nevaṃ tāvat sāṃkhyācāryāḥ kapilāsuripañcaśikhapatañjaliprabhṛtayo yasmāt paraṃ nāparamasti kiñciditi nyāyavaiśeṣikāśca bahūn puruṣānātmatvena vadanti |\naupaniṣadāścācāryā hariharahiraṇyagarbhavyāsādayaḥ ebhyo 'tiriktamekameva nityeśvaraṃ sarveṣāmātmānaṃ vadanti |\nkasmādevaṃ puruṣa evedaṃ sarvamiti |\ntadevāgnistadāditya iti |\ntadakṣaraṃ tadvibhurvareṇyaṃ yasmāt paraṃ nāparamasti kiñcit sa hi sarveṣu bhūteṣu sthāvareṣu careṣu ca vasatyeko mahānātmā yena sarvamidaṃ tatam |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "brāhmaṇe kṛmikīṭeṣu śvapāke gavi hastini /"
            },
            {
              "tag": "l",
              "attributes": {},
              "text": "paśugodaṃśamaśake rūpaṃ paśyanti sūrayaḥ //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "ekameva yathā sūtraṃ suvarṇe varttate punaḥ /"
            },
            {
              "tag": "l",
              "attributes": {},
              "text": "muktāmaṇipravāleṣu mṛṇmaye rajate tathā //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tadvat paśumanuṣyeṣu tadvaddhastimṛgādiṣu /"
            },
            {
              "tag": "l",
              "attributes": {},
              "text": "eko 'yamātmā vijñeyaḥ sarvatraiva vyavasthitaḥ //"
            }
          ]
        },
        {
          "tag": "p",
          "attributes": {},
          "text": "ityādi pramāṇebhyaḥ |\nsāṃkhyāstu ādipuruṣaviṣayatayā layāvaśiṣṭanirviśeṣacinmātraviṣayatayā vā etāni śrutivākyāni yojayanti |"
        },
        {
          "tag": "p",
          "attributes": {},
          "text": "iti puruṣanirūpaṇam |"
        },
        {
          "tag": "p",
          "attributes": {},
          "text": "evaṃ pañcaviṃśatitattvāni vyākhātāni |"
        },
        {
          "tag": "p",
          "attributes": {},
          "text": "sāṃkhyakārikā ca |\n  mūlaprakṛtiravikṛtirmahadādyāḥ prakṛtivikṛtayaḥ sapta /\n  ṣoḍaśakastu vikāro na prakṛtirna vikṛtiḥ puruṣaḥ // iti /"
        },
        {
          "tag": "p",
          "attributes": {},
          "text": "idānīṃ prathamasūtreṇaiva guṇātmakaprakṛteruddiṣṭatve 'pi guṇānāmavāntaravibhāgaṃ taddharmāṃśca vivecayituṃ vakṣyamāṇasañcarapratisañcaropodghātasaṅgatyā ca sūtraṃ pravarttate |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[traiguṇyam || Tats_4 ||]"
            }
          ]
        },
        {
          "tag": "p",
          "attributes": {},
          "text": "traiguṇyamiti caturthaṃ sūtram |\nsattvarajastamāṃsi trayo guṇāḥ teṣāṃ samāhārastriguṇaṃ triguṇameva traiguṇyam |\ntatra sattvaṃ nāma prakāśalāghavaprasannatābhiṣvaṅgaprītititikṣādilakṣaṇamanantabhedaṃ samāsataḥ sukhātmakam |\nrajo nāma śokatāpasvedastambhodvegonmādādilakṣaṇamanantabhedaṃ samāsato duḥkhātmakam |\ntamo nāma adānāpuṇyadainyagauravālasyanidrāpramādādilakṣaṇamanantabhedaṃ samāsato mohātmakam |\neteṣāṃ lakṣaṇāni |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sattvaṃ prakāśakaṃ vidyādrajo vidyāt pravarttakam /"
            },
            {
              "tag": "l",
              "attributes": {},
              "text": "tamo layātmakaṃ vidyāttraiguṇyaṃ nāma saṃjñitam //"
            }
          ]
        },
        {
          "tag": "p",
          "attributes": {},
          "text": "ete trayo guṇāḥ sarve utpattisthitilayahetavaḥ //"
        },
        {
          "tag": "p",
          "attributes": {},
          "text": "iti traiguṇyaṃ vyākhyātam /"
        },
        {
          "tag": "p",
          "attributes": {},
          "text": "idānīṃ saguṇanirguṇaśrutiviṣayopapattyarthaṃ sargādāvutpannaṃ svayambhuvaṃ pralayāvaśiṣṭanirviśeṣacitsāmānyaṃ ca darśayituṃ sṛṣṭipralayayoḥ sūtradvayaṃ pravartate |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[saṃcaraḥ || Tats_5 ||]"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[pratisaṃcaraḥ || Tats_6 ||]"
            }
          ]
        },
        {
          "tag": "p",
          "attributes": {},
          "text": "sañcaraḥ pratisañcaraḥ |\nsañcaraḥ sṛṣṭiḥ pratisañcaraḥ pralayaḥ |\ntatra sṛṣṭiryathā |\navyaktākhyā prakṛtiḥ pravṛttisvabhāvā svatantrā ca |\nsargādau svayameva kṣubdhā satī bhāvinārāyaṇabījabhūtā pūrvakalpe svayambhūpālakena nāmakena vyaktena nārāyaṇapuruṣeṇa saṃyujyate tataśca sajātīyairanyaiḥ prakṛtyaṃśairnyūnādhikabhāvena militā satī cetanācetanātmakaṃ mahattattvamārabhate |\nnanu puruṣasya prakṛtisaṃyogitve asaṃyogo hyayaṃ puruṣa iti śrutivirodha iti cenna vikārahetusaṃyogasyaiva saṅgaśabdārthatvāt anyathā śrutismṛtiṣu jalasaṃyogino 'pi padmapattrasyāsaṅgatādṛṣṭāntatā na syāt |\ntatra mahattattvasya svarūpeṇa mukhyotpattiḥ cetanasya tu abhivyaktirūpā kāryatā |\nyogabhāṣye vyāsadhṛtavākyānnavadhā kāryatā |"
        },
        {
          "tag": "p",
          "attributes": {},
          "text": "utpattisthityabhivyaktivikārapratyayāptayaḥ /\n  viyogānyatvadhṛtayaḥ kāraṇaṃ navadhā smṛtam // iti /"
        },
        {
          "tag": "p",
          "attributes": {},
          "text": "evamādiśaktirapi cetanaviśeṣo mahattattvakāraṇībhūtaguṇatrayasambandhāt svayambhavāpyādāvutpadyate |\nutpattau ca pramāṇaṃ prayogasāre |"
        },
        {
          "tag": "p",
          "attributes": {},
          "text": "tasmādvinirgatā nityā sarvagā viṣṇusambhavā // iti /"
        },
        {
          "tag": "p",
          "attributes": {},
          "text": "vāyavīyasaṃhitāyāṃ ca /\n  śivecchayā parā śaktiḥ śivatattvaikatāṃ gatā /\n  tataḥ parisphuratyādau sarge tailaṃ tilādiva // iti /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "pañcarātre 'pi /"
            },
            {
              "tag": "l",
              "attributes": {},
              "text": "evamālokya tāṃ śaktiṃ saccidānandarūpiṇīm /"
            },
            {
              "tag": "l",
              "attributes": {},
              "text": "samastatattvasandhāmasphūrtyadhiṣṭhānarūpiṇīm //"
            }
          ]
        },
        {
          "tag": "p",
          "attributes": {},
          "text": "vyaktāṃ karoti nityāṃ tāṃ prakṛtiṃ paramaḥ pumān // iti /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "prādurāsījjaganmātā vedamātā sarasvatī /"
                },
                {
                  "tag": "l",
                  "attributes": {},
                  "text": "guṇatrayamayī śaktirmūlaprakṛtisañjñitā //"
                }
              ]
            }
          ]
        },
        {
          "tag": "p",
          "attributes": {},
          "text": "tasyāmahaṃ samutpannastattvaistairmahadādibhirityādiśivavākyācca |\nsaiva prakṛtyadhiṣṭhātrī devatā mahālakṣmī ambā bhavānī haimavatī durgā ityādipadairabhilapyate purāṇādiṣu |\nsaiva ca līlāvigrahairādipuruṣeṇa militā satī sṛṣṭiṃ pālayati |\ntaduktaṃ śaṅkarācāryaiḥ |"
        },
        {
          "tag": "p",
          "attributes": {},
          "text": "śivaḥ śaktyā yukto yadi bhavati śaktaḥ prabhavituṃ\n  na cedevaṃ devo na khalu kuśalaḥ spanditumapi / iti /"
        },
        {
          "tag": "p",
          "attributes": {},
          "text": "evaṃ sarvatattvānāṃ tattaddevatānāṃ ca sahaivotpattirjñeyā |\nutpattikramastu nirūpaṇakrameṇaiva |\netasmānmahato guṇāntarasaṃvalitāt trividho 'haṅkāra utpadyate cetanācetanātmakaḥ vaikāriko rājasastāmasaśceti |\ntataścāhaṅkārāt saṅkalpapūrvakaṃ dehendriyāṇi pañca tanmātrāṇi cotpadyante |\nsvayabhuva indriyāṇi devatārūpāṇi vaikārikāt vyaṣṭīndriyāṇi ca taijasāt teṣvindriyeṣvādau mana utpadyate |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "śabdarāgācchrotramasya jāyate bhāvitātmanaḥ /"
            },
            {
              "tag": "l",
              "attributes": {},
              "text": "rūparāgāt tathā cakṣurghrāṇaṃ gandhajidhṛkṣayā //"
            }
          ]
        },
        {
          "tag": "p",
          "attributes": {},
          "text": "ityādinā mokṣadharmādau śrotrādīnāṃ manovṛttirāgādikāryatvaśravaṇāt |\nindriyatanmātrayośca kāryakaraṇabhāvasyābhāvāt kramaniyamo nāsti |\ntatrendriyeṣu nāstyavāntarakāryakāraṇabhāvaḥ pramāṇābhāvāt |\ntanmātreṣu tvasti sa yathā ahaṃkārācchabdatanmātraṃ tasmādahaṃkārotpannācchabdatanmātrādahaṃkārasahitāt sparśatanmātraṃ śabdasparśobhayaguṇakam |\nevaṃ krameṇaikaikaguṇavṛddhyā tanmātratrayamutpadyate |\ntataśca tanmātrebhyaḥ pañca mahābhūtāni jāyante |\ntatrāhaṅkārāt pañcatanmātrāṇāṃ taddvārā pañcamahābhūtānāṃ cotpattau purāṇe krama uktaḥ sa yathā"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "bhūtādistu vikurvāṇaḥ śabdamātraṃ sasarja hi /"
            },
            {
              "tag": "l",
              "attributes": {},
              "text": "ākāśaṃ suṣiraṃ tasmādutpannaṃ śabdalakṣaṇam //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "ākāśastu vikurvāṇaḥ sparśamātraṃ sasarja hi /"
            },
            {
              "tag": "l",
              "attributes": {},
              "text": "vāyurutpadyate tasmāt tasya sparśo guṇo mataḥ //"
            }
          ]
        },
        {
          "tag": "p",
          "attributes": {},
          "text": "ityādikrameṇeti |\nnanvevamākāśādibhūtacatuṣṭayasyāpi tattvāntaraprakṛtyāpattyā kevalavikṛtitvāṣṭaprakṛtitvasiddhāntakṣatiriti cenna ākāśādīnāṃ sparśāditanmātreṣvahaṃkāropaṣṭambhamātreṇa kāraṇatvasya purāṇeṣūktatvāditi |\nevaṃ trayoviṃśatitattvānāṃ sṛṣṭiḥ |\nteṣu pañcamahābhūtāni varjjayitvā 'haṃkāraṃ ca buddhau praveśya saptadaśakaṃ liṅgaśarīrasañjñaṃ bhavati |\nvahnerindhanavadātmano 'bhivyaktisthānatvāt |\ntacca sarvapuruṣāṇāṃ svasvabījabhūtaprakṛtisaṃyogāt sargādāvutpadya prākṛtapralayaparyantaṃ tiṣṭhati |\ntenaiva cehalokaparalokayorjīvānāṃ saṃsaraṇaṃ bhavati |\nprāṇaśca buddhereva vṛttibheda ityato liṅaśarīre pṛthak na nirdiśyate buddhāvevāntarbhāvāt |\ntasya ca liṅgaśarīrasya paramasūkṣmāṇi pañca mahābhūtāni tejaḥpradhānānyāśrayaḥ citrādivat āśrayaṃ vinā lokāntaragamanāsambhavāt |\ntaduktaṃ saptatyām |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "citraṃ yathāśrayamṛte sthāṇvādibhyo vinā yathā chāyā /"
            },
            {
              "tag": "l",
              "attributes": {},
              "text": "tadvadvinā viśeṣairna tiṣṭhati nirāśrayaṃ liṅgam // iti"
            }
          ]
        },
        {
          "tag": "p",
          "attributes": {},
          "text": "idaṃ ca liṅgaśarīramādau svayambhuvaḥ samaṣṭicetanasya upādhibhūtamekameva samaṣṭirūpaṃ jāyate tataśca vyaṣṭijīvānāmapyupādhibhūtāni vyaṣṭiliṅgaśarīrāṇi tadaṃśabhūtāni tato vibhajyante piturliṅgaśarīrāt puttraliṅgaśarīravat |\ntaduktaṃ sāṃkhyapravacanasūtreṇa |\nvyaktibhedaḥ karmaviśeṣāditi |\nmanunā 'pyuktam |"
        },
        {
          "tag": "p",
          "attributes": {},
          "text": "teṣāṃ tvavayavān sūkṣmān ṣaṇṇāmapyamitaujasām /\n  sanniveśyātmamātrāsu sarvabhūtāni nirmame // iti /"
        },
        {
          "tag": "p",
          "attributes": {},
          "text": "ṣaṇṇāmiti ṣaḍindriyaṃ samastaliṅgaśarīropalakṣakam |\ntathā cāyamarthaḥ |\nsvayambhūḥ svaliṅgaśarīrāvayavān sūkṣmānalpān ātmamātrāsu svāṃśacetaneṣu saṃyojya sarvaprāṇinaḥ sasarjeti |"
        },
        {
          "tag": "p",
          "attributes": {},
          "text": "iti liṅgaśarīranirūpaṇam /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "atha sthūlaśarīrotpattiḥ |\ndaśaguṇitamahattattvamadhye 'haṃkārastasminnapi daśaguṇe vyoma tathaiva vyomnyapi vāyuḥ vāyāvapi tejaḥ tejasi daśaguṇe jalaṃ tathaiva jalasyāpi daśaguṇasya madhye pṛthvī samutpadyate saiva sthūlaśarīrasya bījamaṇḍarūpeṇa pariṇamate |\ntasyāpi daśaguṇitasyāṇḍasya pṛthivyāvaraṇasya madhye caturdaśabhuvanātmakaṃ svayambhuvaḥ sthūlaśarīraṃ tatsaṅkalpādevotpadyate |\ntenaiva śarīreṇa svayambhūrnārāyaṇa ityucyate |\nsvayambhuvaṃ prakṛtya manunā 'pyuktam |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "so 'bhidhyāya śarīrāt svāt sisṛkṣurvividhāḥ prajāḥ /"
            },
            {
              "tag": "l",
              "attributes": {},
              "text": "apa eva sasarjādau tāsu bījamavāsṛjat //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tadaṇḍamabhavaddhaimaṃ sahasrāṃśusamaprabham /"
            },
            {
              "tag": "l",
              "attributes": {},
              "text": "tasmin jajñe svayaṃ brahmā sarvalokapitāmahaḥ //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "sa vai śarīrī prathamaḥ sa vai puruṣa ucyate /"
            },
            {
              "tag": "l",
              "attributes": {},
              "text": "ādikartā sa bhūtānāṃ brahmāgre samavartata //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "āpo nārā iti proktā āpo vai narasūnavaḥ /"
            },
            {
              "tag": "l",
              "attributes": {},
              "text": "tā yadasyāyanaṃ pūrvaṃ tena nārāyaṇaḥ smṛtaḥ //"
            }
          ]
        },
        {
          "tag": "p",
          "attributes": {},
          "text": "ityādineti |\ntata evādipuruṣādvyaṣṭipuruṣāṇāṃ vibhāgāt ante ca tatraiva layāt sa evaika ātmeti śrutismṛtyorvyavahriyate |\ntataśca sa nārāyaṇo virāṭśarīrī pṛthivīrūpasvanābhikamalakarṇikāsthānīyasya sumerorupari caturmukhamavāntarabrahmāṇaṃ sṛṣṭvā taddvārānyānapi vyaṣṭiśarīriṇaḥ sthāvarāntān sasarja |\ntathā ca smaryate |"
        },
        {
          "tag": "p",
          "attributes": {},
          "text": "taccharīrasamutpannaiḥ kāryaistaiḥ karaṇaiḥ saha /\n  kṣetrajñāḥ samajāyanta gātrebhyastasya dhīmataḥ // iti /"
        },
        {
          "tag": "p",
          "attributes": {},
          "text": "yattu śeṣaśāyino nārāyaṇasya nābhikamalaśrotracakṣurādibhyaścaturmukhasyāvirbhāvaḥ śrūyate |\ntaddainandinasargeṣveva hi kalpabhedena mantavyam |\ndainandinapralayeṣveva hi nārāyaṇaśarīre praviśyaikībhūya suptānāṃ devānāṃ caturmukhādikrameṇāvirbhāvaḥ śeṣaśāyinaḥ sakāśād ghaṭate na tvādisargeṣu |\ndainandinapralaya eva nārāyaṇasya līlāvigraheṇa śayanāditi |\nasyāṃ sṛṣṭau mahattattvasya buddhipūrvakaḥ triguṇātmakaḥ prathamaḥ sargaḥ |\ntadanantaraṃ tadupādhikasvayambhuvaḥ sakāśād buddhipūrvakaḥ sargaḥ |\nsvayambhuvo 'ṅgadevatāḥ svayabhūśca sthūladehanairapekṣyeṇa jñānavattvāt videhā devā ityucyante |\ntāsu svayambhūreveśvaraḥ nityeśvarānaṅgīkārāt |\ndevatāśceśvarakoṭayaḥ avidyānāvṛtopādhikatvāt |\navidyāvṛtopādhikāśca jīvakoṭaya eva |\navidyāvṛtānāvṛtopādhikatve eva jīveśvaravibhājake |\ntaduktaṃ sa īśo yadvaśe māyā sa jīvo yastayārdita iti |\ntadevaṃ sañcaro nirūpitaḥ |"
        },
        {
          "tag": "p",
          "attributes": {},
          "text": "tatra yadyasmājjāyate tasyetarāpūraṇenaiva sthitiḥ |\ntadvyatirekeṇaiva tatsaṃhāro 'pi tatraiva bhavati |\ntathā coktaṃ mahābhārate |"
        },
        {
          "tag": "p",
          "attributes": {},
          "text": "yadyasmājjāyate tattvaṃ tattatra pravilīyate /\n  līyante pratilomāni jāyante cottarottaram // iti /"
        },
        {
          "tag": "p",
          "attributes": {},
          "text": "ete ca sṛṣṭisthitisaṃhārarūpāḥ sthūlā eva pariṇāmāḥ kūṭasthapuruṣavivekāya pradarśitāḥ |\nsūkṣmā apyeṣāṃ pariṇāmāḥ smaryante |\nyathā\n  nityadāhyaṅgabhūtāni bhavanti na bhavanti ca /\n  kālenālakṣyavegena sūkṣmatvāttanna dṛśyate // iti /"
        },
        {
          "tag": "p",
          "attributes": {},
          "text": "ata eva sarvaṃ jaḍavastu paramārthataḥ sarvadaiva asaducyate |\ntataśca tasmājjaḍavargādvirajyātmaiva paramārthasatyo duḥkhabhīrubhirdraṣṭavyaḥ |\nparamārthasatyaṃ ca kūṭasthanityatvam |\ntatra kūṭasthanityatvāsaṃhatatvāparārthatvacinmātratvādyasādhāraṇādharmairutkṛṣṭaiḥ prakṛtyādibhyo vivektavyaḥ |\nidānīṃ sadevetyādiśrutyartha upapādyate |\npratisañcarānte yannirviśeṣaṃ citsāmānyamavaśiṣyate |\ntadeva sadeva saumyedamagra āsīt ekamevādvitīyaṃ brahmetyādiśrutiṣu sadbrahmādipadavācyam |\nadvitiyatvaṃ tu avaidharmyāvibhāgākhyābhedeneti |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "idānīmantakālīnabhagavatsmaraṇasya paramagatihetutvaśravaṇāt tatsmaraṇasya ca sādhyātmasādhibhūtasādhidaivabhagavadanucintanajanyatvādadhyātmādivibhāgaḥ pradarśyate sūtratrayeṇa |"
            },
            {
              "tag": "l",
              "attributes": {},
              "text": "tatra ca pramāṇam |"
            },
            {
              "tag": "l",
              "attributes": {},
              "text": "antakāle ca māmeva smaranmuktvā kalevaram /"
            },
            {
              "tag": "l",
              "attributes": {},
              "text": "yaḥ prayāti sa madbhāvaṃ yāti nāstyatra saṃśayaḥ // iti"
            }
          ]
        },
        {
          "tag": "p",
          "attributes": {},
          "text": "sādhibhūtādhidaivaṃ māṃ sādhiyajñaṃ ca ye viduḥ /\n  prayāṇakāle 'pi ca māṃ te viduryuktacetasaḥ // iti /"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[adhyātmam || Tats_7 ||]"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[adhibhūtam || Tats_8 ||]"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[adhidaivam || Tats_9 ||]"
            }
          ]
        },
        {
          "tag": "p",
          "attributes": {},
          "text": "sūtratrayasyāpi krameṇaiva vyākhyā |\nbuddhiradhyātmam |\nboddhavyamadhibhūtam |\nbrahmā tatrādhidaivam |\nahaṅkāro 'dhyātmam |\nadhimantavyamadhibhūtam |\nrudrastatrādhidaivatam |"
        },
        {
          "tag": "p",
          "attributes": {},
          "text": "mano 'dhyātmam |\nsaṅkalpayitavyamadhibhūtam |\ncandrastatrādhidaivatam |\nśrotramadhyātmam |\nśrotavyamadhibhūtam |\ndiśastatrādhidaivam |"
        },
        {
          "tag": "p",
          "attributes": {},
          "text": "tvagadhyātmam |\nsparśayitavyamadhibhūtam |\nvāyustatrādhidaivatam /\ncakṣuradhyātmam |\ndraṣṭavyamadhibhūtam |\nsūryastatrādhidaivatam |"
        },
        {
          "tag": "p",
          "attributes": {},
          "text": "rasanamadhyātmam |\nraso 'dhibhūtam |\nvaruṇastvadhidaivatam |"
        },
        {
          "tag": "p",
          "attributes": {},
          "text": "ghrāṇamadhyātmam |\ngandho 'dhibhūtam |\npṛthivī tatrādhidaivatam |"
        },
        {
          "tag": "p",
          "attributes": {},
          "text": "vāgadhyātmam |\nvacanamadhibhūtam |\nvahnistatrādhidaivatam |"
        },
        {
          "tag": "p",
          "attributes": {},
          "text": "pāṇiradhyātmam |\nādeyamadhibhūtam |\nindrastatrādhidaivatam |"
        },
        {
          "tag": "p",
          "attributes": {},
          "text": "pādāvadhyātmam |\ngantavyamadhibhūtam |\nviṣṇustatrādhidaivatam /\npāyuradhyātmam |\nutsraṣṭavyamadhibhūtam |\nmitrastatrādhidaivatam |"
        },
        {
          "tag": "p",
          "attributes": {},
          "text": "upasthamadhyātmam |\nānandayitavyamadhibhūtam |\nprajāpatistatrādhidaivatamiti trayodaśavidhaṃ tritayamapi |\ntatrātmānaṃ saṅghātamadhikṛtya vartate tadadhyātmaṃ trayodaśakaraṇavargaḥ |\nbhūtāni adhikṛtya vartate tadadhibhūtaṃ viṣayavargaḥ |\ndevatāmadhikṛtya vartata ityadhidaivatam karaṇābhimānidevatāvargaḥ etatsahiteśvarānucintitasyāntakālīnabhagavatsmṛtyā paramagatiḥ phalam |\ntasmādetattrikamavaśyaṃ jñātavyamiti bhāvaḥ |\nsarvatattvānāṃ jñānaphalaṃ coktaṃ pañcaśikhadhṛtavākyena |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "tattvāni yo vedayate yathāvad guṇasvarūpāṇyadhidaivataṃ ca /"
            },
            {
              "tag": "l",
              "attributes": {},
              "text": "vimuktapāpmā gatadoṣasaṅgho guṇāṃstu bhuṅkte na guṇaiḥ sa bhujyate //"
            }
          ]
        },
        {
          "tag": "p",
          "attributes": {},
          "text": "tattvānīti tāntrikī saṃjñā |\ntadarthaścātmānātmavivekapratiyogyanuyoginastatpadārthāḥ teṣāṃ bhāvastattatpadapravṛttinimittāni puruṣatvaprakṛtitvādīni pañcaviṃśatijātayaḥ dharmadharmyabhedāt vyaktayo 'pi tattvānītyucyante |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "vedayate vettītyarthaḥ |"
                },
                {
                  "tag": "l",
                  "attributes": {},
                  "text": "guṇāḥ sattvarajastamāṃsi tānyeva svarūpāṇi tāttvikarūpāṇi yeṣāṃ tāni guṇasvarūpāṇi adhidaivatañca adhyātmādhibhūtayorupalakṣaṇam |"
                },
                {
                  "tag": "l",
                  "attributes": {},
                  "text": "guṇāṃstu bhuṅkte guṇāstasya vaśe bhavantīti |"
                },
                {
                  "tag": "l",
                  "attributes": {},
                  "text": "na guṇaiḥ sa bhujyate guṇavaśo na bhavatītyarthaḥ ||"
                }
              ]
            }
          ]
        },
        {
          "tag": "p",
          "attributes": {},
          "text": "iti tattvapādaḥ prathamaḥ //"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "idānīṃ dvitīyaḥ prakīrṇakapāda ārabhyate |"
        },
        {
          "tag": "p",
          "attributes": {},
          "text": "tatra pañcasroto 'mbuṃ pañcayonyugracakrāṃ pañcaprāṇormiṃ pañcabuddhyādimūlām pañcāvarttāṃ pañcaduḥkhaughavegāṃ pañcāśadbhedāṃ pañcaparvāmadhīma ityādiśrutyarthopapattaye pañcakāni nirūpayati sūtrajātena ||"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[pañcābhibuddhayaḥ || Tats_10 ||]"
            }
          ]
        },
        {
          "tag": "p",
          "attributes": {},
          "text": "abhibuddhirabhimāna icchā karttavyatā kriyeti pañcābhibuddhisaṅgitāḥ / tatrābhibuddhirnāma abhimukhī buddhiḥ idamavaśyaṃ karaṇīyamitirūpā buddhivṛttiḥ / abhimānaścāhaṃ karomītivṛttiḥ / icchā vāñchā saṅkalpo mānasī vṛttiḥ / karttavyatā jñānendriyāṇāṃ śabdādiviṣayā vṛttiḥ / kriyā vacanādilakṣaṇā karmendriyāṇāṃ vṛttiriti //"
        },
        {
          "tag": "p",
          "attributes": {},
          "text": "abhibuddhayo vyākhyātāḥ //"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[pañca karmayonayaḥ || Tats_11 ||]"
            }
          ]
        },
        {
          "tag": "p",
          "attributes": {},
          "text": "karmajanyāḥ karmajanakāśca dhṛtiḥ śraddhā sukhā 'vividiṣā vividiṣā ceti pañca ||"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "vāci karmaṇi saṅkalpe pratiṣṭhāṃ yo 'bhirakṣati /"
            },
            {
              "tag": "l",
              "attributes": {},
              "text": "tanniṣṭhastatpratiṣṭhaśca dhṛteretaddhi lakṣaṇam //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "anasūyā brahmacaryaṃ yajanaṃ yājanaṃ tapaḥ /"
            },
            {
              "tag": "l",
              "attributes": {},
              "text": "dānaṃ pratigraho homaḥ śraddhāyā lakṣaṇaṃ smṛtam //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "arthārthī yastu seveta vidyākarmatapāṃsi ca /"
            },
            {
              "tag": "l",
              "attributes": {},
              "text": "prāyaścittaparo nityaṃ sukheyaṃ parikīrttitā //"
            }
          ]
        },
        {
          "tag": "p",
          "attributes": {},
          "text": "avividiṣā vedavedanecchāpratibandhakakriyā //"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "vividiṣā yathā /"
            },
            {
              "tag": "l",
              "attributes": {},
              "text": "ekatvaṃ ca pṛthaktvaṃ ca nityaṃ cedamacetanam /"
            },
            {
              "tag": "l",
              "attributes": {},
              "text": "sūkṣmaṃ satkāryamakṣobhyaṃ jñeyā vividiṣā hi sā //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "ātmani ekatvapṛthaktvādiviṣayiṇī jijñāsā vividiṣā |"
            },
            {
              "tag": "l",
              "attributes": {},
              "text": "etāsu catasro bandhāya vividiṣaikā mokṣāya jñānamokṣapratibandhanāśakakarmajanyatvājjanakatvācca ||"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[pañca vāyavaḥ || Tats_12 ||]"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "hṛdi prāṇo gude 'pāno vyānaḥ sarvaśarīragaḥ /"
            },
            {
              "tag": "l",
              "attributes": {},
              "text": "udānaḥ kaṇṭhadeśe ca samāno nābhisaṃsthitaḥ //"
            }
          ]
        },
        {
          "tag": "p",
          "attributes": {},
          "text": "ete pañca kriyāśaktimadantaḥkaraṇavṛttibhedā api vāyusamānagatikatvādvāyudevatākatvācca vāyava ityuktam |\nprakarṣeṇa ananādgamanāt prāṇa ityucyate |\nadho gamanādapānaḥ |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "bhuktasyānnasya rasādervikṣepaṇāt vijṛmbhaṇācca vyāna ityucyate |"
                },
                {
                  "tag": "l",
                  "attributes": {},
                  "text": "udgāravamanādikaṃ karotīti udānastena gīyate |"
                },
                {
                  "tag": "l",
                  "attributes": {},
                  "text": "bhuktasya samāśaṃ rasaṃ nayatīti samānaḥ |"
                },
                {
                  "tag": "l",
                  "attributes": {},
                  "text": "tantrāntaroktā apyanye nāgakūrmakṛkaladevadattadhanañjayākhyāstatraivāntarbhāvyāḥ ||"
                }
              ]
            }
          ]
        },
        {
          "tag": "p",
          "attributes": {},
          "text": "ityete pañcaprāṇāḥ vyākhyātāḥ ||"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[pañca karmātmānaḥ || Tats_13 ||]"
            }
          ]
        },
        {
          "tag": "p",
          "attributes": {},
          "text": "vaikārikastaijaso bhūtādiḥ sānumāno niranumānaśceti karmātmānaḥ karmiṇa ityarthaḥ |\ntatra vaikārikaḥ śubhakarmakarttā |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "taijaso 'śubhakarmakarttā |"
                },
                {
                  "tag": "l",
                  "attributes": {},
                  "text": "bhūtādirmūḍhakarmakarttā |"
                },
                {
                  "tag": "l",
                  "attributes": {},
                  "text": "sānumānaḥ śubhamūḍhakarmakarttā |"
                },
                {
                  "tag": "l",
                  "attributes": {},
                  "text": "niranumāno 'śubhamūḍhakarmakarttā ||"
                }
              ]
            }
          ]
        },
        {
          "tag": "p",
          "attributes": {},
          "text": "iti pañca karmātmāno vyākhyātāḥ ||"
        },
        {
          "tag": "p",
          "attributes": {},
          "text": "idānīṃ pañcāśadbhedāṃ pañcaparvāmadhīma iti śrutyarthopapattaye buddheḥ pañcāśatsargān bahubhiḥ sūtrairuddiśati |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[pañcaparvāvidyā || Tats_14 ||]"
            }
          ]
        },
        {
          "tag": "p",
          "attributes": {},
          "text": "anityāśuciduḥkhānātmasu nityaśucisukhātmakhyātiravidyā patañjalyuktā sarvadarśanasampratipannā |\nsā ca pañcadhā avidyāsmitārāgadveṣābhiniveśāḥ kleśajanakatvāt kleśā iti yoge paribhāṣitāḥ |\nasmitādīnāṃ caturṇāmavidyākāryatvādavidyātvam |\nasmitā anātmanyahaṃvṛttiḥ avidyāsmitayorayaṃ bhedaḥ avidyāyāmadhikaraṇamapi pṛthag bhāsate 'smitāyāṃ tvāroparūpatve 'pi nādhikaraṇaṃ bhāsate |\nviṣayeṣūtkaṭecchā rāgaḥ |\ndveṣaḥ vairabuddhiḥ |\nabhiniveśo maraṇatrāsaḥ |\nviduṣāmapi svarasavāhī anādimaraṇaduḥkhānubhavajanitavāsanājanyaḥ śrutismṛtipurāṇeṣu ete avidyābhedāstamaādiśabdaiḥ paribhāṣitāḥ |\ntamo moho mahāmohastāmisro 'ndhatāmiśraśceti tattannāmakanarakapradatvāttattannāmakāḥ |\nte ca viṣayabhedāt dviṣaṣṭibhedāḥ te yathā |\naṣṭaprakṛtiṣu ātmatvāropāt aṣṭabhedaṃ tamaḥ |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "devā aṇimādyaṣṭavidhamaiśvaryamāsādya vayamamṛtā ityabhimānino bhavanti so 'yamabhimāno moho 'ṣṭāvidhaḥ |"
                },
                {
                  "tag": "l",
                  "attributes": {},
                  "text": "dṛṣṭānuśravikeṣu dvādaśasu viṣayeṣu prāpteṣu mukto 'hamiti manyate so 'bhimāno rāgātiśayanimittatvāt mahāmoho daśavidhaḥ |"
                },
                {
                  "tag": "l",
                  "attributes": {},
                  "text": "aṇimādyaṣṭaguṇaiśvarye daśavidhaviṣaye ca pratihatasya krodhād yadduḥkhamutpadyate sa tāmisro 'ṣṭādaśavidhaḥ |"
                },
                {
                  "tag": "l",
                  "attributes": {},
                  "text": "devā aṇimādyaṣṭakamaiśvaryaṃ śabdādīṃśca daśa viṣayān bhuñjānāḥ kṣayaśaṅkayā 'tra santi satāsa evāṣṭādaśavidho 'ndhatāmiśra iti dviṣaṣṭibhedā pañcaparvā avidyā ||"
                }
              ]
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[aṣṭaviṃśatidhāśaktiḥ || Tats_15 ||]"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[navadhā tuṣṭiḥ || Tats_16 ||]"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[aṣṭadhā siddhiḥ || Tats_17 ||]"
            }
          ]
        },
        {
          "tag": "p",
          "attributes": {},
          "text": "tatrāśaktayaḥ ekādaśendriyavadhāḥ saptadaśa buddhivadhāḥ |\ntatrendriyavadhāḥ |\nsvasvārthakriyā 'kṣamatārūpāḥ phalato buddhereva te |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "bādhiryaṃ kuṣṭhitāndhatvaṃ jaḍatā 'jighratā tathā /"
            },
            {
              "tag": "l",
              "attributes": {},
              "text": "mūkatā kauṇyapaṅgutvaṃ klaibyodāvarttamugdhatāḥ //"
            }
          ]
        },
        {
          "tag": "p",
          "attributes": {},
          "text": "saptadaśa buddhereva vadhāḥ tuṣṭisiddhīnāṃ viparyayarūpāḥ |\ntatra tuṣṭiviparyayāḥ |\nnāsti pradhānamiti jñānamastītyabhidhīyate |\nmahattattvaṃ nāstīti jñānamajñānasalilāḥ |\nahaṅkāro nāstīti mohā |\nnaiva santi pañcatanmātrāṇīti dṛṣṭiradṛṣṭiḥ |\nviṣayāṇāmarjjane pravṛttiḥ asutārā |\nrakṣaṇe pravṛttirasupārā |\nkṣayadoṣamapaśyataḥ pravṛttiḥ asunetrā |\nbhoge śaktiḥ asumātrikā |\nhiṃsādoṣamapaśyato bhoge pravṛttiḥ anuttamāmbhasikā |\niti tuṣṭiviparyayā navadhā |\nsiddhiviparyāsād aṣṭau buddhivadhā ucyante |\nnānātvamūhamānasyaikatvānusandhānaṃ sutāramucyate |\nśabdamātraśravaṇādviparītagrahaṇamasutārā |\nyathā nānātmajño mukta iti śrutvā viparītaṃ pratipanno nānātmajño 'hamamukta iti |\nadhyayanaśravaṇaniviṣṭasyāpi jaḍatvādasacchāstropahatabuddhitvādvā pañcaviṃśatitattvajñānasiddhirna bhavati tadajñānam |\nyadā ādhyātmikena duḥkhena cābhibhūyate tadajñānapramādam |\nevamādhibhautikaduḥkhenābhibhūyate tatpramodamānam |\nevamādhidaivikaduḥkhenābhibhavaḥ pramuditamiti |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "suhṛdupadiṣṭe 'pyātmani aniścayabuddhiranarthakam |"
                },
                {
                  "tag": "l",
                  "attributes": {},
                  "text": "svadānamanarthakaṃ jñātvā dānapātrasya guruṇi duḥkhe jāte pramodaḥ pramuditā |"
                },
                {
                  "tag": "l",
                  "attributes": {},
                  "text": "evamaṣṭau siddhiviparyayā vyākhyātā |"
                },
                {
                  "tag": "l",
                  "attributes": {},
                  "text": "evaṃ saptadaśa buddhivadhāḥ ||"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "navadhā tuṣṭirucyate |"
            },
            {
              "tag": "l",
              "attributes": {},
              "text": "tatra kārikā |"
            },
            {
              "tag": "l",
              "attributes": {},
              "text": "ādhyātmikyaścatasraḥ prakṛtyupādānakālabhāgyākhyāḥ /"
            },
            {
              "tag": "l",
              "attributes": {},
              "text": "bāhyāḥ viṣayoparamāt pañca nava tuṣṭayo 'bhihitāḥ //"
            }
          ]
        },
        {
          "tag": "p",
          "attributes": {},
          "text": "kutaścit sarvākāreṇa pariṇamamānā prakṛtireva jñānaṃ kariṣyatīti śrutvā yā tuṣṭiḥ sā prakṛtyākhyā tasyā asteti saṃjñā |\npravrajyayaiva jñānaṃ bhaviṣyatīti śrutvā pravrajyopādānena yā tuṣṭiḥ sā salilasaṃjñā |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "kālenaiva jñānaṃ bhaviṣyatīti śrutvā pravrajyayā bahukālena yā tuṣṭiḥ sā ādyetyucyate |"
                },
                {
                  "tag": "l",
                  "attributes": {},
                  "text": "bhāgyenaiva jñānaṃ bhaviṣyati madālasā bālakānāmiveti kutaścicchrutvā yā tuṣṭiḥ sā vṛṣṭiritisaṃjñā |"
                },
                {
                  "tag": "l",
                  "attributes": {},
                  "text": "etāścatasra ādhyātmikyaḥ |"
                },
                {
                  "tag": "l",
                  "attributes": {},
                  "text": "atha bāhyāḥ pañca śabdādiviṣayeṣvarjanarakṣaṇakṣayabhogahiṃsādidoṣadarśanādyā nivṛttituṣṭayastāsvekā tuṣṭiḥ apāramucyate dvitīyā supāraṃ tṛtīyā pāram anuttamāmbhasikā caturthī uttamāmbhaḥ pañcamī iti nava tuṣṭayo vyākhyātāḥ ||"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "athāṣṭau siddhayaḥ |"
            },
            {
              "tag": "l",
              "attributes": {},
              "text": "tatra kārikā |"
            },
            {
              "tag": "l",
              "attributes": {},
              "text": "ūhaḥ śabdo 'dhyayanaṃ duḥkhavighātāstrayaḥ suhṛtprāptiḥ /"
            },
            {
              "tag": "l",
              "attributes": {},
              "text": "dānaṃ ca siddhayo 'ṣṭau siddheḥ pūrvo 'ṅkuśastrividhaḥ //"
            }
          ]
        },
        {
          "tag": "p",
          "attributes": {},
          "text": "asyārthaḥ |\nbhagavatkṛpāvaśādūhanena tarkeṇaiva jñānamutpadyate sā prathamā siddhistāretyucyate |\nśabdaśravaṇamātrādeva yad jñānaṃ sā dvitīyā sutārā |\nśiṣyabhāvenādhyayanena yad jñānaṃ sā tṛtīyā tāratāreti |\nyadādhyātmikaduḥkhasyāpanodakaṃ jñānaṃ sā caturthī pramodeti |\nyadādhibhautikaduḥkhāpanodakaṃ jñānaṃ sā pañcamī pramutiteti |\nyadādhidaivikaduḥkhanāśakaṃ jñānaṃ sā ṣaṣṭhī pramodamānā |\nyat suhṛtsaṃsargitayā jñānaṃ sā saptamī ramyaketi |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "yaddānena paritoṣitād gurorjñānaṃ sāṣṭamī sadāmuditeti |"
                },
                {
                  "tag": "l",
                  "attributes": {},
                  "text": "āsu prathamāstisro duḥkhavighātātmakānāṃ mukhyānāṃ tisḥṇāṃ siddhīnāmaṅkuśa ākarṣakaḥ sādhaka iti yāvat siddhayastvetā eva |"
                },
                {
                  "tag": "l",
                  "attributes": {},
                  "text": "aṇimādyāstu jñānapratibandhakatvādasiddhaya evetyācāryāśayaḥ |"
                },
                {
                  "tag": "l",
                  "attributes": {},
                  "text": "evamaṣṭau siddhayo vyākhyātāḥ ||"
                }
              ]
            }
          ]
        },
        {
          "tag": "p",
          "attributes": {},
          "text": "idānīṃ sāṃkhyaśāstrasya ṣaṣṭitantratvapratipādanāya pañcāśatsu siddhisargeṣu daśānyān pūrayati sūtreṇa |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[daśa mūlikārthāḥ || Tats_18 ||]"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "astitvamekatvamayathārthavattvaṃ parārthamanyatvamakartṛtā ca /"
            },
            {
              "tag": "l",
              "attributes": {},
              "text": "yogo viyogo bahavaḥ pumāṃsaḥ sthitiḥ śarīrasya ca śeṣavṛttiḥ //"
            }
          ]
        },
        {
          "tag": "p",
          "attributes": {},
          "text": "mūlayoḥ prakṛtipuruṣayorarthā dharmā mūlikārthāḥ |\ntatrāstitvaṃ dvayordharmaḥ ekatvaṃ sargabhedena nānātvābhāvarūpaṃ prakṛteḥ |\narthavattvaṃ puruṣārthatvaṃ puruṣasyaiva |\npārārthyaṃ ca prakṛtereva |\nanyatvaṃ jaḍavargād bhinnatvaṃ puruṣasyaiva |\nakartṛtā ca puruṣasyaiva |\nyogo viyogaśca dvayoḥ |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "bahutvaṃ puruṣasyaiva |"
                },
                {
                  "tag": "l",
                  "attributes": {},
                  "text": "jīvanmuktasya saṃskāramātreṇa cakrabhramivaccharīrasya yā sthitiḥ sā śeṣavṛttiḥ puruṣasya |"
                },
                {
                  "tag": "l",
                  "attributes": {},
                  "text": "iti daśapadārthāḥ pratyayasargākhyāḥ pañcāśat pūrvoktāḥ ete ca daśa mūlikāḥ |"
                },
                {
                  "tag": "l",
                  "attributes": {},
                  "text": "evaṃ ṣaṣṭipadārthā ṣaṣṭitantre uktāḥ ||"
                }
              ]
            }
          ]
        },
        {
          "tag": "p",
          "attributes": {},
          "text": "idānīṃ pañcatanmātrasargaṃ sūtrayati |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[anugrahasargaḥ || Tats_19 ||]"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "pañcatanmātrā anugṛhyopādānakāraṇatvena svīkṛtya yaḥ sargaḥ so 'nugrahasargaḥ |"
            },
            {
              "tag": "l",
              "attributes": {},
              "text": "pañcānāṃ brāhmaṇānāṃ sacaturmukhasanakādīnāṃ svasya līlāvigrahe sargo bhaktānamanugrahārthaṃ so 'pyanugrahasargaḥ pañcatanmātrebhya eva ||"
            }
          ]
        },
        {
          "tag": "p",
          "attributes": {},
          "text": "idānīṃ bhūtasargamāha |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[caturdaśavidho bhūtasargaḥ || Tats_20 ||]"
            }
          ]
        },
        {
          "tag": "p",
          "attributes": {},
          "text": "brāhmaprājāpatyasaumyaindragāndharvayakṣarākṣasapaiśācā ityaṣṭau devasargāḥ |\npaśupakṣimṛgasarīsṛpasthāvarā iti pañcavidhāstairyagyonayaḥ |\nmānuṣaścaikavidho brāhmaṇādiścaṇḍālānta iti |\ngavādimūṣakāntāḥ paśavaḥ |\ngaruḍādimaśakāntāḥ pakṣiṇaḥ |\nsiṃhādiśṛgālāntā mṛgāḥ |\nśeṣādidundubhāntāḥ sarīsṛpāḥ |\nparvatāditṛṇāntāḥ sthāvarā iti |"
        },
        {
          "tag": "p",
          "attributes": {},
          "text": "atra kārikā |\n  aṣṭavidho daivastairyagyona(ya)śca pañcadhā bhavati /\n  mānuṣaścaikavidhaḥ samasato bhautikaḥ sargaḥ // iti /\n  etatsaṃsāramaṇḍalam anyānapyanuktān sargānuddiśati sūtratrayeṇa /"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[trividho bandhaḥ || Tats_21 ||]"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[trividho mokṣaḥ || Tats_22 ||]"
            }
          ]
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[trividhaṃ pramāṇam || Tats_23 ||]"
            }
          ]
        },
        {
          "tag": "p",
          "attributes": {},
          "text": "prākṛtiko vaikṛtiko dākṣiṇa iti trayo bandhāḥ |\nprākṛto 'ṣṭaprakṛtiṣvabhimānarūpaḥ |\ndvitīyastu pravrajitānāmapi śabdādiṣu manasaḥ saṅgaḥ |\ntṛtīyastu gṛhasthādīnāṃ kāmopahatacetasāṃ dakṣiṇāṃ dadatāṃ dakṣiṇābandhaḥ |"
        },
        {
          "tag": "p",
          "attributes": {},
          "text": "uktaṃ ca pañcaśikhācāryaiḥ ||"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "prākṛtena tu bandhena tathā vaikārikeṇa ca /"
            },
            {
              "tag": "l",
              "attributes": {},
              "text": "dakṣiṇābhistṛtīyena baddho janturvivartate // iti"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "mokṣatraividhyaṃ coktam |"
            },
            {
              "tag": "l",
              "attributes": {},
              "text": "ādau tu mokṣo jñānena dvitīyo rāgasaṃkṣayāt /"
            },
            {
              "tag": "l",
              "attributes": {},
              "text": "kṛcchrakṣayāt tṛtīyastu vyākhyātaṃ mokṣalakṣaṇam //"
            }
          ]
        },
        {
          "tag": "p",
          "attributes": {},
          "text": "jñānodrekādavidyānivṛttirūpa ekaḥ rāgasaṃkṣayādindriyopaśamarūpo dvitīyaḥ kṛcchrakṣayāddharmādharmakaraṇarūpāddharmādharmānutpādarūpastṛtīyaḥ |\netattrayaṃ jñānadvārabhūtatvād gauṇaṃ mokṣatrayam |\nātyantikatrividhaduḥkhanivṛttireva mukhyo mokṣaḥ |\ntaduktaṃ gotamena sūtreṇa duḥkhajanmapravṛttidoṣamithyājñānānāmuttarottarāpāye tadanantarābhāvādapavarga iti /"
        },
        {
          "tag": "p",
          "attributes": {},
          "text": "uktānāṃ padārthānāṃ siddhyarthaṃ pramāṇānyāha mānādhīnatvānmeyasiddheḥ |\ntrividhaṃ pramāṇamiti |\npratyakṣānumānaśabdā iti |\ntatrānadhigatayathārthajñānaṃ pramā tatkaraṇaṃ pramāṇamiti sāmānyalakṣaṇamekam |\narthākārānadhigatayathārthāntaḥkaraṇavṛttiriti dvitīyam |\ntatra pratyakṣamindriyajanyamanadhigatayathārthajñānaṃ pratyakṣapramā |\ntatkaraṇaṃ pratyakṣapramāṇam |\nindriyajanyānadhigatayathārthāntaḥkaraṇavṛttiriti dvitīyam |\nyathārthaliṅgajñānājjāyamānaṃ jñānamanumitistatkaraṇamanumānamityekam |\nliṅgajñānājjāyamānā sādhyaviśiṣṭapakṣākārāntaḥkaraṇavṛttiriti dvitīyam |\nāptavacanajanyajñānaṃ śabdapramā tatkaraṇaṃ śabdapramāṇamityekaṃ lakṣaṇam |\nāptavacanajanyā padārthāsaṃsargākārāntaḥkaraṇavṛttiriti dvitīyaṃ śabdapramāṇalakṣaṇam |"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "āptastu svakarmaṇyabhiyukto rāgadveṣarahito jñānavān śīlasampannaḥ |"
            },
            {
              "tag": "l",
              "attributes": {},
              "text": "idaṃ tu jñānopadeṣṭurevāptalakṣaṇam vastuto yathābhūtārthasyopadeṣṭā puruṣa ityeva /|"
            }
          ]
        },
        {
          "tag": "p",
          "attributes": {},
          "text": "uktapadārtheṣu kecitpratyakṣasiddhāḥ kecitanumānasiddhāḥ |\nubhābhyāṃ yanna siddhaṃ tacchabdapramāṇena sidhyati yathendro devānāṃ rājā uttarāḥ kuravaḥ sauvarṇo meruḥ svarge 'psarasaḥ ete padārthā na pratyakṣānumānagamyāḥ kintu śabdaikagamyāḥ /"
        },
        {
          "tag": "p",
          "attributes": {},
          "text": "atra caiṣā jñānaprakriyā |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "antaḥkaraṇasyendriyāṇāṃ cāvibhaktaḥ saṅkocavikāsaśālyagrabhāgo vṛttirabhyupeyate bhāgaguṇābhyāṃ tattvāntaraṃ vṛttiḥ sambandhārthaṃ sarpatīti sāṃkhyapravacanasūtrāt |"
                },
                {
                  "tag": "l",
                  "attributes": {},
                  "text": "bhāgo vibhakto 'vayavastasmādguṇācca tattvāntaraṃ padārthāntaramavibhakto 'vayava ityarthaḥ |"
                },
                {
                  "tag": "l",
                  "attributes": {},
                  "text": "tathā cāntaḥkaraṇavṛttirindriyavṛttidvārārthasannikṛṣṭā bhavati tata indriyavṛttyā sahārthākārā pariṇamate sā cārthākārā vṛttirguṇarūpā sarvātmanāṃ vibhutve 'pi svasvāminyevātmani pratibimbate nānyatra abādisvasvāmibhāvasya pratibimbaniyāmakatvāt anyathā 'tiprasaṅgāt pratibimbaścādhiṣṭhānagatāyā buddhervikāraḥ pariṇāmaḥ svattvaṃ ca svāmiprakāśitavṛttijanyasaṃskāravattvam |"
                },
                {
                  "tag": "l",
                  "attributes": {},
                  "text": "svāmitvaṃ ca svaniṣṭhasaṃskārajanakavṛttiprakāśakatvaṃ sā ca vṛttirātmani sthitā satī arthākārā ātmākārā ca svasamānākāraṃ pariṇāmāntaraṃ dhatte sa evātmani vṛttipratibimbo viṣayatākhyaḥ sambandha iti tadavacchinnaṃ caitanyaṃ pratyakṣapramā ghaṭamahaṃ jānāmītyākārārthātmaviṣayiṇī taduktam //"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "adṛśyo dṛśyate rāhurgṛhītena yathendunā /"
            },
            {
              "tag": "l",
              "attributes": {},
              "text": "tathā 'nubhavamātrātmā dṛśyenātmā 'valokyate //"
            }
          ]
        },
        {
          "tag": "p",
          "attributes": {},
          "text": "dṛśyena vṛttyā |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "iyaṃ ca pratyakṣā vṛttirviṣayadeśe jāyamānā tatraivātmani pratibimbate ātmano vibhutvāt yatra cendriyadvāraṃ vinā manaḥ svavāsanāvaśādyatrārthena sambaddhyate tatra tadākārā vṛttirmānasaṃ pratyakṣam |"
                },
                {
                  "tag": "l",
                  "attributes": {},
                  "text": "uktaṃ ca |"
                },
                {
                  "tag": "l",
                  "attributes": {},
                  "text": "śarīralayamutsṛjya yatra cittavihaṅgamaḥ /"
                },
                {
                  "tag": "l",
                  "attributes": {},
                  "text": "svavāsanāvaśādyāti tatraivātmā 'nubhūyate //"
                }
              ]
            }
          ]
        },
        {
          "tag": "p",
          "attributes": {},
          "text": "iti vāsiṣṭhe |"
        },
        {
          "tag": "p",
          "attributes": {},
          "text": "iti pratyakṣaprakriyā ||"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "evaṃ vyāptipramājanyasādhyaviśiṣṭapakṣākārā vuttiranumānam tatpratibimbāvacchinnacaitanyamanumitiḥ |"
            },
            {
              "tag": "l",
              "attributes": {},
              "text": "ityanumānaprakriyā ||"
            }
          ]
        },
        {
          "tag": "p",
          "attributes": {},
          "text": "yathārthapadasmṛtijanyā padārthasaṃsargākārā vṛttiḥ śabdapramāṇam tatpratibimbāvacchinnacaitanyaṃ śābdī pramā idaṃ pramāṇadvayamāntarameva |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "aparokṣatvaṃ parokṣatvaṃ smṛtitvaṃ saṃśayatvaṃ viparyayatvaṃ pramātvamapramātvaṃ ca sarve vṛttidharmā eva tatpratibimbavaśāccaitanye 'pyupacaryante tatrāparokṣatvaparokṣatvasmṛtitvāni jātayaḥ saṃśayaśca bhāsamānavirodhobhayakoṭispṛgvṛttiḥ |"
                },
                {
                  "tag": "l",
                  "attributes": {},
                  "text": "yatra yannāsti tatra tanniścayo viparyayaḥ yathārthavṛttiḥ pramā ayathārthavṛtirapramā atra pramātrādivibhāgaviṣaye vijñānācāryāṇāṃ kārikā |"
                },
                {
                  "tag": "l",
                  "attributes": {},
                  "text": "pramātā cetanaḥ śuddhaḥ pramāṇaṃ vṛttireva ca /"
                },
                {
                  "tag": "l",
                  "attributes": {},
                  "text": "pramārthākāravṛttīnāṃ cetane pratibimbanam //"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "pratibimbitavṛttīnāṃ viṣayo meya ucyate /"
            },
            {
              "tag": "l",
              "attributes": {},
              "text": "vṛttayaḥ sākṣibhāsyāḥ syuḥ karaṇasyānapekṣaṇāt //"
            }
          ]
        },
        {
          "tag": "p",
          "attributes": {},
          "text": "sākṣāddarśanarūpaṃ ca sākṣitvaṃ sāṃkhyasūtritam // iti /"
        },
        {
          "tag": "p",
          "attributes": {},
          "text": "jñānasya ca janyatvaṃ vināśitvamātmadharmatvaṃ ca pratibimbāvacchinnatvenopapādanīyam ātmarūpasya jñānasya nityatvāt |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "viśiṣṭe hi vidhiniṣedhau viśeṣaṇamupasaṃkrāmataḥ sati viśeṣye bādha iti nyāyāt |"
                },
                {
                  "tag": "l",
                  "attributes": {},
                  "text": "ādhārādheyabhāvo 'pi khe khagodaya itivadupapādanīyaḥ vṛttīnāmātmani pratibimbe pramāṇam |"
                },
                {
                  "tag": "l",
                  "attributes": {},
                  "text": "tasmiṃśca darpaṇe sphāre samastāṃ vastudṛṣṭayaḥ /"
                },
                {
                  "tag": "l",
                  "attributes": {},
                  "text": "imāstāḥ pratibimbanti sarasīva taṭadrumāḥ //"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "iti vāsiṣṭham |"
            },
            {
              "tag": "l",
              "attributes": {},
              "text": "iti samāsato jñānaprakriyā ||"
            }
          ]
        },
        {
          "tag": "p",
          "attributes": {},
          "text": "atra śāstre 'nuktāḥ svāvirodhinaḥ śāstrāntarīyā api padārthāḥ grāhyāḥ sārādānaṃ ṣaṭpadavaditi sāṃkhyapravacanasūtrāt |\nsarvataḥ sāramādadyāt puṣpebhya iva ṣaṭpada iti smṛteśca |\nete ca prakṛtyādayaḥ padārthāḥ saṃhatatvapadārthatvajaḍatvapratikṣaṇapariṇāmitvādidoṣairduṣṭatvāddheyāstebhyo 'pyadhikaṃ heyamāha |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[trividhaṃ duḥkham || Tats_24 ||]"
            }
          ]
        },
        {
          "tag": "p",
          "attributes": {},
          "text": "ādhyātmikāmadhibhautikamādhidaivikaṃ ceti |\ntatrādhyātmikaṃ dvividhaṃ śārīraṃ mānasaṃ ca |\ntatra śārīraṃ vātapittaśleṣmaṇāṃ vaiṣamyeṇotpannaṃ jvarātisārādi |\nkāmakrodhalobhādijanyaṃ mānasaṃ mānuṣamṛgasarpādijanyamādhibhautikaṃ śītoṣṇavātavṛṣṭijanyamādhidaivikam |\nanena trividhaduḥkhenābhibhūtasya tarati śokamātmaviditi śrutvā ātmani jijñāsā jāyate |\nyathā tṛṣitasya pānīyapipāsā |"
        },
        {
          "tag": "p",
          "attributes": {},
          "text": "kṛtasya tattvanirūpaṇasya puruṣārthasambandhaṃ darśayati |"
        },
        {
          "tag": "p",
          "attributes": {},
          "children": [
            {
              "tag": "hi",
              "attributes": {
                "rend": "bold"
              },
              "text": "[etatparaṃ yāthārthyaṃ etajjñātvā kṛtakṛtyaḥ syānna punastrividhaduḥkhenābhibhūyate || Tats_25 ||]"
            }
          ]
        },
        {
          "tag": "p",
          "attributes": {},
          "text": "etadyāthārthyaṃ paraṃ śāstrāntaroktādyāthārthyādutkṛṣṭaṃ nyāyavaiśeṣikoktayāthārthyasyāṣṭaprakṛtyakathanādapūrṇatvam idaṃ tu tatkathanena pūrṇaṃ śrutisammatatvācca paraṃ sarvotkṛṣṭamityarthaḥ |\nśrutiśca gopālatāpanīye ekamevādvitīyaṃ brahmāsīt tasmādavyaktādavyaktamevākṣaraṃ tasmānmahanmahato 'haṅkārastataḥ pañcatanmātrāṇi tebhyo bhūtāni iti spaṣṭameva sāṃkhyayogoktamahadādikrameṇa sṛṣṭiḥ śrūyata iti |\netajjñātvā ātmānātmavivekasākṣātkāradvārā kṛtakṛtyaḥ syānniṣprayojanaḥ syādityarthaḥ |\nkiṃ punastatprayojanaṃ tatrāha |\nna punastrividhaduḥkhenābhibhūyata iti |\npūrvoktatrividhaduḥkhena na yujyate duḥkhātyantanivṛttirūpo mokṣo bhavatītyarthaḥ |\nnanu duḥkhaṃ tāvat trividham anāgataṃ vartamānamatītaṃ ceti |\nsāṃkhyayogavedāntānāṃ satkāryavādāśrayaṇāt sarvameva kāryamavasthātrayeṇa nityam |\nanāgato ghaṭo varttamāno ghaṭo 'tīto ghaṭa ityavasthātraye 'pi ghaṭasyāvasthādharmiṇo 'nugatapratyayāt |\nprāgabhāvapradhvaṃsayoścānaṅgīkārāt |\nna ca tatkāle kathamabhāvapratyaya iti vācyam varttamānapratiyogikasāmayikātyantābhāvenaiva tadupapatteriti |\nevaṃ cānagatātītaduḥkhayorabhāve 'pi na puruṣārthaḥ bhogyaduḥkhābhāvasyaiva puruṣārthatvāt |\nvartamānaduḥkhaṃ ca bhogyamapi bhogenaiva naṅkṣyatīti tadabhāvo na puruṣārthaḥ puruṣaprayatnanirapekṣatvāt puruṣaprayatnasāpekṣasyaiva puruṣārthatvāt tathā ca kathaṃ duḥkhābhāvasya bhogyahetutayā tadabhāvasya ca puruṣakṛtisādhyatayā puruṣārthatvaṃ duḥkhahetūcchede puruṣavyāparāt prāyaścittavaditi |\ntaduktaṃ patañjalinā |\nheyaṃ duḥkhamanāgataṃ vivekakhyātiravitpravā hānopāya iti sūtradvayena /"
        },
        {
          "tag": "p",
          "attributes": {},
          "text": "sāṃkhyānāṃ ca sarvātmanāmavaidharmyābheda eva tattvamasivākyārtho nāvibhāgādiḥ tajjñānasyaivābhimānanivarttakatvāt |\ntadvākyasya ca śvetaketoranūcānatvādyabhimānanivṛttyarthameva pravṛtteḥ tathā ca layāvaśiṣṭacitsāmānyaṃ tatpadārthaḥ taduktaṃ vijñānācāryavaryairasmadgurubhirbhāṣyādyaślokena /\n  eko 'dvitīya iti vedavacāṃsi puṃsi sarvābhimānavinivartanato 'sya muktyai /\n  vaidharmyalakṣaṇabhidā virahaṃ vadanti nākhaṇḍatāṃ kha iva dharmaśatāvirodhāt // iti /"
        },
        {
          "tag": "p",
          "attributes": {},
          "text": "tathā caprakṛtyādiviviktasarvātmanāmavaidharmyabhedasākṣātkārāt kartṛtvādyabhimānanivṛttau tatkāryarāgadveṣadharmādyanutpādāt pūrvotpannakarmaṇāṃ cāvidyārāgādisahakāryucchedena janmādyanārambhakatvādbhogena prārabdhasamāptyanantaraṃ punarjanmābhāvena bhogāpavargasamāptyā cāntaḥkaraṇasya nāśenaiva trividhaduḥkhātyantanivṛttirūpo mokṣo bhavatīti paramakṛtakṛtyatā |\nidaṃ cātrāvadheyam |\ngurūpadeśaśāstrābhyāmutpannamapi jñānamaparokṣatvāyābhyasanīyameva |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "tena vinā 'parokṣāvidyānivṛttyasambhavāt |"
                },
                {
                  "tag": "l",
                  "attributes": {},
                  "text": "aparokṣyabhrame hi samānaviśeṣyakā 'parokṣyaviparītaniścayasyaiva nivartakatvāvadhāraṇāt taduktaṃ vāsiṣṭhe |"
                },
                {
                  "tag": "l",
                  "attributes": {},
                  "text": "api vijñātatattvena netyabhyasyamidaṃ sadā /"
                },
                {
                  "tag": "l",
                  "attributes": {},
                  "text": "na nāmamātrāt katakaphalamambuprasādhakam //"
                }
              ]
            }
          ]
        },
        {
          "tag": "p",
          "attributes": {},
          "text": "antardhvāntavināśāya śābdabodho na hi kṣamaḥ /\n  na naśyati tamo rāma kṛtayā dīpavārtayā // iti /"
        },
        {
          "tag": "p",
          "attributes": {},
          "text": "evamabhyāsāt komalakaṇṭakanyāyena jñāne jāte yogarūḍha ityucyate yogī asmāt pūrvastu yuñjānaḥ tataḥ paramahaṃsāśrameṇa vikṣepakāṇi karmāṇi tyaktvā jñānaniṣṭhāparyantamabhyaset |\nsavāsanāvidyocchedo jñānaniṣṭhā |",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "tataḥ sa yukto jīvanmukto guṇātīta iti cocyate |"
                },
                {
                  "tag": "l",
                  "attributes": {},
                  "text": "guṇābhimānaśūnyatvameva guṇātītatvaṃ jīvanmuktasya ca lakṣaṇam |"
                },
                {
                  "tag": "l",
                  "attributes": {},
                  "text": "nodeti nāstamāyāti sukhaduḥkhe mukhaprabhā /"
                },
                {
                  "tag": "l",
                  "attributes": {},
                  "text": "yathāpūrvasthitiryasya sa jīvanmukta ucyate //"
                }
              ]
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "rāgadveṣabhayādīnāmanurūpaṃ carannapi /"
            },
            {
              "tag": "l",
              "attributes": {},
              "text": "yo 'ntarvyomavadasvacchaḥ sa jīvanmukta ucyate //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "etāvadeva khalu liṅgamaliṅgamūrtteḥ saṃśāntasaṃsṛticirabhramanirvṛtasya /"
            },
            {
              "tag": "l",
              "attributes": {},
              "text": "tajjñasya yanmadanakopaviṣādamohalobhāpadāmanudinaṃ nipuṇaṃ tanutvam // iti"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "anyaccātra sāṃkhyavidyāyāṃ bhagavadbhakterevāsādhāraṇakāraṇatvaṃ jñeyam anyathā devakṛtavighnairyogadhvaṃso bhavatyeva yathoktaṃ bhāgavate |"
            },
            {
              "tag": "l",
              "attributes": {},
              "text": "ye 'nye 'ravindākṣa vimuktamāninastvayyastabhāvādaviśuddhabuddhayaḥ /"
            },
            {
              "tag": "l",
              "attributes": {},
              "text": "āruhya kṛcchreṇa paraṃ padaṃ tataḥ patantyadho 'nādṛtayuṣmadaṅdhrayaḥ //"
            }
          ]
        },
        {
          "tag": "p",
          "attributes": {},
          "text": "śreyaḥśrutiṃ bhaktimudasya te vibho kliśyanti ye kevalabodhalabdhaye /\n  teṣāmasau kleśala eva śiṣyate nānyadyathā sthūlatuṣāvaghātinām // iti /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "idānīṃtanāḥ kecana vaiṣṇavā etādṛśavākyairbhagavadbhaktiṃ puraskṛtya sāmānyato jñānamārgaṃ khaṇḍayati te tu vidyāvivekānabhijñāḥ sthūlamataya eva |"
            },
            {
              "tag": "l",
              "attributes": {},
              "text": "nāradīye ca sāṃkhyavidyādhikāre |"
            },
            {
              "tag": "l",
              "attributes": {},
              "text": "māyāpravartake viṣṇau kṛtā bhaktirdṛḍhā nṛṇām /"
            },
            {
              "tag": "l",
              "attributes": {},
              "text": "sukhena prakṛteranyaṃ svaṃ darśayati dīpavat //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "citte hi svavaśe yogaḥ siddhyet tattu jagatpatim /"
            },
            {
              "tag": "l",
              "attributes": {},
              "text": "ko 'nāśritya nigṛhṇīyādavyaktamaticañcalam //"
            }
          ]
        },
        {
          "tag": "p",
          "attributes": {},
          "text": "tasmānmumukṣoḥ susukho mārgaḥ śrīviṣṇusaṃśrayaḥ /\n  cittena cintayānena vañcyate dhruvamanyathā // iti /\ngītāyāṃ caturdaśādhyāye /\n  māṃ ca yo 'vyabhicāreṇa bhaktiyogena sevate /\n  sa guṇān samatītyaiva brahmabhūyāya kalpyate // iti /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "brahmabhūyāya pūrṇatvenābhivyaktaye guṇābhidhānaṃ tattadavacchinnatvenaivābhivyajyate tasmād bhagavadbhaktireva mukhyaṃ sādhanaṃ sāṃkhyayogavidyāyāmiti siddham |"
            },
            {
              "tag": "l",
              "attributes": {},
              "text": "kṛtaṃ paropakārāya tattvayāthārthyadīpanam /"
            },
            {
              "tag": "l",
              "attributes": {},
              "text": "tena me prīyatāṃ kṛṣṇaḥ paramātmā jagadguruḥ //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "svatantratvāt sa evaikaḥ kartā gopālabālakaḥ /"
            },
            {
              "tag": "l",
              "attributes": {},
              "text": "śrīkṛṣṇākhyo maheśāno dāruyantrasamastvaham //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "purāṇārthaṃ bubhutsūnāṃ *** ca mayeritam /"
            },
            {
              "tag": "l",
              "attributes": {},
              "text": "tebhyaṃ samarpitaṃ caitat tenāpi prīyatāṃ hariḥ //"
            }
          ]
        },
        {
          "tag": "p",
          "attributes": {},
          "text": "iti śrībhāvāviśvanāthadīkṣitasūnubhāvāgaṇeśaviracitaṃ tattvayāthārthyadīpanaṃ samāptam ||"
        }
      ]
    }
  ]
}