{
  "title": "sa_subhāṣitaratnakaraṇḍakathā",
  "body": "<body xmlns='http://www.tei-c.org/ns/1.0'>\n\n<p>I. Puṇyaprotsāhanakathā\n<lg>\n<l>mānuṣyaṃ samavāpya duṣkaraśatair labdhvā durāpaṃ kṣaṇaṃ</l>\n<l>mṛtyau niṣpratikāradāruṇatare nityaṃ puraḥsthāyini /</l>\n<l>pātheyaṃ damadānasaṃyamamayaṃ yair na prabhūtaṃ kṛtaṃ</l>\n<l>saṃsārogramaruprapātapatitāḥ prāpsyanti duḥkhāni te // SRKK_1 //</l>\n</lg></p>\n\n<lg>\n<l>mānuṣyaṃ durlabhaṃ prāpya vidyutsaṃpātacañcalam /</l>\n<l>bhavakṣaye matiḥ kāryā bhavopakaraṇeṣu vā // SRKK_2 //</l>\n</lg>\n\n<lg>\n<l>manuṣyatvaṃ samāsādya vidyujjvālormicañcalam /</l>\n<l>puṇyam evātra kurvīta yataś cintāmaṇir nṛṇām // SRKK_3 //</l>\n</lg>\n\n<lg>\n<l>yasyānubhāvān mānuṣyaṃ prāptaṃ bhūyo 'pi sāṃpratam /</l>\n<l>puṇyaṃ tad vardhyasveha yasmād dhetuḥ sukhasya te // SRKK_4 //</l>\n</lg>\n\n<lg>\n<l>mānuṣyaṃ yadupāśrayeṇa bhavatā labdhaṃ punaḥ sāṃprataṃ</l>\n<l>rūpaudāryakulonnatiprabhṛtibhir yuktaṃ vicitrair guṇaiḥ /</l>\n<l>tat puṇyaṃ suhṛd eka eva jagatāṃ bandhuś ca janmāntare</l>\n<l>tasmāt tūrṇam idaṃ kuru tvam asakṛt sarvārthasaṃpatkaram // SRKK_5 //</l>\n</lg>\n\n<lg>\n<l>lakṣmīniketaṃ yadupāśrayeṇa prāpto 'si lokābhimataṃ prabhutvam /</l>\n<l>tāny eva puṇyāni vivardhayethā na karṣaṇīyo hy upakāripakṣaḥ // SRKK_6 //</l>\n</lg>\n\n<lg>\n<l>viramata pāpataḥ kuruta puṇyam udārataraṃ</l>\n<l>damayata durdamaṃ viṣayalolamanasturagam /</l>\n<l>bhavata munīndravat parahitābhiratāḥ satataṃ</l>\n<l>daśati na yāvad eva maraṇāhir asahyaviṣaḥ // SRKK_7 //</l>\n</lg>\n\n<p>// iti puṇyaprotsāhanakathā //</p>\n\n<p>II. Dharmaśravaṇaprotsāhanakathā\n<lg>\n<l>jalanidhikūrmakanṭhayugarandhrasamāgamavat</l>\n<l>kṣaṇam anavāpyam adbhutam imaṃ samavetya calam /</l>\n<l>praśamapuraikavartma vinipātabhayāpaharaṃ</l>\n<l>śṛṇuta sudurlabhaṃ kṣaṇam apīha muner vacanam // SRKK_8 //</l>\n</lg></p>\n\n<lg>\n<l>yad durlabham kalpaśatair anekair mānuṣyam aṣṭākṣaṇadoṣamuktam /</l>\n<l>tat sāṃprataṃ prāptam ato bhavadbhiḥ kāryo hi dharmaśravaṇāya yatnaḥ // SRKK_9 //</l>\n</lg>\n\n<lg>\n<l>pallavāgrajalabinducañcale kleśajālapariveṣṭite bhave /</l>\n<l>yo na cintayati karmasatpatham tasya janma bhavatīha niṣphalam // SRKK_10 //</l>\n</lg>\n\n<lg>\n<l>na narakagataiḥ pretais tiryaggatair vikalendriyair</l>\n<l>amaragurubhiḥ pratyantasthaiḥ kudṛkkaravikṣataiḥ /</l>\n<l>munisavitari prajñālokena cānudite jine</l>\n<l>sanaravibudhaiḥ śakyaṃ pātuṃ munīndravacomṛtam // SRKK_11 //</l>\n</lg>\n\n<lg>\n<l>tasmāt kukāryam vyapahāya sarvaṃ matvā svakāryaṃ paramāryadharmam /</l>\n<l>śrotavya eva prayatena dharmo yasmād ataḥ sarvaguṇā bhavanti // SRKK_12 //</l>\n</lg>\n\n<lg>\n<l>maunīndraṃ vākyaratnam janayati sudhiyām etad ādau pramodaṃ</l>\n<l>śrotrāpāte tataś ca prabalagurughanadhvāntavṛndaṃ nihanti /</l>\n<l>cintādhyānāvasāne sphuṭayati sakalam janmacakraprabandhaṃ</l>\n<l>niḥśeṣātaṅkapaṅktiṃ vighaṭayati sadā sarvasaṃpannidhānam // SRKK_13 //</l>\n</lg>\n\n<lg>\n<l>harati tīvrabhavaprabhavāpadaṃ diśati nirvṛtisaukhyam anuttaram /</l>\n<l>tad idam evam avetya muner vacaḥ śṛṇuta saṃprati nirmalamānasāḥ // SRKK_14 //</l>\n</lg>\n\n<p>// iti dharmaśravanaprotsāhanakathā //</p>\n\n<lg>\n<l>III. Durlabhamanuṣyakatha</l>\n<l>yat prāpya janmajaladher api yānti pāram āropayanti śivam uttamabodhibījam /</l>\n<l>cintāmaṇer api samabhyadhikaṃ guṇaughair mānuṣyakaṃ ka iha tad viphalī karoti // SRKK_15 //</l>\n</lg>\n\n<lg>\n<l>yo manuṣyaṃ kuśalavibhavaiḥ prāpya kalpair analpair</l>\n<l>mohāt puṇyadraviṇam iha na svalpam apy ācinoti /</l>\n<l>so 'smāl lokāt param upagatas tīvram abhyeti śokaṃ</l>\n<l>ratnadvīpād vaṇig iva gataḥ svaṃ gṛhaṃ śūnyahastaḥ // SRKK_16 //</l>\n</lg>\n\n<lg>\n<l>nākuśalaiḥ karmapathair mānuṣyaṃ labhyate punaḥ /</l>\n<l>alabhyamāne mānuṣye duḥkham eva kutaḥ sukham // SRKK_17 //</l>\n</lg>\n\n<lg>\n<l>nātaḥ paraṃ vañcanāsti na ca moho 'sty ataḥ param /</l>\n<l>yad īdṛśaṃ kṣaṇaṃ prāpya na kuryāt kuśalaṃ bahu // SRKK_18 //</l>\n</lg>\n\n<lg>\n<l>ekakṣaṇakṛtāt pāpād avīcau kalpam āsyate /</l>\n<l>naikajanmakṛtāt pāpāt kā punaḥ sugatau kathā // SRKK_19 //</l>\n</lg>\n\n<lg>\n<l>ata evāha bhagavān mānuṣyam atidurlabham /</l>\n<l>mahārṇavayugacchidrakūrmagrīvārpanopamam // SRKK_20 //</l>\n</lg>\n\n<p>// iti durlabhamānuṣyakathā //</p>\n\n<lg>\n<l>IV. Dānakathā</l>\n<l>annapānaśayanāsanasaṃpad ratnamālyavasanābharaṇāni /</l>\n<l>kīrtir uttamaguṇāś ca yuvatyo dānataḥ kathitam etad aśesam // SRKK_21 //</l>\n</lg>\n\n<lg>\n<l>ājñādīptir bhogasaṃpat prakṛṣṭā rūpaudāryaṃ varṇamādhuryam ojaḥ /</l>\n<l>vāksaubhāgyaṃ kāntir ārogyam āyus tat tad dānād iṣṭam iṣṭaṃ phalaṃ ca // SRKK_22 //</l>\n</lg>\n\n<lg>\n<l>aśvāḥ kṣaumāṇi nāgā bahukusumasitaṃ cāmaraṃ cātapatraṃ</l>\n<l>saudhaṃ saṃgītigarbhaṃ madhupaṭaharavāḥ puṣpamālā yuvatyaḥ /</l>\n<l>bhojyaṃ ratnāni hārāḥ puranagaramahīṃ kuṅkumaṃ devalokaḥ</l>\n<l>saṃbuddhatvaṃ ca buddhaiḥ kathitam iha phalaṃ dānakalpadrumasya // SRKK_23 //</l>\n</lg>\n\n<lg>\n<l>yan nīlotpalakomalāmaladalapraspardhinetrāḥ striyaś</l>\n<l>cañcanmekhalacumbitorujaghanā visrastaraktāṃśukāḥ /</l>\n<l>dāsyaṃ yānti vikampitastanataṭā vyāvalgitabhrūlatās</l>\n<l>tan mātsaryakapāṭapāṭanapaṭor dānasya visphūrjitam // SRKK_24 //</l>\n</lg>\n\n<lg>\n<l>aśvaiś cāmarabhāranāmitaśirorūpaiḥ khalīnonmukhair</l>\n<l>nāgair bhinnamadaiś ca yan naravarā gacchanti chattrocchrayaiḥ /</l>\n<l>bhṛtyaiḥ sābharaṇaiḥ kṛtāñjalipuṭair abhyarcyamānāḥ sadā</l>\n<l>tad dānasya phalaṃ vadanti munayaḥ pūrvārjitasyedṛśam // SRKK_25 //</l>\n</lg>\n\n<lg>\n<l>hārair vajravicitrahemavalayair yat pārthivā bhūṣitāḥ</l>\n<l>keyūrair mukuṭaiś ca ratnakhacitaiḥ siṃhāsanasthāḥ sadā /</l>\n<l>madhye 'ntaḥpurikājanasya vividhaiḥ krīḍanti vikrīḍitais</l>\n<l>tad dānasya phalaṃ vadanti munayaḥ śārdūlavikrīḍitam // SRKK_26 //</l>\n</lg>\n\n<lg>\n<l>prāsāde maṇiratnahemakhacite chattradhvajālaṃkṛte</l>\n<l>vīṇāvallariveṇugītamudite ratnaprabhodbhāsite /</l>\n<l>yac chakro ramate śacīsahacaro yoṣitsahasrākule</l>\n<l>tad dānasya phalaṃ vadanti munayaḥ pūrvārjitasyedṛśam // SRKK_27 //</l>\n</lg>\n\n<lg>\n<l>dātā priyatvam upayāti janasya śaśvat saṃsevyate ca baḥubhiḥ samupetya sadbhiḥ /</l>\n<l>kīrtiś ca dikṣu visaraty amalaṃ yaśo 'sya tat tat padaṃ samupayāti viśārado 'sau // SRKK_28 //</l>\n</lg>\n\n<lg>\n<l>bhedāt kāyasya deveṣv avikalavividhottaptabhogāspadeṣu</l>\n<l>prāpyotpattiṃ vicitrastabakakusumitasphītakalpadrumeṣu /</l>\n<l>udyāneṣu prakāmaṃ suciram atisukhaṃ nandanādiṣv akhinnaḥ</l>\n<l>prāpnoty utkṛṣṭarūpāmarayuvatijanaiḥ sevyamānaḥ pradānāt // SRKK_29 //</l>\n</lg>\n\n<lg>\n<l>dānaṃ nāma mahānidhānam anugaṃ caurādyasādhāraṇaṃ</l>\n<l>dānaṃ matsaralobhadoṣarajasaḥ prakṣālaṇaṃ cetasaḥ /</l>\n<l>saṃsārādhvapariśramāpanayanaṃ dānaṃ sukhaṃ vāhanaṃ</l>\n<l>dānaṃ naikasukhopadhānasumukhaṃ sanmitram ātyantikam // SRKK_30 //</l>\n</lg>\n\n<lg>\n<l>śroṇīsaṃgatamekhalāḥ kalagiro līlācalaikabhruvaḥ</l>\n<l>karṇāsannaviśālacārunayanāḥ keśāntasaktasrajaḥ /</l>\n<l>yad dāsyaṃ svayam aṅganāḥ sukṛtinām āyānti pīnoravas</l>\n<l>tan māhātmyam uvāca saṃbhṛtaphalaṃ dānasya śauddhodaniḥ // SRKK_31 //</l>\n</lg>\n\n<lg>\n<l>paryasyatsahakārabhaṅgasurabhi preṅkhannimagnotpalaṃ</l>\n<l>śrīmatkāñcanabhājane vinihutaṃ bandhūkatāmraṃ madhu /</l>\n<l>kāminyā śapathopanītam asakṛd yat pīyate kāminā</l>\n<l>hetuṃ tatra vadanti śuddhamatayo dānaṃ paraṃ śreyasaḥ // SRKK_32 //</l>\n</lg>\n\n<lg>\n<l>iti dānaguṇān niśamya saumya prayatātmā kuru dāna eva yatnam /</l>\n<l>tribhavogramahābhaye narāṇāṃ na hi dānāt param asti bandhur anyaḥ // SRKK_33 //</l>\n</lg>\n\n<p>// iti dānakathā //</p>\n\n<lg>\n<l>V. Puṇyakathā</l>\n<l>yad dṛśyate jagati cārutaraṃ priyaṃ vā rūpaṃ kulaṃ priyajano vibhavāḥ sukhaṃ vā /</l>\n<l>tat puṇyaśilpikṛtam eva vadanti santaḥ kalyāṇakāripuruṣasya na puṇyatulyam // SRKK_34 //</l>\n</lg>\n\n<lg>\n<l>atyucchritonnatasitadhvajapaṅkticitrair nāgāśvapattirathasaṃkṣubhitair balaughaiḥ /</l>\n<l>uddhūtacāmaravirājitagātraśobhāḥ puṇyādhikāḥ kṣitibhujo bhuvi saṃcaranti // SRKK_35 //</l>\n</lg>\n\n<lg>\n<l>kauśeyakāśikadukūlavicitravastrā muktāvalīkanakaratnavibhūṣitāṅgāḥ /</l>\n<l>yat ke cid eva puruṣāḥ śriyam udvahanti puṇyasya pūrvacaritasya kṛtajñatā sā // SRKK_36 //</l>\n</lg>\n\n<lg>\n<l>āyuḥ sudīrghaṃ sukule ca janma kāntaṃ vapur vyādhibhayaṃ na cāsti /</l>\n<l>dhanaṃ prabhūtaṃ parivārasaṃpad bhavanti puṇyasya mahāvipākāḥ // SRKK_37 //</l>\n</lg>\n\n<p>yac cakravartī pravarais tu ratnaiḥ sahasraputraiś ca samanvito 'pi\n<l>samudrasīmāṃ bubhuje dharitrīṃ tat puṇyaratnasya phalaṃ viśālam // SRKK_38 //</l></p>\n\n<lg>\n<l>vicitrapadmāsanamadhyasaṃsthitaḥ surāsurendrādinamaskṛtaḥ sadā /</l>\n<l>yad brahmalokaṃ tv abhibhūya tejasā brahmā sadā bhāti tad eva puṇyataḥ // SRKK_39 //</l>\n</lg>\n\n<lg>\n<l>yad devanāgāsurasiddhasaṃghair gandharvayakṣottamakinnaraiś ca /</l>\n<l>saṃpūjyate devaguruḥ sadaiva tat puṇyaratnasya phalaṃ viśālam // SRKK_40 //</l>\n</lg>\n\n<lg>\n<l>rūpaṃ vīryaṃ ca śilpaṃ ca vihāya vivaśā narāḥ /</l>\n<l>paralokam ito yānti karmavāyubhir īritāḥ // SRKK_41 //</l>\n</lg>\n\n<lg>\n<l>puṇyaṃ tv ekam ihātyantam anugāmi sukhodayam /</l>\n<l>puṇyam anyair ahāryatvād dhanānāṃ pravaraṃ dhanam // SRKK_42 //</l>\n</lg>\n\n<lg>\n<l>ye merum api vegena vikiranti diśo daśa /</l>\n<l>te 'pi puṇyasya bhaṅgāya nālaṃ pralayavāyavaḥ // SRKK_43 //</l>\n</lg>\n\n<p>saṃvartasalilodvṛttaniraṅkuśavisarpiṇā/\n<l>puṇyaṃ na kledam āyāti catuḥsāgaravāriṇā // SRKK_44 //</l></p>\n\n<lg>\n<l>pradīptakiraṇāṅgāraiḥ saptabhir bhāskarānalaiḥ /</l>\n<l>kṣitau vā dahyamānāyāṃ puṇyam ekaṃ na dahyate // SRKK_45 //</l>\n</lg>\n\n<p>// iti puṇyakathā //</p>\n\n<p>VI. Bimbakathā\nāḍhyo nirnaṣṭaśokaḥ kṣatasakalakalir locanānandapātraṃ\n<lg>\n<l>saubhāgyaśrīnidhānaṃ samupacitabalākrāntagātro yaśasvī/</l>\n<l>tejasvī kāntarūpaḥ pravacanacaturo dāntasarvendriyāśvo</l>\n<l>vyakto dhīmān pradātā bhavati bhagavato buddhabimbaṃ vidhāya // SRKK_46 //</l>\n</lg></p>\n\n<lg>\n<l>yāvantaḥ paramāṇavo bhagavataḥ stūpeṣu bimbeṣu vā</l>\n<l>tatkartur divi bhūtale ca niyataṃ tāvanti rājyāny api /</l>\n<l>rūpārūpyasamādhisaṃpad akhilaṃ bhuktvā ca sarvaṃ sukham</l>\n<l>ante janmajarāvipattirahitaṃ prāpnoti bauddhaṃ padam // SRKK_47 //</l>\n</lg>\n\n<lg>\n<l>dvātriṃśatā bhūṣitacārugātraḥ sallakṣaṇair lakṣitacakravartī /</l>\n<l>bhavej jino 'nte jitadoṣaśatruḥ tāthāgatīṃ yaḥ pratimāṃ vidhatte // SRKK_48 //</l>\n</lg>\n\n<lg>\n<l>indriyāṇām avaikalyaṃ strītvadurgatidūratā /</l>\n<l>janma mānuṣyakaṃ vaṃśa uccair ādeyavākyatā // SRKK_49 //</l>\n</lg>\n\n<lg>\n<l>jātiḥ śrutiḥ smṛtir dhairyam abhivāñchitasaṃpadaḥ /</l>\n<l>sthāneṣv abhiniveśaś ca rāgādibhir abādhanā // SRKK_50 //</l>\n</lg>\n\n<lg>\n<l>saṃbodhir iti jāyante viśeṣāḥ sādhusaṃmatāḥ /</l>\n<l>vidhāya buddhapratimāṃ stūpaṃ vā prāṇināṃ sadā // SRKK_51 //</l>\n</lg>\n\n<lg>\n<l>na yāti dāsyaṃ na daridrabhāvaṃ na preṣyatāṃ nāpi ca hīnajanma /</l>\n<l>na cāpi vaikalyam ihendriyāṇāṃ yo lokanāthapratimāṃ karoti // SRKK_52 //</l>\n</lg>\n\n<p>// iti bimbakathā //</p>\n\n<p>VII. Snānakathā\n<lg>\n<l>nānāgandhaiḥ sugandhaiḥ snapayati sugataṃ puṣpadhūpāṅgarāgair</l>\n<l>yo vā pūjāṃ karoti pramuditamanasā śravyavāditraśabdaiḥ /</l>\n<l>mandākinyāṃ vijṛmbhatkanakamayasarojasya kiñjalkareṇu-</l>\n<l>vyāptāyāṃ snāti so 'nte sakalakalimalakṣālito yāti mokṣam // SRKK_53 //</l>\n</lg></p>\n\n<lg>\n<l>divyastrīpīnatuṅgastanajaghanaghanāghātavikṣobhitāyāṃ</l>\n<l>jṛmbhajjāmbūnadābjacyutasurabhirasodgāragandhaṃ kṣipatyām /</l>\n<l>mandākinyāṃ suraughāḥ pratidinam udakakrīḍayā yad ramante</l>\n<l>nānāgandhodakena snapanaphalam idaṃ buddhabhaṭṭārakasya // SRKK_54 //</l>\n</lg>\n\n<lg>\n<l>mṛgamadacandanaṃ vidhusukuṅkumasevyarasaṃ</l>\n<l>surabhimanoramāsitasitāruṇapītaruci /</l>\n<l>snapanam idaṃ ya eva vidadhāti muner manujaḥ</l>\n<l>sa bhavati vītamānasamalo jagur astamalāḥ // SRKK_55 //</l>\n</lg>\n\n<p>// iti snānakathā //</p>\n\n<p>VIII. Kuṅkumādikathā\n<lg>\n<l>majjadvāravilāsinīkarakucaśroṇyūruvisphāritāṃ</l>\n<l>yat sphītasphuṭapaṅkajāṃ surapatir mandākinīṃ gāhate /</l>\n<l>kāntābhiḥ smaravihvalābhir asakṛl lokottamāyādarāt</l>\n<l>tad gandhodakapādyadhūpakusumasraggandhadānāt phalam // SRKK_56 //</l>\n</lg></p>\n\n<lg>\n<l>yad rājā cakravartī viyati gataghanaiḥ kuṅkumāmbhaḥpravāhaiḥ</l>\n<l>karpūrāmodavadbhir malayajasurabhiśleṣaśītair yutāyām /</l>\n<l>gaṅgāyām aṅgasaukhyaṃ paramam anubhavan modate sundarībhis</l>\n<l>tat tyāgāt kuṅkumāder guṇamaṇinidhaye buddhabhaṭṭārakāya // SRKK_57 //</l>\n</lg>\n\n<lg>\n<l>mṛdaṅgavīṇāpaṭahapradānaiḥ kṛtvā tu pūjāṃ sugatottamānām /</l>\n<l>śṛṇoti śabdān suramānuṣāṇāṃ śrotraṃ ca divyaṃ labhate viśiṣṭam // SRKK_58 //</l>\n</lg>\n\n<p>// iti kuṅkumādikathā //</p>\n\n<p>IX. Chattrakathā\n<lg>\n<l>gajaturagapadātisyandanaiḥ saptaratnair</l>\n<l>vrajati sutasahasrair vyomni yac cakravartī /</l>\n<l>śaśadharapariveṣacchattraruddārkapādas</l>\n<l>tad api phalam udāraṃ chattradānāt prasūtam // SRKK_59 //</l>\n</lg></p>\n\n<lg>\n<l>vācālapracalālicakracaraṇavyālolapuṣpotkaraṃ</l>\n<l>nānāvarṇasugandhibhūrikusumanyāsena citrīkṛtam /</l>\n<l>chattraṃ cāruvicitrapattasahitaṃ caityāya yo yacchati</l>\n<l>prāpnoti kṣitipārcitaṃ sa hi caturdvīpeśvaratvaṃ dhruvam // SRKK_60 //</l>\n</lg>\n\n<lg>\n<l>hemacchattratiraskṛtārkakiraṇāḥ śrīmadvinītadvipa-</l>\n<l>skandhasthā bahuratnabhūṣaṇavarāḥ śakrarddhivispardhinaḥ /</l>\n<l>cāturdvīpakacakravartyavanipā yad yānti khe līlayā</l>\n<l>tat tāthāgatadhātucaityakusumacchattrapradānāt phalam // SRKK_61 //</l>\n</lg>\n\n<p>// iti chattrakathā //</p>\n\n<p>X. Dhātvāropaṇakathā\n<lg>\n<l>pade sugatasaṃpadāṃ sapadi satpratiṣṭho bhuvi</l>\n<l>prakāśitayaśā bhavaty akhilasattvadhātvāśrayaḥ /</l>\n<l>samunnatatarasthiraprakṛtisaṃpadā saṃśrito</l>\n<l>jinapratikṛtau janena yadi dhātur āropyate // SRKK_62 //</l>\n</lg></p>\n\n<lg>\n<l>śākrīṃ samantād adhigamya lakṣmīṃ dvīpāṃś ca bhuktvā caturo narendrāḥ /</l>\n<l>ante viśuddhaṃ padam āpnuvanti dhātoḥ samāropaṇato jinasya // SRKK_63 //</l>\n</lg>\n\n<lg>\n<l>dṛśyante kāntimantaḥ śaśadharavadanāḥ subhruvo dīrghanetrā</l>\n<l>martyā yan martyaloke varakanakanibhāḥ kṣāntisauratyayuktāḥ /</l>\n<l>pṛthvīṃ yac cāpi rājā jalanidhivasanāṃ pālayaṃś cakravartī</l>\n<l>tat sarvaṃ buddhabimbe bhavati tanubhṛtāṃ dhātum āropya bhaktyā // SRKK_64 //</l>\n</lg>\n\n<p>// iti dhātvāropaṇakathā //</p>\n\n<p>XI. Maṇḍalakathā\nbhavati kanakavarṇaḥ sarvarogair vimuktaḥ suramanujaviśiṣṭaś candravad dīptakāntiḥ / dhanakanakasamṛddho jāyate rājavaṃśe sugatavaragṛhe 'smin maṇḍalaṃ yaḥ karoti // SRKK_65 //</p>\n\n<lg>\n<l>te prāpnuvanti sahasaiva janādhipatyaṃ dīrghāyuṣo vividharogabhayair vimuktāḥ /</l>\n<l>buddhasya ye hi bhuvanatrayapūjitasya kṛtvā bhavanti kusumaiḥ saha maṇḍalāni // SRKK_66 //</l>\n</lg>\n\n<lg>\n<l>dānaṃ gomayam ambunā ca sahitaṃ śīlaṃ ca saṃmārjanaṃ</l>\n<l>kṣāntiḥ kṣudrapipīlikāpanayanaṃ vīryaṃ kriyotthāpanam /</l>\n<l>dhyānaṃ tatkṣaṇam ekacittakaraṇaṃ prajñā surekhojjvalā</l>\n<l>etāḥ pāramitāḥ ṣaḍ eva labhate kṛtvā muner maṇḍalam // SRKK_67 //</l>\n</lg>\n\n<lg>\n<l>divyaiḥ sukhaiḥ sakalabhogavaraiś ca yuktā martyā bhavanti kanakādhikacāruvarṇāḥ /</l>\n<l>padmānanāḥ svavikalāṅgaviśālanetrāḥ puṣpair gaṇasya vividhair vasudhāṃ vicitrya // SRKK_68 //</l>\n</lg>\n\n<p>// iti maṇḍalakathā //</p>\n\n<p>XII. Bhojanakathā\n<lg>\n<l>kāntāpāṇisarojapattravidhṛtāṃ sadvarṇagandhojjvalāṃ</l>\n<l>svāḍusparśasukhāṃ surāḥ surapure yad devavṛndārakaiḥ /</l>\n<l>bhāsvatkāñcanabhājaneṣu nihitām aśnanti divyāṃ sudhāṃ</l>\n<l>tad buddhapramukhāryasaṃghaviṣaye nyastānnadānāt phalam // SRKK_69 //</l>\n</lg></p>\n\n<lg>\n<l>maitryā yaḥ saha kiṃkaraiḥ smararipuṃ nirjitya vajrāsane</l>\n<l>kleśārīn api yo durantaviṣayān antaścarān durjanān /</l>\n<l>skandhārātim api prasahya sugato mṛtyuṃ ca nītvā vaśaṃ</l>\n<l>prāptaḥ sarvarasāgrabhogavaśitāṃ so 'py annadānodayāt // SRKK_70 //</l>\n</lg>\n\n<lg>\n<l>saṃpūrṇasarvāṅgasamanvitaṃ ca śrīmatsukhādyapratibhānayuktam /</l>\n<l>āyur balaṃ varṇam udārarūpaṃ prāpnoti vidvān aśanapradānāt // SRKK_71 //</l>\n</lg>\n\n<lg>\n<l>nirjitya śatrūn balavīryayuktān lakṣmīṃ samāsādya ca ye narendrāḥ /</l>\n<l>svādūni bhojyāni samāpnuvanti bhojyapradānād dhi sadā tad etat // SRKK_72 //</l>\n</lg>\n\n<p>// iti bhojanakathā //</p>\n\n<p>XIII. Pānakathā\n<lg>\n<l>preṅkhannīlasarojagarbham amalaṃ yat padmarāgāruṇaṃ</l>\n<l>kāmyaṃ kāñcanabhājane vinihitaṃ prāleyamiśraṃ madhu /</l>\n<l>kiṃcittāmravilocanapriyatamāpratyarpitaṃ pīyate</l>\n<l>saṃgītadhvanisaṃgataṃ naravarais tat pānadānāt phalam // SRKK_73 //</l>\n</lg></p>\n\n<lg>\n<l>yad vaiḍūryendranīlapravaramaṇicitair bhājanaiḥ śātakaumbhair</l>\n<l>devā divyāṅganābhiḥ stanakalaśabharavyāptavakṣaḥsthalābhiḥ /</l>\n<l>pānaṃ prītiprasaktāḥ saha madhu madhuraṃ mādhavaṃ vā pibanti</l>\n<l>proktaṃ prājñaiḥ phalaṃ tad guṇanicitagaṇe pānadānasya ramyam // SRKK_74 //</l>\n</lg>\n\n<lg>\n<l>yat pānaṃ varṇagandhaprabhṛtiguṇayutaṃ kalpitaṃ tṛḍvināśi</l>\n<l>śleśmāghātogravātapraśamanacaturaṃ pipphalīkhaṇḍacūrṇam /</l>\n<l>grīṣme prāleyabhinnaṃ śaśikarasadṛśe bhājane saṃskṛtaṃ tad</l>\n<l>dattvā saṃghāya bhaktyāmarabhavanagato divyam āpnoti pānam // SRKK_75 //</l>\n</lg>\n\n<lg>\n<l>madhumadhuram udāram ādareṇa pravaragaṇāya dadāti pānakaṃ yaḥ /</l>\n<l>divi bhuvi sakale sa pānam agryaṃ pibati ciraṃ pravarāṅganopanītam // SRKK_76 //</l>\n</lg>\n\n<lg>\n<l>śraddhāprasannamanaso bhuvi ye manuṣyāḥ saṃghāya pānakavaraṃ pradiśanti kāle /</l>\n<l>saṃsāraparvatadarītaṭavāsasaṃsthās te prāpnuvanti satataṃ madhuraṃ supānam // SRKK_77 //</l>\n</lg>\n\n<p>// iti pānakathā //</p>\n\n<lg>\n<l>XIV. Vastrakathā</l>\n<l>ye nīlapītaharitāruṇaśuklacitravarṇaprabhedaracitojjvalavastramālām /</l>\n<l>yacchanti lokagurave sagaṇottamāya te prāpnuvanty abhimatapravarāmbarāṇi // SRKK_78 //</l>\n</lg>\n\n<lg>\n<l>yaḥ saṃghāyāśeṣagaṇānāṃ pravarāya śrāddho bhaktyā cīvaramālāṃ pradadāti /</l>\n<l>sa prāpnoti hrīvasanaṃ vastravariṣṭhaṃ kāṣāyaṃ ca kleśakaṣāyapratipakṣam // SRKK_79 //</l>\n</lg>\n\n<lg>\n<l>dattvā satpiṅgacitrastabakaviracitā nīlapītāvadātai</l>\n<l>raktair anyaiś ca ramyaiḥ suruciravasanaiś cīvaraiś cārumālāḥ /</l>\n<l>divyaṃ vāmuktavastraṃ sugatasutagaṇāyābhirūpo manojño</l>\n<l>hrīvastrālaṃkṛtātmā bhavati paṭumatiḥ sarvadharmeśvaraḥ saḥ // SRKK_80 //</l>\n</lg>\n\n<p>// iti vastrakathā //</p>\n\n<lg>\n<l>XV. Puṣpādikathā</l>\n<l>śakrādhikāḥ pravarabhogasamanvitās te padmendukāntivapuṣo varakīrtiyuktāḥ /</l>\n<l>śatrūn vijitya rabhasā satataṃ bhavanti saṃghasya ye sukusumaiḥ prakiranti pūjām // SRKK_81 //</l>\n</lg>\n\n<lg>\n<l>nīlotpalapracayatulyaśarīragandhā vikhyātakīrtivimalāyatacārunetrāḥ /</l>\n<l>ratnopamā bhuvi caranti manuṣyabhūtā dattvā jine pravaradhūpam udāragandham // SRKK_82 //</l>\n</lg>\n\n<lg>\n<l>vaiḍūryamuktāmaṇibhūṣitāṅgāḥ kauśeyavastrāvṛtasarvakāyāḥ /</l>\n<l>narottamāḥ sarvajanair upetā bhavanti buddhe surabhipradānāt // SRKK_83 //</l>\n</lg>\n\n<lg>\n<l>rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ /</l>\n<l>rājyaṃ hi ye vigatakaṇṭakam āpnuvanti bhaiṣajyadānavidhinā tad uśanti saṃghe // SRKK_84 //</l>\n</lg>\n\n<p>// iti puṣpādikathā //</p>\n\n<lg>\n<l>XVI. Praṇāmakathā</l>\n<l>yac cakravartī kṣitipapradhānaiḥ kṛtvāñjaliṃ kuṇḍalacārugaṇḍaiḥ /</l>\n<l>bhaktyā svamūrdhnā bahu vandyate tad buddhapraṇāmāt kathayanti tajjñāḥ // SRKK_85 //</l>\n</lg>\n\n<lg>\n<l>ye jātamātrāḥ prabhutāṃ prayānti śreṣṭhe kule janma sadaiva yeṣām /</l>\n<l>hastyaśvayānaiś ca paribhramanti kṛtvā tu te śreṣṭhatare praṇāmam // SRKK_86 //</l>\n</lg>\n\n<lg>\n<l>prathayati yaśo dhatte śreyo vivardhayati dyutiṃ</l>\n<l>harati duritaṃ sarvaṃ sarvaṃ hy arātim apāhate /</l>\n<l>sugatiniyatāṃ loke nṝṇāṃ karoti ca saṃtatiṃ</l>\n<l>phalati ca śivāyānte 'vaśyaṃ munīndranamaskriyā // SRKK_87 //</l>\n</lg>\n\n<lg>\n<l>cakrī nṛpo yad balakīrtiyukto dvātriṃśatā lakṣaṇabhūṣitāṅgaḥ /</l>\n<l>saṃjāyate vai kṣitipapradhāno buddhapraṇāmād dhi phalaṃ tad uktam // SRKK_88 //</l>\n</lg>\n\n<lg>\n<l>evaṃ bahuguṇaṃ matvā matvā kāyaṃ ca bhaṅguram /</l>\n<l>buddhapraṇāmāt ko vidvān kāyakarmānyad ācaret // SRKK_89 //</l>\n</lg>\n\n<lg>\n<l>kas taṃ na namaḥ kuryād dṛṣṭvā dūrāt punarbhavād bhītaḥ /</l>\n<l>kṛtvaikanamaskāraṃ bhavapāram avāpa yaddhetoḥ // SRKK_90 //</l>\n</lg>\n\n<p>// iti praṇāmakathā //</p>\n\n<p>XVII. Ujjvālikādānakathā\n<lg>\n<l>nānāsāraṅgarūpaprabhavamṛdumahadromasaṃślāghyavastrā</l>\n<l>hemante garbhagehe priyatamavanitābāhuyugmopagūḍhāḥ /</l>\n<l>yat krīḍanti kṣitīśā vividharasavarair annapānaiḥ samṛddhās</l>\n<l>tat syād ujjvālikāyāḥ phalam atimadhuraṃ bhikṣusaṃghārpitāyāḥ // SRKK_91 //</l>\n</lg></p>\n\n<lg>\n<l>jvālātaraṅgavikasaddahanopagūḍhāṃ bhīmasvanāṃ śiśiraśītavināśakartrīm /</l>\n<l>ujjvālikāṃ munivarapravarāya dattvā dīptaprabho bhavati devamanuṣyaloke // SRKK_92 //</l>\n</lg>\n\n<lg>\n<l>gandharvāsurakinnaraiḥ sahacarā dedīpyamānānanā</l>\n<l>vidyujjvālaśaracchaśāṅkasadṛśāḥ kāntābhir āliṅgitāḥ /</l>\n<l>svarge yad vicaranti dīptavapuṣo līlāyamānāḥ surās</l>\n<l>tad dattvāryagaṇāya śītasamaye cojjvālikāṃ śraddhayā // SRKK_93 //</l>\n</lg>\n\n<lg>\n<l>jitvā ripūn ye gajavājiyuktān pṛthvīṃ samantād anuśāsayanti /</l>\n<l>dīptānanā hemavibhūṣitāṅgā ujjvālikāyāḥ phalam eva teṣām // SRKK_94 //</l>\n</lg>\n\n<p>// ity ujjvālikādānakathā //</p>\n\n<p>XVIII. Pradīpakathā\n<lg>\n<l>dharādharatiraskṛtaṃ paramadūradeśasthitaṃ</l>\n<l>susūkṣmam api vastu cātitimirotkarair āvṛtam /</l>\n<l>karāgra iva saṃsthitaṃ yad aniruddhabhikṣur dṛśā</l>\n<l>dadarśa sugatasya dīpaparibodhanāt tat phalam // SRKK_95 //</l>\n</lg></p>\n\n<lg>\n<l>buddhatvaṃ kila sugataḥ pradīpakena vyākārṣīn nanu nagarāvalambikāyāḥ /</l>\n<l>ko dadyād bhagavati na pradīpamālāṃ prāptyarthaṃ vimalamunīndralocanasya // SRKK_96 //</l>\n</lg>\n\n<lg>\n<l>dūraṃ sūkṣmaṃ vyavahitaṃ dṛśyaṃ paśyanti ye janāḥ /</l>\n<l>jinapradīpamālāyās tat phalaṃ munayo jaguḥ // SRKK_97 //</l>\n</lg>\n\n<lg>\n<l>dṛśyante yat kṣitīśāḥ śaśadharavapuṣo dīrghanīlotpalākṣā</l>\n<l>devā yad devalokaṃ varakanakanibhā bhāsayanti svakāntyā /</l>\n<l>rājā yac cakravartī maṇikiraṇaśatair bhāsayan gāṃ prayāti</l>\n<l>tat sarvaṃ dīpadānād bhavati tanubhṛtāṃ śākyasiṃhāya bhaktyā // SRKK_98 //</l>\n</lg>\n\n<lg>\n<l>loke yad bhānti martyāḥ kuvalayanayanāḥ subhruvo hemavarṇāḥ</l>\n<l>śakro yad devarājo daśaśatanayano bhāti divyāsanasthaḥ /</l>\n<l>yad brahmā vītakāmaḥ pravarasuranato bhāti divye vimāne</l>\n<l>dattvā tad dīpamālāṃ prabhavati suphalaṃ śāstṛcaitye narāṇām // SRKK_99 //</l>\n</lg>\n\n<p>// iti pradīpakathā //</p>\n\n<lg>\n<l>XIX. Vihārakathā</l>\n<l>sarvarturamyavaraharmyatale narendrāḥ saṃgītigarbhajayajīvagirā ramante /</l>\n<l>śuddhāntavāravanitābhir aśītatāyāś cāturdiśāryayatisaṃghavihāradānāt // SRKK_100 //</l>\n</lg>\n\n<lg>\n<l>buddhapracodanavaco 'pi muner aśeṣam ārocya sāryayatisaṃghavihārahetoḥ /</l>\n<l>yaj jāgrato 'pi carataḥ svapataḥ sthitasya puṇyābhivṛddhir upariprabhavāpramāṇā // SRKK_101 //</l>\n</lg>\n\n<lg>\n<l>prajñāvajraprahārapravidalitakalikṣmādharasya prasādāt</l>\n<l>saṃghasyoddiśya sarvopakaraṇasubhagaṃ yo vihāraṃ karoti /</l>\n<l>prāsāde vaijayante pravaramaṇimaye stambhabhittau priyābhiḥ</l>\n<l>sārdhaṃ sarvarturamye ciram abhiramate devaloke sa eva // SRKK_102 //</l>\n</lg>\n\n<lg>\n<l>śrīmadvitānavarapaṅkajacitravastraṃ nīlādisaṃsthagitabhittigṛhaṃ pradhānam /</l>\n<l>dattvā gaṇāya guṇine pravarāya śākraṃ prāsādaratnam adhigacchati vaijayantam // SRKK_103 //</l>\n</lg>\n\n<p>// iti vihārakathā //</p>\n\n<lg>\n<l>XX. Śayanāsanadānakathā</l>\n<l>paryaṅkaviṣṭarasamāstṛtatūlikāsu sīmantinīghanapayodharapīḍitāṅgāḥ /</l>\n<l>saṃśerate kṣitibhujo niśi yaiḥ pradattaṃ śayyāsanaṃ śamitadoṣagaṇottamāya // SRKK_104 //</l>\n</lg>\n\n<lg>\n<l>divyastrīcārikāṇāṃ kalaravakalite citravastrāvṛtāyām</l>\n<l>śayyāyāṃ ratnamayyāṃ surabhiparimalāmodavatyāṃ mahatyām /</l>\n<l>kāntābāhūpadhānaś ciraṃ amarapure nirbhayas tatra śete</l>\n<l>yat tac chayyāsanānāṃ phalam idam uditaṃ bhikṣusaṃghāya dānāt // SRKK_105 //</l>\n</lg>\n\n<lg>\n<l>karpūracandanavarāguruliptagātrā divyāṅganāstanayugāntaravartidehāḥ /</l>\n<l>nityaṃ svapanti varavastrasutūlikāyāṃ stūpāya cātra śayanāsanadānatas tat // SRKK_106 //</l>\n</lg>\n\n<p>// iti śayanāsanadānakathā //</p>\n\n<p>XXI. Kṣetrakathā\n<lg>\n<l>yad dvīpāṃś caturo vijitya rabhasād yāto maghonaḥ puraṃ</l>\n<l>māndhātā tridaśādhipāc ca mudito lebhe yad ardhāsanam /</l>\n<l>saptāhaṃ ca hiraṇyavṛṣṭir atulāyātāsya yan mandire</l>\n<l>tat pātrapratipāditasya mahato dānasya citraṃ phalam // SRKK_107 //</l>\n</lg></p>\n\n<lg>\n<l>tac ca pātraṃ caturdhā tu gatiduḥkhādibhedataḥ /</l>\n<l>pṛthak pṛthak phalaṃ tasmād viśiṣṭaṃ jāyate nṛṇām // SRKK_108 //</l>\n</lg>\n\n<lg>\n<l>vṛttānanāḥ kuvalayendusamānavarṇā martyāḥ sadā vimaladṛṣṭiviśālavakṣāḥ /</l>\n<l>dānān manuṣyagatikeṣu samāpnuvanti ramyāṇi yānaśayanāsanabhojanāni // SRKK_109 //</l>\n</lg>\n\n<lg>\n<l>glāneṣu yan naravarāḥ pradiśanti dānaṃ dīneṣu durbaladhaneṣu kṛpānvitā ye /</l>\n<l>lakṣmīṃ hi te samadhigamya narendratulyāḥ krīḍanti nityamuditāḥ saha putrabhṛtyaiḥ // SRKK_110 //</l>\n</lg>\n\n<lg>\n<l>candrānanāḥ pravaradehaviśālanetrā bālārkatulyavapuṣaḥ śubhakīrtiyuktāḥ /</l>\n<l>rājyaṃ narā vigataśatrubhayaṃ labhante sarvaṃ hi tat svagurumātṛjaneṣu dānāt // SRKK_111 //</l>\n</lg>\n\n<lg>\n<l>yad gacchanti kṣitīśā hayarathakaribhir vandyamānā janaughaiś</l>\n<l>chattraiḥ sauvarṇadaṇḍaiḥ śaśikarasadṛśai ruddhatīkṣṇārkapādaḥ /</l>\n<l>rājā yac chakravartī varanṛpatiśatair yāti sārdhaṃ pṛthivyāṃ</l>\n<l>kṣetre samyak tad etat pravaraguṇaphalaṃ śodhite dānabījāt // SRKK_112 //</l>\n</lg>\n\n<lg>\n<l>māndhātā mudgadānāt kṣitipatir abhavat pāṃśudānād aśoko</l>\n<l>rājā vai kapphiṇākhyas tridaśapatir abhūt pañcasārapradānāt /</l>\n<l>citrākhyaḥ kṣīradānān madhu panasayutaṃ kṣīṇadoṣāya dattvā</l>\n<l>prāptaṃ vai kṣmāpatitvaṃ surapatibhavane siṃhanāmnādhipatyam // SRKK_113 //</l>\n</lg>\n\n<lg>\n<l>dattaṃ bahv api naiva tad bahuphalaṃ satpātrahīnaṃ dhanaṃ</l>\n<l>kṣiptaṃ balbajakaṇṭakākulatale kṣetre kṣite bījavat /</l>\n<l>rāgadveṣatamomalavyapagate pātre guṇālaṃkṛte</l>\n<l>dānaṃ svalpam api prayāti bahutāṃ nyagrodhabījaṃ yathā // SRKK_114 //</l>\n</lg>\n\n<p>// iti kṣetrakathā //</p>\n\n<lg>\n<l>XXII. Vicitrakathā</l>\n<l>yo dharmaratnaṃ likhatīha nityaṃ śṛṇoti tac cintayate sadaiva /</l>\n<l>saṃbhāvanāṃ vā yadi cātra kuryāj jātismaratvaṃ labhate sa nityam // SRKK_115 //</l>\n</lg>\n\n<lg>\n<l>yad devaloke varakalpavṛkṣāḥ sarvārthasaṃsiddhikarā bhavanti /</l>\n<l>devottamānāṃ sukhahetubhūtās tat gopradānasya phalaṃ viśālam // SRKK_116 //</l>\n</lg>\n\n<lg>\n<l>yad garbhe paripuṣṭim eti śucibhiḥ pronnīyamāno rasair</l>\n<l>bālye yan madhusarpiṣī ca pibati kṣīraṃ ca kāle punaḥ /</l>\n<l>bhinnendīvarakesaradyutiyutaṃ pānaṃ ca yad yauvane</l>\n<l>vṛddhatve ca yathepsitaṃ vararasaṃ tad gopradānodbhavam // SRKK_117 //</l>\n</lg>\n\n<p>siṃhāsanaṃ pramudito ruciraṃ gaṇāya bhaktyā dadāti vidhivat khalu yaḥ sa dātā / siṃhāsanāni labhate pravarāṇy abhedyaṃ vajrāsanaṃ ca surapannagasiddhavandyam // SRKK_118 //</p>\n\n<lg>\n<l>sauvarṇapātre satataṃ narendrā yat kṣīram aśnanti rasādiyuktam /</l>\n<l>lakṣmīsamṛddhāś ca narīr labhante padmānanās tan mahiṣīpradānāt // SRKK_119 //</l>\n</lg>\n\n<lg>\n<l>yānapradānena sadāturāṇāṃ sudurbalānāṃ vahanena caiva /</l>\n<l>saṃmānanāṃ vai kurute gurūṇām ṛddhiṃ samāpnoti naras tu tena // SRKK_120 //</l>\n</lg>\n\n<lg>\n<l>aśvair vicitraiḥ satataṃ vahanti suvarṇapattracchuritair narendrāḥ /</l>\n<l>ṛddhyā ca gacchanti sudūradeśaṃ yānapradānāt tu tad eva martyāḥ // SRKK_121 //</l>\n</lg>\n\n<lg>\n<l>hārārdhahāraiḥ kaṭakair upetāḥ krīḍanti deveṣu manojñavarṇāḥ /</l>\n<l>sārdhaṃ hi yat tat tridaśādhipena niḥsaṅgadānāt pravadanti santaḥ // SRKK_122 //</l>\n</lg>\n\n<lg>\n<l>bhītān samāśvāsayate sadaiva dhīmān naro vākpratipādanena /</l>\n<l>sarvair na māraiḥ paribhūyate 'sau vākyaṃ ca nityaṃ madhuraṃ śṛṇoti // SRKK_123 //</l>\n</lg>\n\n<lg>\n<l>yad arhayantīha jinasya vākyaiḥ kleśāribhaṅgair bhuvi dharmadhātum /</l>\n<l>saṃsārasaukhyaṃ tv anubhūya sarvaṃ dharmeśvaratvaṃ pravaraṃ labhante // SRKK_124 //</l>\n</lg>\n\n<lg>\n<l>pratiśrayaṃ te pradiśanti santaḥ sarvatra kāle śramapīḍitānām /</l>\n<l>te yānti nākaṃ satataṃ prahṛṣṭāḥ śakreṇa sārdhaṃ ca sadā ramante // SRKK_125 //</l>\n</lg>\n\n<lg>\n<l>ye ropayantīha sukānanāni vṛkṣāṃś ca puṣpāṇi ca gandhavanti /</l>\n<l>cyutvāpi te yānti divaṃ manuṣyā udyānamālādyupabhogayuktāḥ // SRKK_126 //</l>\n</lg>\n\n<lg>\n<l>kurvanti setuṃ viṣame pradeśe pānīyamadhye 'pi ca ye manuṣyāḥ /</l>\n<l>svargaṃ sadā bhogasamanvitaṃ hi yānty uttamaṃ te varahemagātrāḥ // SRKK_127 //</l>\n</lg>\n\n<lg>\n<l>vāpītaḍāgāni suśobhanāni kṛtvā narāḥ svargam avāpnuvanti /</l>\n<l>ihaiva loke ca manuṣyabhūtā rājyāni ramyāṇi sukhāvahāni // SRKK_128 //</l>\n</lg>\n\n<lg>\n<l>kūpān maṭhān sattvasamāśrayāṃś ca vātātapatrāṇanimittabhūtān /</l>\n<l>ye kārayanti pravarān manuṣyās te devabhūtāḥ sukhino bhavanti // SRKK_129 //</l>\n</lg>\n\n<lg>\n<l>chattrāṇi ye vā pratipādayanti sūryāṃśutāpena suduḥkhiteṣu /</l>\n<l>chattropagās te jitaśatrusaṃghā bhavanti nityaṃ varasaukhyayuktāḥ // SRKK_130 //</l>\n</lg>\n\n<lg>\n<l>pādāśrayaṃ citram upānahau ca sarveṣu sattveṣu diśanti bhaktyā /</l>\n<l>yānottamais te suciraṃ prayānti deveṣu martyesu sadopapannāḥ // SRKK_131 //</l>\n</lg>\n\n<lg>\n<l>śaṃsanti ye jinavaraṃ guṇakīrtanena kāyapraṇāmakriyayā ca gurūṃś ca sarvān /</l>\n<l>saṃmānanāṃ gurukulāt samavāpnuvanti jātiṃ tathaiva vacanapratisaṃvidaṃ ca // SRKK_132 //</l>\n</lg>\n\n<lg>\n<l>mṛdaṅgavīṇāpaṭahādibhir ye kurvanti pūjāṃ sugatottamānām /</l>\n<l>manuṣyabhūtāḥ sumanojñavākyāḥ śṛṇvanti śabdān sumanojñarūpān // SRKK_133 //</l>\n</lg>\n\n<lg>\n<l>yaṣṭiṃ samāropayati prahṛṣṭaś chattraṃ ca ghaṇṭāṃ sugatasya caitye /</l>\n<l>chattrāvalīṃ vā kurute sa tena lakṣmīṃ samāpnoti naro viśālām // SRKK_134 //</l>\n</lg>\n\n<lg>\n<l>manuṣyabhūto bhuvi yaḥ samantād īśatvam āpnoti balena yuktaḥ /</l>\n<l>keyūramuktābharaṇair upeto bhūmipradānāt tad uśanti santaḥ // SRKK_135 //</l>\n</lg>\n\n<lg>\n<l>bimbaṃ karoti pravaraṃ jinasya stūpaṃ ca vā chattravarair upetam /</l>\n<l>dhātuṃ samāropayatīha yaś ca svargaṃ samāpnoti naras tu tena // SRKK_136 //</l>\n</lg>\n\n<lg>\n<l>ye buddham uddiśya mahānti nityaṃ kurvanti mṛdgomayalepanāni /</l>\n<l>puṣpaṃ phalaṃ bhojanapānakaṃ vā yacchanti te rājabalaṃ labhante // SRKK_137 //</l>\n</lg>\n\n<lg>\n<l>dīpān udārān vividhāṃś ca gandhān puṣpāṇi dhūpaṃ guḍapānakaṃ vā /</l>\n<l>diśanti saṃghasya tathā ca hema bhavanti te devasukhena yuktāḥ // SRKK_138 //</l>\n</lg>\n\n<lg>\n<l>stūpāṅganaṃ dhātuvaraṃ vihāraṃ ye śodhayantīha narāḥ prayatnaiḥ /</l>\n<l>nirmālyam ebhyaś ca samudvahanti te hemavarṇāḥ sudṛśo bhavanti // SRKK_139 //</l>\n</lg>\n\n<lg>\n<l>ujjvālikāṃ ye pradiśanti sadbhyaḥ śītāgame vastram athāpi geham /</l>\n<l>pānaṃ vicitraṃ varakanyakāṃ vā te janmabhūmau sukhino bhavanti // SRKK_140 //</l>\n</lg>\n\n<lg>\n<l>dīrghāyur eva bhuvi sarvarujā vimuktaḥ prāpnoti saukḥyam atulaṃ satataṃ prahṛṣṭaḥ /</l>\n<l>devodbhavāni vividhāni sukhāni bhuṅkte prāṇātipātavirataḥ khalu yas tu vidvān // SRKK_141 //</l>\n</lg>\n\n<lg>\n<l>dṛṣṭvā parasya vibhavaṃ na karoti cauryaṃ guptiṃ ca yaḥ prakurute parirakṣaṇārtham /</l>\n<l>prāpnoty asau draviṇasaṃpadam aprameyāṃ sarvais tu taskaranṛpādiśatair ahāryām // SRKK_142 //</l>\n</lg>\n\n<lg>\n<l>dārān parasya parivarjayatīha yo 'sau dārān asau labhata eva manojñarūpān /</l>\n<l>śatrūdbhavo na hi janasya kadā cid eva lokasya vai bhavati viśvasanīya eva // SRKK_143 //</l>\n</lg>\n\n<lg>\n<l>nīlotpalasyaiva yathā hi gandho manojñarūpaḥ satataṃ pravāti /</l>\n<l>tadvan manuṣyasya hi vāti gandho mukhād asatyaṃ tu na vakti yaś ca // SRKK_144 //</l>\n</lg>\n\n<lg>\n<l>sanmitrasamdhiṃ nṛpateś ca pūjāṃ bhaktyānvitaṃ putrakalatrabhṛtyam /</l>\n<l>bhogān udārān sukham aprameyaṃ prāpnoti nityaṃ piśunād vimuktaḥ // SRKK_145 //</l>\n</lg>\n\n<lg>\n<l>ānandaśabdaṃ madhuraṃ śṛṇoti vākyāni nityaṃ sumanojñakāni /</l>\n<l>deveṣu martyeṣu ca jāyate 'sau pāruṣyavākyād virato naro yaḥ // SRKK_146 //</l>\n</lg>\n\n<lg>\n<l>dharmārthasatyaniratā khalu yasya vāṇī loke sadā priyatamā bhavatīha nityam /</l>\n<l>saṃpūjanāṃ sa labhate bahuratnajātair yāyāc cyuto vibudhalokam anantasaukhyam // SRKK_147 //</l>\n</lg>\n\n<lg>\n<l>sa tīvrarāgo bhavatīha naiva bhogair udāraiḥ satataṃ ca yuktaḥ /</l>\n<l>ādeyavākyaḥ pṛthukīrtiyuktaḥ parasvatṛṣṇāvirato hi yo vai // SRKK_148 //</l>\n</lg>\n\n<lg>\n<l>prāsādikatvaṃ labhate sa nityaṃ sphītaṃ sukhaṃ rājyadhanādi loke /</l>\n<l>brahmatvam āsādayatīha samyaṅ maitrasya cittasya vaśān manuṣyaḥ // SRKK_149 //</l>\n</lg>\n\n<lg>\n<l>svargāpavargaṃ samavāptukāmair narais tu nityaṃ samupārjanīyā /</l>\n<l>astitvadṛṣṭiḥ paramā hi yasmāt sarvasya sā vai kuśalasya mūlam // SRKK_150 //</l>\n</lg>\n\n<lg>\n<l>śraddhānirākṛtamater na virohatīha puṇyaṃ hy udārabhuvanatrayasaukhyakāri /</l>\n<l>tasmān nareṇa viduṣā satataṃ niṣevyā śraddhā samastaguṇaratnanidhānabhūtā // SRKK_151 //</l>\n</lg>\n\n<lg>\n<l>śraddhā śubhasya jananī jananī yathaiva saivādito manasi sādhujanair niveśyā /</l>\n<l>śraddhākarena rahito na hi bodhipakṣasaddharmaratnanikaragrahaṇe samarthaḥ // SRKK_152 //</l>\n</lg>\n\n<lg>\n<l>bhraṣṭo yathādhipatyād aiśvaryaphalāni na hy avāpnoti /</l>\n<l>śraddhendriyavibhraṣṭo na tathāryaphalāny avāpnoti // SRKK_153 //</l>\n</lg>\n\n<lg>\n<l>tasmān nareṇa viduṣā sugatādikeṣu kāryaṃ manaḥprasadanaṃ satataṃ hiteṣu /</l>\n<l>niḥśeṣadoṣaśamanāya na cānyad asti śraddhā yathā dahati doṣagaṇaṃ samastam // SRKK_154 //</l>\n</lg>\n\n<lg>\n<l>dīnāḥ kuvāsavo mūḍhāḥ kapālāṅkitapāṇayaḥ /</l>\n<l>darśayanty eva lokasya hy adātuḥ phalam īdṛśam // SRKK_155 //</l>\n</lg>\n\n<lg>\n<l>dagdhasthūṇasamucchrayāḥ pratigṛhaṃ pretopamā bhaikṣukāḥ</l>\n<l>śaśvat kṣudvihatā bhramanti yad amī dehīti bāhūcchritāḥ /</l>\n<l>dūropadrutasārameyanivahā vyāvṛtya tiṣṭhanty api</l>\n<l>prāyo 'lpaṃ sakṛd apy amībhir aśanam dattaṃ na kasmai cana // SRKK_156 //</l>\n</lg>\n\n<lg>\n<l>sūcīmukhāḥ kuharanetraviśuṣkagātrāḥ keśāmbarā ravikaraiḥ paripītabhāsaḥ /</l>\n<l>pretāḥ sadā salilalālasayā yad ārtās tat pānadānavikalasya phalaṃ vadanti // SRKK_157 //</l>\n</lg>\n\n<lg>\n<l>dānaṃ sarvasukhaṃ mahābhayaharaṃ bhāgyaṃ mahac cārthadaṃ</l>\n<l>nānākāraviśālakauśalapadaṃ sarvair guṇālaṃkṛtam /</l>\n<l>tasmād dānam anekadoṣaśamanaṃ saṃsāraghorāpahaṃ</l>\n<l>kṣuttṛṣṇādisuśoṣaṇaṃ śubhakaraṃ kuryur narā yatnataḥ // SRKK_158 //</l>\n</lg>\n\n<p>// iti vicitrakathā //</p>\n\n<lg>\n<l>Saṃgrahaślokāḥ</l>\n<l>puṇyotsāhanaṃ śravaṇaṃ durlabhaṃ tyāgapuṇyayoḥ /</l>\n<l>bimbaṃ snānaṃ tathā gandhaś chattraṃ dhātoś ca ropaṇam // 1 //</l>\n</lg>\n\n<lg>\n<l>maṇḍalaṃ bhojanaṃ pānaṃ vastraṃ puṣpādivarṇanam /</l>\n<l>praṇāmojjvālikādīpavihāraśayanāsanam // 2 //</l>\n</lg>\n\n<lg>\n<l>kṣetraṃ vicitraṃ caivānta ity etā bahudhā bhṛśam /</l>\n<l>kathā dvāviṃśatiḥ proktā bhūyo dānasya varṇane // 3 //</l>\n</lg>\n\n<lg>\n<l>XXIII. Śīlakathā</l>\n<l>yathāmbupūrṇaḥ sabhujaṅgamo hradaḥ praphullaśākhaś ca sakaṇṭako drumaḥ /</l>\n<l>śrutena vittena kulena cānvitas tathāvidhaḥ śīlaparāṅmukho janaḥ // SRKK_159 //</l>\n</lg>\n\n<lg>\n<l>varaṃ daridro 'pi suśīlavān bhaven na cārthavān apy analaṃkṛto guṇaiḥ /</l>\n<l>daridrabhāve 'pi hi sajjanaḥ stuto raso guṇānām amṛtād viśiṣyate // SRKK_160 //</l>\n</lg>\n\n<lg>\n<l>saṃmānayanti guravo guṇavantam āryaṃ tejasvino 'pi dhanino 'pi manasvino 'pi /</l>\n<l>tasmān naro narapater api yaḥ sakāśāt saṃmānam icchati sa rakṣatu śīlam eva // SRKK_161 //</l>\n</lg>\n\n<lg>\n<l>loke sukhaṃ viṣayajaṃ sabhayaṃ savairaṃ dharmātmanaḥ kṛtamateḥ sukham uttamaṃ tu /</l>\n<l>tasmān naraḥ sukham udāram ahāryam āryaṃ yaḥ prāptum icchati sa rakṣatu śīlam eva // SRKK_162 //</l>\n</lg>\n\n<lg>\n<l>yo bhraṣṭaśīlavinayasya vināśakāle trāsaḥ samāviśati śīlavato na so 'sti /</l>\n<l>tasmāt prahṛṣṭavinayaḥ paralokam ante yo gantum icchati sa rakṣatu śīlam eva // SRKK_163 //</l>\n</lg>\n\n<lg>\n<l>śīlena niścayadṛḍhena divaṃ prayāti nātmaklamena na kudṛṣṭikṛtair vimārgaiḥ /</l>\n<l>tasmād ṛte 'pi vanavāsam ṛte 'pi liṅgaṃ yaḥ svargam icchati sa rakṣatu śīlam eva // SRKK_164 //</l>\n</lg>\n\n<lg>\n<l>śīlaṃ vināśaharaṇāvaraṇādirakṣā śīlaṃ dhanaṃ paramam āryam ahāryam anyaiḥ /</l>\n<l>śīlaṃ sthiraṃ vyupaśame 'py anugāmi mitraṃ śīlaṃ vibhūṣaṇam ṛte 'pi vibhūṣaṇebhyaḥ // SRKK_165 //</l>\n</lg>\n\n<lg>\n<l>na hy asti śīlasadṛśaṃ hitakāri mitraṃ snigdhāśayo na khalu śīlasamo 'sti bandhuḥ /</l>\n<l>mātā pitā ca tanayāya vidhātum icched yaḥ śīlam ūrjitaphalaṃ hitam ādadhātu // SRKK_166 //</l>\n</lg>\n\n<p>// iti śīlakathā //</p>\n\n<lg>\n<l>XXIV. Kṣāntikathā</l>\n<l>sarvam etat sucaritaṃ dānaṃ sugatapūjanam /</l>\n<l>kṛtaṃ kalpasahasrair yat pratighaḥ pratihanti tat // SRKK_167 //</l>\n</lg>\n\n<lg>\n<l>na ca dveṣasamaṃ pāpaṃ na ca kṣāntisamaṃ tapaḥ /</l>\n<l>tasmāt kṣāntiṃ prayatnena bhāvayed vividhair nayaiḥ // SRKK_168 //</l>\n</lg>\n\n<lg>\n<l>manaḥ śamaṃ na gṛhṇāti na prītisukham aśnute /</l>\n<l>na nidrāṃ na dhṛtiṃ yāti dveṣaśalye hṛdi sthite // SRKK_169 //</l>\n</lg>\n\n<lg>\n<l>na dviṣantaḥ kṣayaṃ yānti yāvajjīvam api ghnataḥ /</l>\n<l>krodham ekaṃ tu yo hanyāt tena sarvadviṣo hatāḥ // SRKK_170 //</l>\n</lg>\n\n<lg>\n<l>vikalpendhanadīptena jantuḥ krodhahavirbhujā /</l>\n<l>dahaty ātmānam evādau paraṃ dhakṣyati vā na vā // SRKK_171 //</l>\n</lg>\n\n<p>jarā rūpavatāṃ krodhaḥ tamaś cakṣuṣmatām api/\n<l>vadho dharmārthakāmānāṃ tasmāt krodhaṃ nivārayet // SRKK_172 //</l></p>\n\n<lg>\n<l>matkarmacoditā hy ete jātā mayy apakāriṇaḥ /</l>\n<l>yena yāsyanti narakān mayaivaite hatā nanu // SRKK_173 //</l>\n</lg>\n\n<lg>\n<l>etān āśritya me pāpaṃ kṣīyate kṣamato bahu /</l>\n<l>mām āśritya tu yānty ete narakān dīrghavedanān // SRKK_174 //</l>\n</lg>\n\n<lg>\n<l>aham evāpakāry eṣāṃ mamaite copakāriṇaḥ /</l>\n<l>kasmād viparyayaṃ kṛtvā khalacetaḥ prakupyasi // SRKK_175 //</l>\n</lg>\n\n<lg>\n<l>mukhyaṃ daṇḍādikaṃ hitvā prerake yadi kupyasi /</l>\n<l>dveṣeṇa preritaḥ so 'pi dveṣe dveṣo 'stu me varam // SRKK_176 //</l>\n</lg>\n\n<p>// iti kṣāntikathā //</p>\n\n<lg>\n<l>XXV. Vīryakathā</l>\n<l>vīryaṃ hi sarvaguṇaratnanidhānabhūtaṃ sarvāpadas tarati vīryamahāplavena /</l>\n<l>naivāsti taj jagati vastu vicintyamānaṃ nāvāpnuyād yad iha vīryarathādhirūḍhaḥ // SRKK_177 //</l>\n</lg>\n\n<lg>\n<l>yuddheṣu yat karituraṅgapadātimatsu nārācatomaraparaśvadhasaṃkuleṣu /</l>\n<l>hatvā ripūñ jayam anuttamam āpnuvanti visphūrjitaṃ tad iha vīryamahābhaṭasya // SRKK_178 //</l>\n</lg>\n\n<lg>\n<l>ambhonidhīn makaravṛndavighaṭṭitāmbūttuṅgākulākulataraṅgavibhaṅgabhīmān /</l>\n<l>vīryeṇa goṣpadam iva pravilaṅghya śūrāḥ kurvanty anarghaguṇaratnadhanārjanāni // SRKK_179 //</l>\n</lg>\n\n<lg>\n<l>rāgādīn uragān ivogravapuṣo viṣkambhavīryānvitāḥ</l>\n<l>śīlaṃ sajjanacittanirmalataraṃ samyak samādāpayan /</l>\n<l>martyāḥ kāntatareṣu meruśikharopānteṣu vīryānvitā</l>\n<l>modante surasundarībhujalatāpāśopagūḍhāś ciram // SRKK_180 //</l>\n</lg>\n\n<lg>\n<l>yad devā viyati vimānavāsino ye nirdvandvāḥ samanubhavanti saumanasyam /</l>\n<l>atyantaṃ vipulaphalaprasūtihetor vīryasya sthiravihitasya sā vibhūtiḥ // SRKK_181 //</l>\n</lg>\n\n<p>// iti vīryakathā //</p>\n\n<lg>\n<l>XXVI. Dhyānakathā</l>\n<l>kleśārivargaṃ tv abhibhūya dhīrāḥ saṃbodhilakṣmīpadam āpnuvanti /</l>\n<l>bodhyaṅgadānaṃ pradiśanti sadbhyo dhyānaṃ hi tatra pravadanti hetum // SRKK_182 //</l>\n</lg>\n\n<lg>\n<l>janmaprabandhakaraṇaikanimittabhūtān rāgādidoṣanicayān pravidārya sarvān /</l>\n<l>ākāśatulyamanasaḥ samaloṣṭahemā dhyānād bhavanti manujā guṇahetubhūtāḥ // SRKK_183 //</l>\n</lg>\n\n<lg>\n<l>jitvā kleśārivṛndaṃ śubhabalamathane sarvathālabdhalakṣyaṃ</l>\n<l>prāptāḥ saṃbodhilakṣmīṃ pravaraguṇamayīṃ durlabhām anyabhūtaiḥ /</l>\n<l>sattve jñānādhipatyaṃ vigataripubhayāḥ kurvate yan narendrā</l>\n<l>dhyānaṃ tatraikahetuṃ sakalaguṇanidhiṃ prāhur āryā guṇaughāḥ // SRKK_184 //</l>\n</lg>\n\n<lg>\n<l>mohāndhakāraṃ pravidārya śaśvaj jñānāvabhāsaṃ kurute samantāt /</l>\n<l>saṃbuddhasūryaḥ suramānuṣāṇāṃ hetuḥ sa tatra pravaraḥ samādhiḥ // SRKK_185 //</l>\n</lg>\n\n<p>// iti dhyānakathā //</p>\n\n<lg>\n<l>XXVII. Prajñākathā</l>\n<l>prajñādhanena vikalaṃ tu narasya rūpam ālekhyarūpam iva sāravihīnam antaḥ /</l>\n<l>buddhyānvitasya phalam iṣṭam udeti vīryād vīryaṃ tu buddhirahitaṃ svavadhāya śatruḥ // SRKK_186 //</l>\n</lg>\n\n<lg>\n<l>yo 'nekajanmāntaritaṃ svajanma bhūtaṃ bhaviṣyat kulanāmagotraiḥ /</l>\n<l>madhyāntavidyo 'pi janaḥ pravetti prajñābalaṃ tat kathayanti tajjñāḥ // SRKK_187 //</l>\n</lg>\n\n<lg>\n<l>yad buddho martyaloke malatimiragaṇaṃ dārayitvā mahāntaṃ</l>\n<l>jñānālokaṃ karoti praharati ca sadā doṣavṛndaṃ narāṇām /</l>\n<l>ādeṣṭā cendriyāṇāṃ paramanujamano vetti sarvaiḥ prakāraiḥ</l>\n<l>prajñāṃ tatrāpi nityaṃ śubhavarajananīṃ hetum utkīrtayanti // SRKK_188 //</l>\n</lg>\n\n<lg>\n<l>kāryārṇave cāpi drdhaṃ nimagnāḥ saṃgrāmamadhye manujāḥ pradhānāḥ /</l>\n<l>prajñāvaśāt te vijayaṃ labhante prajñā yataḥ sā śubhahetubhūtā // SRKK_189 //</l>\n</lg>\n\n<lg>\n<l>tasmāt sarvaguṇārthasādhanakarī prajñaiva saṃvardhyatāṃ</l>\n<l>na prajñāvikalā vibhānti puruṣāḥ prātaḥ pradīpā iva /</l>\n<l>[matvaivaṃ svaparātmabhadracaraṇe saddharmasaṃsādhane</l>\n<l>jitvā kleśagaṇāñ chubhārthaniratāḥ krīḍantu dharmārthinaḥ //] 190 //</l>\n</lg>\n\n<p>// iti prajñākathā //</p>\n\n<lg>\n<l>svargāpavargaguṇaratnanidhānabhūtā etāḥ ṣaḍ eva bhuvi pāramitā narāṇām /</l>\n<l>jñātvā naraḥ svahitasādhanatatparaḥ san kuryān na kaḥ satatam āsu dṛḍhaṃ prayatnam // SRKK_191 //</l>\n</lg>\n\n<p>// iti pāramitāparikathā subhāṣitaratnakaraṇḍake samāptā //</p>\n\n<p>kṛtir ācāryaśūrasya //</p>\n\n  </body>\n\n"
}