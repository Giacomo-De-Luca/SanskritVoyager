{
  "title": "sa_bhāvamiśra-bhāvaprakāśa",
  "body": "<body xmlns='http://www.tei-c.org/ns/1.0'>\n\n<p>Bhāvamiśra: Bhāvaprakāśaḥ</p>\n\n<lg>\n<l>Bhāvaprakāśa, Vargaprakaraṇa, Harītakyādivarga</l>\n<l>dakṣaṃ prajāpatiṃ vastham aśvinau vākyam ūcatuḥ /</l>\n<l>kuto harītakī jātā tasyāstu kati jātayaḥ // 1</l>\n</lg>\n<lg>\n<l>rasāḥ kati samākhyātāḥ kati coparasāḥ smṛtāḥ /</l>\n<l>nāmāni kati coktāni kiṃvā tāsāṃ ca lakṣaṇam // 2</l>\n</lg>\n<lg>\n<l>ke ca varṇā guṇāḥ ke ca kā ca kutra prayujyate /</l>\n<l>kena dravyeṇa saṃyuktā kāṃś ca rogān vyapohati // 3</l>\n</lg>\n<lg>\n<l>praśnametadyathā pṛṣṭaṃ bhagavanvaktumarhasi /</l>\n<l>aśvinorvacanaṃ śrutvā dakṣo vacanamabravīt // 4</l>\n</lg>\n<lg>\n<l>papāta bindur medinyāṃ śakrasya pibato'mṛtam /</l>\n<l>tato divyātsamutpannā saptajātirharītakī // 5</l>\n</lg>\n<lg>\n<l>harītakyabhayā pathyā kāyasthā pūtanāmṛtā /</l>\n<l>haimavatyavyathā cāpi cetakī śreyasī śivā // 6</l>\n</lg>\n<l>vayaḥsthā vijayā cāpi jīvantī rohiṇīti ca // 7</l>\n<lg>\n<l>vijayā rohiṇī caiva pūtanā cāmṛtābhayā /</l>\n<l>jīvantī cetakī ceti pathyāyāḥ sapta jātayaḥ // 8</l>\n</lg>\n<lg>\n<l>vindhyādrau vijayā himācalabhavā syāccetakī pūtanā sindhau syādatha rohiṇī nigaditā jātā pratiṣṭhānake /</l>\n<l>campāyām amṛtābhayā ca janitā deśe surāṣṭrāhvaye jīvantīti harītakī nigaditā sapta prabhedā budhaiḥ // 9</l>\n</lg>\n<lg>\n<l>alābuvṛttā vijayā vṛttā sā rohiṇī smṛtā /</l>\n<l>pūtanāsthimatī sūkṣmā kathitā māṃsalāmṛtā // 10</l>\n</lg>\n<lg>\n<l>pañcarekhābhayā proktā jīvantī svarṇavarṇinī /</l>\n<l>trirekhā cetakī jñeyā saptānām iyamākṛtiḥ // 11</l>\n</lg>\n<lg>\n<l>vijayā sarvarogeṣu rohiṇī vraṇarohiṇī /</l>\n<l>pralepe pūtanā yojyā śodhanārthe 'mṛtā hitā // 12</l>\n</lg>\n<lg>\n<l>akṣiroge'bhayā śastā jīvantī sarvarogahṛt /</l>\n<l>cūrṇārthe cetakī śastā yathāyuktaṃ prayojayet // 13</l>\n</lg>\n<lg>\n<l>cetakī dvividhā proktā śvetā kṛṣṇā ca varṇataḥ /</l>\n<l>ṣaḍaṅgulāyatā śuklā kṛṣṇā tv ekāṅgulā smṛtā // 14</l>\n</lg>\n<lg>\n<l>kācidāsvādamātreṇa kācidgandhena bhedayet /</l>\n<l>kācitsparśena dṛṣṭyānyā caturdhā bhedayecchivā // 15</l>\n</lg>\n<lg>\n<l>cetakīpādapacchāyāmupasarpanti ye narāḥ /</l>\n<l>bhidyante tatkṣaṇādeva paśupakṣimṛgādayaḥ // 16</l>\n</lg>\n<lg>\n<l>cetakī tu dhṛtā haste yāvattiṣṭhati dehinaḥ /</l>\n<l>tāvad bhidyeta vegaistu prabhāvānnātra saṃśayaḥ // 17</l>\n</lg>\n<lg>\n<l>nṛpāṇāṃ sukumārāṇāṃ kṛśānāṃ bheṣajadviṣām /</l>\n<l>cetakī paramā śastā hitā sukhavirecanī // 18</l>\n</lg>\n<lg>\n<l>saptānām api jātīnāṃ pradhānā vijayā smṛtā /</l>\n<l>sukhaprayogā sulabhā sarvarogeṣu śasyate // 19</l>\n</lg>\n<lg>\n<l>harītakī pañcarasālavaṇā tuvarā param /</l>\n<l>rūkṣoṣṇā dīpanī medhyā svādupākā rasāyanī // 20</l>\n</lg>\n<lg>\n<l>cakṣuṣyā laghurāyuṣyā bṛṃhaṇī cānulominī /</l>\n<l>śvāsakāsapramehārśaḥkuṣṭhaśothodarakrimīn // 21</l>\n</lg>\n<lg>\n<l>vaisvaryagrahaṇīrogavibandhaviṣamajvarān /</l>\n<l>gulmādhmānatṛṣāchardihikkākaṇḍūhṛdāmayān // 22</l>\n</lg>\n<lg>\n<l>kāmalāṃ śūlamānāhaṃ plīhānaṃ ca yakṛttathā /</l>\n<l>aśmarīṃ mūtrakṛcchraṃ ca mūtrāghātaṃ ca nāśayet // 23</l>\n</lg>\n<lg>\n<l>svādutiktakaṣāyatvāt pittahṛt kaphahṛttu sā /</l>\n<l>kaṭutiktakaṣāyatvād amlatvādvātahṛcchivā // 24</l>\n</lg>\n<l>pittakṛt kaṭukāmlatvād vātakṛnna kathaṃ śivā // 25</l>\n<lg>\n<l>prabhāvād doṣahantṛtvaṃ siddhaṃ yattatprakāśyate /</l>\n<l>hetubhiḥ śiṣyabodhārthaṃ nāpūrvaṃ kriyate'dhunā // 26</l>\n</lg>\n<lg>\n<l>karmānyatvaṃ guṇaiḥ sāmyaṃ dṛṣṭamāśrayabhedataḥ /</l>\n<l>yatastato neti cintyaṃ dhātrīlakucayoryathā // 27</l>\n</lg>\n<lg>\n<l>pathyāyā majjani svāduḥ snāyvāmamlo vyavasthitaḥ /</l>\n<l>vṛnte tiktas tvaci kaṭur asthisthas tuvaro rasaḥ /</l>\n<l>snigdhā ghanā vṛttā gurvī kṣiptā ca yāmbhasi /</l>\n<l>nimajjetsā praśastā ca kathitātiguṇapradā // 28</l>\n</lg>\n<lg>\n<l>navādiguṇayuktatvaṃ tathaikatra dvikarṣatā /</l>\n<l>harītakyāḥ phale yatra dvayaṃ tacchreṣṭhamucyate // 29</l>\n</lg>\n<lg>\n<l>carvitā vardhayatyagniṃ peṣitā malaśodhinī /</l>\n<l>svinnā saṃgrāhiṇī pathyā bhṛṣṭā proktā tridoṣanut // 30</l>\n</lg>\n<lg>\n<l>unmīlinī buddhibalendriyāṇāṃ nirmūlinī pittakaphānilānām /</l>\n<l>visraṃsinī mūtraśakṛnmalānāṃ harītakī syātsaha bhojanena // 31</l>\n</lg>\n<lg>\n<l>annapānakṛtān doṣān vātapittakaphodbhavān /</l>\n<l>harītakī haratyāśu bhuktasyopari yojitā // 32</l>\n</lg>\n<lg>\n<l>lavaṇena kaphaṃ hanti pittaṃ hanti saśarkarā /</l>\n<l>ghṛtena vātajān rogān sarvarogān guḍānvitā // 33</l>\n</lg>\n<lg>\n<l>sindhūtthaśarkarāśuṇṭhīkaṇāmadhuguḍaiḥ kramāt /</l>\n<l>varṣādiṣvabhayā prāśyā rasāyanaguṇaiṣiṇā // 34</l>\n</lg>\n<lg>\n<l>adhvātikhinno balavarjitaś ca rūkṣaḥ kṛśo laṅghanakarśitaśca /</l>\n<l>pittādhiko garbhavatī ca nārī vimuktaraktastvabhayāṃ na khādet // 35</l>\n</lg>\n<lg>\n<l>vibhītakas triliṅgaḥ syādakṣaḥ karṣaphalastu saḥ /</l>\n<l>kalidrumo bhūtavāsastathā kaliyugālayaḥ // 36</l>\n</lg>\n<lg>\n<l>vibhītakaṃ svādupākaṃ kaṣāyaṃ kaphapittanut /</l>\n<l>uṣṇavīryaṃ himasparśaṃ bhedanaṃ kāsanāśanam // 37</l>\n</lg>\n<lg>\n<l>rūkṣaṃ netrahitaṃ keśyaṃ kṛmivaisvaryanāśanam /</l>\n<l>vibhītamajjā tṛṭchardikaphavātaharo laghuḥ /</l>\n<l>kaṣāyo madakṛccātha dhātrīmajjāpi tadguṇaḥ // 38</l>\n</lg>\n<l>triṣvāmalakamākhyātaṃ dhātrī tiṣyaphalāmṛtā // 39</l>\n<lg>\n<l>harītakīsamaṃ dhātrīphalaṃ kiṃtu viśeṣataḥ /</l>\n<l>raktapittapramehaghnaṃ paraṃ vṛṣyaṃ rasāyanam // 40</l>\n</lg>\n<lg>\n<l>hanti vātaṃ tadamlatvātpittaṃ mādhuryaśaityataḥ /</l>\n<l>kaphaṃ rūkṣakaṣāyatvātphalaṃ dhātryāstridoṣajit // 41</l>\n</lg>\n<lg>\n<l>yasya yasya phalasyeha vīryaṃ bhavati yādṛśam /</l>\n<l>tasya tasyaiva vīryeṇa majjānamapi nirdiśet // 42</l>\n</lg>\n<lg>\n<l>pathyāvibhītadhātrīṇāṃ phalaiḥ syāttriphalāsamaiḥ /</l>\n<l>phalatrikaṃ ca triphalā sā varā ca prakīrtitā // 43</l>\n</lg>\n<lg>\n<l>triphalā kaphapittaghnī mehakuṣṭhaharā sarā /</l>\n<l>cakṣuṣyā dīpanī rucyā viṣamajvaranāśinī // 44</l>\n</lg>\n<lg>\n<l>śuṇṭhī viśvā ca viśvaṃ ca nāgaraṃ viśvabheṣajam /</l>\n<l>ūṣaṇaṃ kaṭubhadraṃ ca śṛṅgaveraṃ mahauṣadham // 45</l>\n</lg>\n<lg>\n<l>śuṇṭhī rucyāmavātaghnī pācanī kaṭukā laghuḥ /</l>\n<l>snigdhoṣṇā madhurā pāke kaphavātavibandhanut // 46</l>\n</lg>\n<lg>\n<l>vṛṣyā svaryā vamiśvāsaśūlakāsahṛdāmayān /</l>\n<l>hanti ślīpadaśothārśaānāhodaramārutān // 47</l>\n</lg>\n<lg>\n<l>āgneyaguṇabhūyiṣṭhāt toyāṃśapariśoṣi yat /</l>\n<l>saṃgṛhṇāti malaṃ tattu grāhi śuṇṭhyādayo yathā // 48</l>\n</lg>\n<lg>\n<l>vibandhabhedinī yā tu sā kathaṃ grāhiṇī bhavet /</l>\n<l>śaktivibandhabhede syādyato na malapātane // 49</l>\n</lg>\n<lg>\n<l>ārdrakaṃ śṛṅgaveraṃ syātkaṭubhadraṃ tathārdrikā /</l>\n<l>ārdrikā bhedinī gurvī tīkṣṇoṣṇā dīpanī matā // 50</l>\n</lg>\n<lg>\n<l>kaṭukā madhurā pāke rūkṣā vātakaphāpahā /</l>\n<l>ye guṇāḥ kathitāḥ śuṇṭhyāste'pi santyārdrake'khilāḥ // 51</l>\n</lg>\n<lg>\n<l>bhojanāgre sadā pathyaṃ lavaṇārdrakabhakṣaṇam /</l>\n<l>agnisaṃdīpanaṃ rucyaṃ jihvākaṇṭhaviśodhanam // 52</l>\n</lg>\n<lg>\n<l>kuṣṭhaṣāṇḍvāmaye kṛcchre raktapitte vraṇe jvare /</l>\n<l>dāhe nidāghaśarador naiva pūjitam ārdrakam // 53</l>\n</lg>\n<lg>\n<l>pippalī māgadhī kṛṣṇā vaidehī capalā kaṇā /</l>\n<l>upakulyoṣaṇā śauṇḍī kolā syāt tīkṣṇataṇḍulā // 54</l>\n</lg>\n<lg>\n<l>pippalī dīpanī vṛṣyā svādupākā rasāyanī /</l>\n<l>anuṣṇā kaṭukā snigdhā vātaśleṣmaharī laghuḥ // 55</l>\n</lg>\n<lg>\n<l>pippalī recanī hanti śvāsakāsodarajvarān /</l>\n<l>kuṣṭhapramehagulmārśaḥplīhaśūlāmamārutān // 56</l>\n</lg>\n<lg>\n<l>ārdrā kaphapradā snigdhā śītalā madhurā guruḥ /</l>\n<l>pittapraśamanī sā tu śuṣkā pittaprakopiṇī // 57</l>\n</lg>\n<lg>\n<l>pippalī madhusaṃyuktā medaḥkaphavināśinī /</l>\n<l>śvāsakāsajvaraharā vṛṣyā medhyāgnivardhinī // 58</l>\n</lg>\n<lg>\n<l>jīrṇajvare'gnimāndye ca śasyate guḍapippalī /</l>\n<l>kāsājīrṇāruciśvāsahṛtpāṇḍukṛmiroganut /</l>\n<l>dviguṇaḥ pippalīcūrṇād guḍo'tra bhiṣajāṃ mataḥ // 59</l>\n</lg>\n<l>maricaṃ vellajaṃ kṛṣṇamūṣaṇaṃ dharmapattanam // 60</l>\n<lg>\n<l>maricaṃ kaṭukaṃ tīkṣṇaṃ dīpanaṃ kaphavātajit /</l>\n<l>uṣṇaṃ pittakaraṃ rūkṣaṃ śvāsaśūlakṛmīnharet // 61</l>\n</lg>\n<lg>\n<l>tadārdraṃ madhuraṃ pāke nātyuṣṇaṃ kaṭukaṃ guru /</l>\n<l>kiṃcit tīkṣṇaguṇaṃ śleṣmapraseki syād apittalam // 62</l>\n</lg>\n<lg>\n<l>viśvopakulyā maricaṃ trayaṃ trikaṭu kathyate /</l>\n<l>kaṭutrikaṃ tu trikaṭu tryūṣaṇaṃ vyoṣa ucyate // 63</l>\n</lg>\n<lg>\n<l>tryūṣaṇaṃ dīpanaṃ hanti śvāsakāsatvagāmayān /</l>\n<l>gulmamehakaphasthaulyamedaḥślīpadapīnasān // 64</l>\n</lg>\n<lg>\n<l>granthikaṃ pippalīmūlamūṣaṇaṃ caṭakāśiraḥ /</l>\n<l>dīpanaṃ pippalīmūlaṃ kaṭūṣṇaṃ pācanaṃ laghu // 65</l>\n</lg>\n<lg>\n<l>rūkṣaṃ pittakaraṃ bhedi kaphavātodarāpaham /</l>\n<l>ānāhaplīhagulmaghnaṃ kṛmiśvāsakṣayāpaham // 66</l>\n</lg>\n<lg>\n<l>tryūṣaṇaṃ sakaṇāmūlaṃ kathitaṃ caturūṣaṇam /</l>\n<l>vyoṣasyeva guṇāḥ proktā adhikāścaturūṣaṇe // 67</l>\n</lg>\n<lg>\n<l>bhaveccavyaṃ tu cavikā kathitā sā tathoṣaṇā /</l>\n<l>kaṇāmūlaguṇaṃ cavyaṃ viśeṣādgudajāpaham // 68</l>\n</lg>\n<lg>\n<l>cavikāyāḥ phalaṃ prājñaiḥ kathitā gajapippalī /</l>\n<l>kapivallī kolavallī śreyasī vaśiraśca sā // 69</l>\n</lg>\n<lg>\n<l>gajakṛṣṇā kaṭurvātaśleṣmahṛdvahnivardhinī /</l>\n<l>uṣṇā nihantyatīsāraṃ śvāsakaṇṭhāmayakrimīn // 70</l>\n</lg>\n<lg>\n<l>citrako 'nalanāmā ca pīṭho vyālas tathoṣaṇaḥ /</l>\n<l>citrakaḥ kaṭukaḥ pāke vahnikṛt pācano laghuḥ // 71</l>\n</lg>\n<lg>\n<l>rūkṣoṣṇo grahaṇīkuṣṭhaśothārśaḥkṛmikāsanut /</l>\n<l>vātaśleṣmaharo grāhī vātaghnaḥ śleṣmapittahṛt // 72</l>\n</lg>\n<lg>\n<l>pippalī pippalīmūlaṃ cavyacitrakanāgaraiḥ /</l>\n<l>pañcabhiḥ kolamātraṃ yatpañcakolaṃ taducyate // 73</l>\n</lg>\n<lg>\n<l>pañcakolaṃ rase pāke kaṭukaṃ rucikṛnmatam /</l>\n<l>tīkṣṇoṣṇaṃ pācanaṃ śreṣṭhaṃ dīpanaṃ kaphavātanut /</l>\n<l>gulmaplīhodarānāhaśūlaghnaṃ pittakopanam // 74</l>\n</lg>\n<lg>\n<l>pañcakolaṃ samaricaṃ ṣaḍūṣaṇamudāhṛtam /</l>\n<l>pañcakolaguṇaṃ tattu rūkṣamuṣṇaṃ viṣāpaham // 75</l>\n</lg>\n<l>yavānikogragandhā ca brahmadarbhājamodikā // 76</l>\n<lg>\n<l>saivoktā dīpyakā dīpyā tathā syād yavasāhvayā /</l>\n<l>yavānī pācanī rucyā tīkṣṇoṣṇā kaṭukā laghuḥ // 77</l>\n</lg>\n<lg>\n<l>dīpanī ca tathā tiktā pittalā śukraśūlahṛt /</l>\n<l>vātaśleṣmodarānāhagulmaplīhakṛmipraṇut // 78</l>\n</lg>\n<lg>\n<l>ajamodā kharāśvā ca māyūrī dīpyakas tathā /</l>\n<l>tathā brahmakuśā proktā kāravī locamastakā // 79</l>\n</lg>\n<lg>\n<l>ajamodā kaṭustīkṣṇā dīpanī kaphavātanut /</l>\n<l>uṣṇā vidāhinī hṛdyā vṛṣyā balakarī laghuḥ /</l>\n<l>netrāmayakṛmicchardihikkāvastirujo haret // 80</l>\n</lg>\n<lg>\n<l>pārasīkayavānī tu yavānīsadṛśī guṇaiḥ /</l>\n<l>viśeṣātpācanī rucyā grāhiṇī mādinī guruḥ // 81</l>\n</lg>\n<l>jīrako jaraṇo'jājī kaṇā syāddīrghajīrakaḥ // 82</l>\n<lg>\n<l>kṛṣṇajīraḥ sugandhaśca tathaivodgāraśodhanaḥ /</l>\n<l>kālājājī tu suṣavī kālikā copakālikā // 83</l>\n</lg>\n<lg>\n<l>pṛthvīkā kāravī pṛthvī pṛthukṛṣṇopakuñcikā /</l>\n<l>upakuñcī ca kuñcī ca bṛhajjīraka ityapi // 84</l>\n</lg>\n<lg>\n<l>jīrakatritayaṃ rūkṣaṃ kaṭūṣṇaṃ dīpanaṃ laghu /</l>\n<l>saṃgrāhi pittalaṃ medhyaṃ garbhāśayaviśuddhikṛt // 85</l>\n</lg>\n<lg>\n<l>jvaraghnaṃ pāvanaṃ vṛṣyaṃ balyaṃ rucyaṃ kaphāpaham /</l>\n<l>cakṣuṣyaṃ pavanādhmānagulmacchardyatisārahṛt // 86</l>\n</lg>\n<lg>\n<l>dhānyakaṃ dhānakaṃ dhānyaṃ dhānā dhāneyakaṃ tathā /</l>\n<l>kunaṭī dhenukā chattrā kustumburu vitunnakam // 87</l>\n</lg>\n<lg>\n<l>dhānyakaṃ tuvaraṃ snigdhamavṛṣyaṃ mūtralaṃ laghu /</l>\n<l>tiktaṃ kaṭūṣṇavīryaṃ ca dīpanaṃ pācanaṃ smṛtam // 88</l>\n</lg>\n<lg>\n<l>jvaraghnaṃ rocakaṃ grāhi svādupāki tridoṣanut /</l>\n<l>tṛṣṇādāhavamiśvāsakāsakārśyakrimipraṇut /</l>\n<l>ārdraṃ tu tadguṇaṃ svādu viśeṣātpittanāśanam // 89</l>\n</lg>\n<lg>\n<l>śatapuṣpā śatāhvā ca madhurā kāravī misiḥ /</l>\n<l>atilambī sitacchattrā saṃhitachattrikāpi ca // 90</l>\n</lg>\n<lg>\n<l>chattrā śāleyaśālīnau miśreyā madhurā misiḥ /</l>\n<l>śatapuṣpā laghustīkṣṇā pittakṛddīpanī kaṭuḥ // 91</l>\n</lg>\n<lg>\n<l>uṣṇā jvarānilaśleṣmavraṇaśūlākṣirogahṛt /</l>\n<l>miśreyā tadguṇā proktā viśeṣād yoniśūlanut // 92</l>\n</lg>\n<lg>\n<l>agnimāndyaharī hṛdyā baddhaviṭkṛmiśukrahṛt /</l>\n<l>rūkṣoṣṇā pācanī kāsavamiśleṣmānilān haret // 93</l>\n</lg>\n<lg>\n<l>methikā methinī methī dīpanī bahupattrikā /</l>\n<l>bodhinī bahubījā ca jyotirgandhaphalā tathā // 94</l>\n</lg>\n<lg>\n<l>vallarī cakrikā manthā miśrapuṣpā ca kairavī /</l>\n<l>kuñcikā bahuparṇī ca pītabījā municchadā // 95</l>\n</lg>\n<lg>\n<l>methikā vātaśamanī śleṣmaghnī jvaranāśinī /</l>\n<l>tataḥ svalpaguṇā vanyā vājināṃ sā tu pūjitā // 96</l>\n</lg>\n<lg>\n<l>candrikā carmahantrī ca paśumehanakārikā /</l>\n<l>nandinī kāravī bhadrā vāsapuṣpā suvāsarā // 97</l>\n</lg>\n<lg>\n<l>candraśūraṃ hitaṃ hikkāvātaśleṣmātisāriṇām /</l>\n<l>asṛgvātagadadveṣi balapuṣṭivivardhanam // 98</l>\n</lg>\n<lg>\n<l>methikā candraśūraś ca kālājājī yavānikā /</l>\n<l>etaccatuṣṭayaṃ yuktaṃ caturbījam iti smṛtam // 99</l>\n</lg>\n<lg>\n<l>taccūrṇaṃ bhakṣitaṃ nityaṃ nihanti pavanāmayam /</l>\n<l>ajīrṇaṃ śūlamādhmānaṃ pārśvaśūlaṃ kaṭivyathām // 100</l>\n</lg>\n<l>sahasravedhi jatukaṃ vāhlīkaṃ hiṅgu rāmaṭham // 101</l>\n<lg>\n<l>hiṅgūṣṇaṃ pācanaṃ rucyaṃ tīkṣṇaṃ vātabalāsanut /</l>\n<l>śūlagulmodarānāhakṛmighnaṃ pittavardhanam // 102</l>\n</lg>\n<lg>\n<l>vacogragandhā ṣaḍgranthā golomī śataparvikā /</l>\n<l>kṣudrapattrī ca maṅgalyā jaṭilogrā ca lomaśā // 103</l>\n</lg>\n<lg>\n<l>vacogragandhā kaṭukā tiktoṣṇā vāntivahnikṛt /</l>\n<l>vibandhādhmānaśūlaghnī śakṛnmūtraviśodhinī /</l>\n<l>apasmārakaphonmādabhūtajantvanilān haret // 104</l>\n</lg>\n<lg>\n<l>pārasīkavacā śuklā proktā haimavatīti sā /</l>\n<l>haimavatyuditā tadvadvātaṃ hanti viśeṣataḥ // 105</l>\n</lg>\n<lg>\n<l>sugandhāpyugragandhā ca viśeṣātkaphakāsanut /</l>\n<l>susvaratvakarī rucyā hṛtkaṇṭhamukhaśodhinī // 106</l>\n</lg>\n<l>sthūlagranthiḥ sugandhā syāttato hīnaguṇā smṛtā // 107</l>\n<lg>\n<l>dvīpāntaravacā kiṃcit tiktoṣṇā vahnidīptikṛt /</l>\n<l>vibandhādhmānaśūlaghnī śakṛnmūtraviśodhinī // 108</l>\n</lg>\n<lg>\n<l>vātavyādhīnapasmāramunmādaṃ tanuvedanām /</l>\n<l>vyapohati viśeṣeṇa phiraṅgāmayanāśinī // 109</l>\n</lg>\n<lg>\n<l>havuṣā vapuṣā visrā parāśvatthaphalā matā /</l>\n<l>matsyagandhā plīhahantrī viṣaghnī dhvāṅkṣanāśinī // 110</l>\n</lg>\n<lg>\n<l>havuṣā dīpanī tiktā mṛdūṣṇā tuvarā guruḥ /</l>\n<l>pittodarasamīrārśograhaṇīgulmaśūlahṛt /</l>\n<l>parāpyetadguṇā proktā rūpabhedo dvayor api // 111</l>\n</lg>\n<lg>\n<l>puṃsi klībe viḍaṅgaḥ syātkṛmighno jantunāśanaḥ /</l>\n<l>taṇḍulāśca tathā vellam amoghā citrataṇḍulā // 112</l>\n</lg>\n<lg>\n<l>viḍaṅgaṃ kaṭu tīkṣṇoṣṇaṃ rūkṣaṃ vahnikaraṃ laghu /</l>\n<l>śūlādhmānodaraśleṣmakṛmivātavibandhanut // 113</l>\n</lg>\n<l>tumburuḥ saurabhaḥ sauro vanajaḥ sānujo 'ndhakaḥ // 114</l>\n<lg>\n<l>tumburu prathitaṃ tiktaṃ kaṭupāke'pi tatkaṭu /</l>\n<l>rūkṣoṣṇaṃ dīpanaṃ tīkṣṇaṃ rucyaṃ laghu vidāhi ca // 115</l>\n</lg>\n<lg>\n<l>vātaśleṣmākṣikarṇauṣṭhaśirāruggurutākṛmīn /</l>\n<l>kuṣṭhaśūlāruciśvāsaplīhakṛcchrāṇi nāśayet // 116</l>\n</lg>\n<lg>\n<l>syādvaṃśarocanā vāṃśī tugākṣīrī tugā śubhā /</l>\n<l>tvakkṣīrī vaṃśajā śubhrā vaṃśakṣīrī ca vaiṇavī // 117</l>\n</lg>\n<lg>\n<l>vaṃśajā bṛṃhaṇī vṛṣyā balyā svādvī ca śītalā /</l>\n<l>tṛṣṇākāsajvaraśvāsakṣayapittāsrakāmalāḥ /</l>\n<l>haretkuṣṭhaṃ vraṇaṃ pāṇḍuṃ kaṣāyā vātakṛcchrajit // 118</l>\n</lg>\n<l>samudraphenaḥ phenaśca ḍiṇḍīro 'bdhikaphas tathā // 119</l>\n<lg>\n<l>samudraphenaścakṣuṣyo lekhanaḥ śītalaśca saḥ /</l>\n<l>kaṣāyo viṣapittaghnaḥ karṇarukkaphahṛt saraḥ // 120</l>\n</lg>\n<lg>\n<l>jīvakarṣabhakau mede kākolyau ṛddhivṛddhike /</l>\n<l>aṣṭavargo 'ṣṭabhir dravyaiḥ kathitaścarakādibhiḥ // 121</l>\n</lg>\n<lg>\n<l>aṣṭavargo himaḥ svādur bṛṃhaṇaḥ śukralo guruḥ /</l>\n<l>bhagnasaṃdhānakṛt kāmabalāsabalavardhanaḥ /</l>\n<l>vātapittāsratṛḍdāhajvaramehakṣayapraṇut // 122</l>\n</lg>\n<lg>\n<l>jīvakarṣabhakau jñeyau himādriśikharodbhavau /</l>\n<l>rasonakandavatkandau niḥsārau sūkṣmapattrakau // 123</l>\n</lg>\n<lg>\n<l>jīvakaḥ kūrcakākāra ṛṣabho vṛṣaśṛṅgavat /</l>\n<l>jīvako madhuraḥ śṛṅgo hrasvāṅgaḥ kūrcaśīrṣakaḥ // 124</l>\n</lg>\n<lg>\n<l>ṛṣabho vṛṣabho dhīro viṣāṇī drākṣa ityapi /</l>\n<l>jīvakarṣabhakau balyau śītau śukrakaphapradau // 125</l>\n</lg>\n<l>madhurau pittadāhāsrakārśyavātakṣayāpahau // 126</l>\n<lg>\n<l>mahāmedābhidhaḥ kando moraṅgādau prajāyate /</l>\n<l>mahāmedā khanīmedā syād ityuktaṃ munīśvaraiḥ // 127</l>\n</lg>\n<lg>\n<l>śuklārdrakanibhaḥ kando latājātaḥ supāṇḍuraḥ /</l>\n<l>mahāmedābhidho jñeyo medālakṣaṇamucyate // 128</l>\n</lg>\n<lg>\n<l>śuklakando nakhacchedyo medodhātumiva sravet /</l>\n<l>yaḥ sa medeti vijñeyo jijñāsātatparairjanaiḥ // 129</l>\n</lg>\n<lg>\n<l>śalyaparṇī maṇicchidrā medā medobhavādhvarā /</l>\n<l>mahāmedā vasucchidrā tridantī devatāmaṇiḥ // 130</l>\n</lg>\n<lg>\n<l>medāyugaṃ guru svādu vṛṣyaṃ stanyakaphāvaham /</l>\n<l>bṛṃhaṇaṃ śītalaṃ pittaraktavātajvarapraṇut // 131</l>\n</lg>\n<l>jāyate kṣīrakākolī mahāmedodbhavasthale // 132</l>\n<lg>\n<l>yatra syāt kṣīrakākolī kākolī atra jāyate /</l>\n<l>pīvarīsadṛśaḥ kandaḥ sakṣīraḥ priyagandhavān // 133</l>\n</lg>\n<lg>\n<l>sa proktaḥ kṣīrakākolī kākolīliṅgamucyate /</l>\n<l>yathā syāt kṣīrakākolī kākolyapi tathā bhavet // 134</l>\n</lg>\n<lg>\n<l>eṣā kiṃcid bhavet kṛṣṇā bhedo 'yam ubhayor api /</l>\n<l>kākolī vāyasolī ca vīrā kāyasthikā tathā // 135</l>\n</lg>\n<lg>\n<l>sā śuklā kṣīrakākolī vayaḥsthā kṣīravallikā /</l>\n<l>kathitā kṣīriṇī dhīrā kṣīraśuklā payasvinī // 136</l>\n</lg>\n<lg>\n<l>kākolīyugalaṃ śītaṃ śukralaṃ madhuraṃ guru /</l>\n<l>bṛṃhaṇaṃ vātadāhāsrapittaśoṣajvarāpaham // 137</l>\n</lg>\n<lg>\n<l>ṛddhirvṛddhiśca kandau dvau bhavataḥ kośale 'cale /</l>\n<l>śvetalomānvitaḥ kando latājātaḥ sarandhrakaḥ // 138</l>\n</lg>\n<lg>\n<l>sa eva ṛddhirvṛddhiśca bhedam apyetayor bruve /</l>\n<l>tūlagranthisamā ṛddhir vāmāvartaphalā ca sā // 139</l>\n</lg>\n<lg>\n<l>vṛddhistu dakṣiṇāvartaphalā proktā maharṣibhiḥ /</l>\n<l>ṛddhir yogyaṃ siddhilakṣmyau vṛddher apyāhvayā ime // 140</l>\n</lg>\n<lg>\n<l>ṛddhir balyā tridoṣaghnī śukralā madhurā guruḥ /</l>\n<l>prāṇaiśvaryakarī mūrchāraktapittavināśinī // 141</l>\n</lg>\n<lg>\n<l>vṛddhir garbhapradā śītā bṛṃhaṇī madhurā smṛtā /</l>\n<l>vṛṣyā pittāsraśamanī kṣatakāsakṣayāpahā // 142</l>\n</lg>\n<lg>\n<l>rājñāmapyaṣṭavargastu yato'yam atidurlabhaḥ /</l>\n<l>tasmādasya pratinidhiṃ gṛhṇīyāttadguṇaṃ bhiṣak /</l>\n<l>mukhyasadṛśaḥ pratinidhiḥ // 143</l>\n</lg>\n<p>medājīvakakākolyṛddhidvaṃdve 'pi cāsati /\nvarīvidāryaśvagandhāvārāhīś ca kramātkṣipet /\n<lg>\n<l>medāmahāmedāsthāne śatāvarīmūlam /</l>\n<l>jīvakarṣabhakasthāne vidārīmūlam /</l>\n<l>kākolīkṣīrakākolīsthāne aśvagandhāmūlam /</l>\n<l>ṛddhivṛddhisthāne vārāhīkandaṃ guṇaistattulyaṃ kṣipet // 144</l>\n</lg>\n<lg>\n<l>yaṣṭīmadhu tathā yaṣṭīmadhukaṃ klītakaṃ tathā /</l>\n<l>anyat klītanakaṃ tattu bhavettoye madhūlikā // 145</l>\n</lg>\n<lg>\n<l>yaṣṭī himā guruḥ svādvī cakṣuṣyā balavarṇakṛt /</l>\n<l>susnigdhā śukralā keśyā svaryā pittānilāsrajit /</l>\n<l>vraṇaśothaviṣaccharditṛṣṇāglānikṣayāpahā // 146</l>\n</lg>\n<lg>\n<l>kāmpillaḥ karkaśaś candro raktāṅgo rocano 'pi ca /</l>\n<l>kāmpillaḥ kaphapittāsrakṛmigulmodaravraṇān /</l>\n<l>hanti recī kaṭūṣṇaśca mehānāhaviṣāśmanut // 147</l>\n</lg>\n<lg>\n<l>āragvadho rājavṛkṣaḥ śamyākaścaturaṅgulaḥ /</l>\n<l>ārevato vyādhighātaḥ kṛtamālaḥ suvarṇakaḥ // 148</l>\n</lg>\n<lg>\n<l>karṇikāro dīrghaphalaḥ svarṇāṅgaḥ svarṇabhūṣaṇaḥ /</l>\n<l>āragvadho guruḥ svāduḥ śītalaḥ sraṃsanottamaḥ // 149</l>\n</lg>\n<lg>\n<l>jvarahṛdrogapittāsravātodāvartaśūlanut /</l>\n<l>tatphalaṃ sraṃsanaṃ rucyaṃ kuṣṭhapittakaphāpaham // 150</l>\n</lg>\n<l>jvare tu satataṃ pathyaṃ koṣṭhaśuddhikaraṃ param // 151</l>\n<lg>\n<l>kaṭvī tu kaṭukā tiktā kṛṣṇabhedā kaṭaṃbharā /</l>\n<l>aśokā matsyaśakalā cakrāṅgī śakulādanī // 152</l>\n</lg>\n<lg>\n<l>matsyapittā kāṇḍaruhā rohiṇī kaṭurohiṇī /</l>\n<l>kaṭvī tu kaṭukā pāke tiktā rūkṣā himā laghuḥ // 153</l>\n</lg>\n<lg>\n<l>bhedinī dīpanī hṛdyā kaphapittajvarāpahā /</l>\n<l>pramehaśvāsakāsāsradāhakuṣṭhakrimipraṇut // 154</l>\n</lg>\n<l>kirātatiktaḥ kairātaḥ kaṭutiktaḥ kirātakaḥ // 155</l>\n<lg>\n<l>kāṇḍatikto 'nāryatikto bhūnimbo rāmasenakaḥ /</l>\n<l>kirātako'nyo naipālaḥ so 'rdhatikto jvarāntakaḥ // 156</l>\n</lg>\n<lg>\n<l>kirātaḥ sārako rūkṣaḥ śītalas tiktako laghuḥ /</l>\n<l>saṃnipātajvaraśvāsakaphapittāsradāhanut /</l>\n<l>kāsaśothatṛṣākuṣṭhajvaravraṇakṛmipraṇut // 157</l>\n</lg>\n<lg>\n<l>uktaṃ kuṭajabījaṃ tu yavamindrayavaṃ tathā /</l>\n<l>kaliṅgaṃ cāpi kāliṅgaṃ tathā bhadrayavā api // 158</l>\n</lg>\n<lg>\n<l>kvacidindrasya nāmaiva bhavettadabhidhāyakam /</l>\n<l>phalānīndrayavās tasya tathā bhadrayavā api // 159</l>\n</lg>\n<l>indrayavaṃ tridoṣaghnaṃ saṃgrāhi kaṭu śītalam // 160</l>\n<lg>\n<l>jvarātīsāraraktārśovamivīsarpakuṣṭhanut /</l>\n<l>dīpanaṃ gudakīlāsravātāsraśleṣmaśūlajit // 161</l>\n</lg>\n<lg>\n<l>madanaśchardanaḥ piṇḍo naṭaḥ piṇḍītakastathā /</l>\n<l>karahāṭo maruvakaḥ śalyako viṣapuṣpakaḥ // 162</l>\n</lg>\n<lg>\n<l>madano madhurastikto vīryoṣṇo lekhano laghuḥ /</l>\n<l>vāntikṛdvidradhiharaḥ pratiśyāyavraṇāntakaḥ /</l>\n<l>rūkṣaḥ kuṣṭhakaphānāhaśothagulmavraṇāpahaḥ // 163</l>\n</lg>\n<lg>\n<l>rāsnā yuktarasā rasyā suvahā rasanā rasā /</l>\n<l>elāparṇī ca surasā sugandhā śreyasī tathā // 164</l>\n</lg>\n<l>rāsnāmapācinī tiktā gurūṣṇā kaphavātajit // 165</l>\n<lg>\n<l>śothaśvāsasamīrāsravātaśūlodarāpahā /</l>\n<l>kāsajvaraviṣāśītivātikāmayasidhmahṛt // 166</l>\n</lg>\n<lg>\n<l>nākulī surasā nāgasugandhā gandhanākulī /</l>\n<l>nakuleṣṭā bhujaṃgākṣī sarpāṅgī viṣanāśinī // 167</l>\n</lg>\n<lg>\n<l>nākulī tuvarā tiktā kaṭukoṣṇā vināśayet /</l>\n<l>bhogilūtāvṛścikākhuviṣajvarakṛmivraṇān // 168</l>\n</lg>\n<lg>\n<l>mācikā prasthikāmbaṣṭhā tathā cāmbālikāmbikā /</l>\n<l>mayūravidalā keśī sahasrā bālamūlikā // 169</l>\n</lg>\n<lg>\n<l>mācikāmlā rase pāke kaṣāyā śītalā laghuḥ /</l>\n<l>pakvātisārapittāsrakaphakaṇṭhāmayāpahā // 170</l>\n</lg>\n<lg>\n<l>tejasvinī tejavatī tejohvā tejanī tathā /</l>\n<l>tejasvinī kaphaśvāsakāsāsyāmayavātahṛt /</l>\n<l>pācanyuṣṇā kaṭustiktā rucivahnipradīpinī // 171</l>\n</lg>\n<lg>\n<l>jyotiṣmatī syātkaṭabhī jyotiṣkā kaṅgunīti ca /</l>\n<l>pārāvatapadī piṇyā latā proktā kakundanī // 172</l>\n</lg>\n<lg>\n<l>jyotiṣmatī kaṭus tiktā sarā kaphasamīrajit /</l>\n<l>atyuṣṇā vāmanī tīkṣṇā vahnibuddhismṛtipradā // 173</l>\n</lg>\n<l>kuṣṭhaṃ rogāhvayaṃ vāpyaṃ pāribhavyaṃ tathotpalam // 174</l>\n<lg>\n<l>kuṣṭhamuṣṇaṃ kaṭu svādu śukralaṃ tiktakaṃ laghu /</l>\n<l>hanti vātāsravīsarpakāsakuṣṭhamarutkaphān // 175</l>\n</lg>\n<lg>\n<l>uktaṃ puṣkaramūlaṃ tu pauṣkaraṃ puṣkaraṃ ca tat /</l>\n<l>padmapattraṃ ca kāśmīraṃ kuṣṭhabhedamimaṃ jaguḥ // 176</l>\n</lg>\n<lg>\n<l>pauṣkaraṃ kaṭukaṃ tiktam uṣṇaṃ vātakaphajvarān /</l>\n<l>hanti śothāruciśvāsān viśeṣāt pārśvaśūlanut // 177</l>\n</lg>\n<lg>\n<l>kaṭuparṇī haimavatī hemakṣīrī himāvatī /</l>\n<l>hemāhvā pītadugdhā ca tanmūlaṃ cokamucyate // 178</l>\n</lg>\n<lg>\n<l>hemāhvā recanī tiktā bhedinyutkleśakāriṇī /</l>\n<l>kṛmikaṇḍūviṣānāhakaphapittāsrakuṣṭhanut // 179</l>\n</lg>\n<lg>\n<l>śṛṅgī karkaṭaśṛṅgī ca syātkulīraviṣāṇikā /</l>\n<l>ajaśṛṅgī tu cakrā ca karkaṭākhyā ca kīrtitā // 180</l>\n</lg>\n<lg>\n<l>śṛṅgī kaṣāyā tiktoṣṇā kaphavātakṣayajvarān /</l>\n<l>śvāsordhvavātatṛṭkāsahikkārucivamīnharet // 181</l>\n</lg>\n<lg>\n<l>kaṭphalaḥ somavalkaś ca kaiṭaryaḥ kumbhikāpi ca /</l>\n<l>śrīparṇikā kumudikā bhadrā bhadravatīti ca // 182</l>\n</lg>\n<lg>\n<l>kaṭphalastuvarastiktaḥ kaṭurvātakaphajvarān /</l>\n<l>hanti śvāsapramehārśaḥkāsakaṇṭhāmayārucīḥ // 183</l>\n</lg>\n<lg>\n<l>bhārgī bhṛgubhavā padmā phañjī brāhmaṇayaṣṭikā /</l>\n<l>brāhmaṇyaṅgāravallī ca kharaśākaśca hañjikā // 184</l>\n</lg>\n<lg>\n<l>bhārgī rūkṣā kaṭustiktā rucyoṣṇā pācanī laghuḥ /</l>\n<l>dīpanī tuvarā gulmaraktanunnāśayed dhruvam /</l>\n<l>śothakāsakaphaśvāsapīnasajvaramārutān // 185</l>\n</lg>\n<lg>\n<l>pāṣāṇabhedako'śmaghno giribhidbhinnayojinī /</l>\n<l>aśmabhedo himas tiktaḥ kaṣāyo vastiśodhanaḥ // 186</l>\n</lg>\n<lg>\n<l>bhedano hanti doṣārśogulmakṛcchrāśmahṛdrujaḥ /</l>\n<l>yonirogānpramehāṃśca plīhaśūlavraṇāni ca // 187</l>\n</lg>\n<lg>\n<l>dhātakī dhātupuṣpī ca tāmrapuṣpī ca kuñjarā /</l>\n<l>subhikṣā bahupuṣpī ca vahnijvālā ca sā smṛtā // 188</l>\n</lg>\n<lg>\n<l>dhātakī kaṭukā śītā mṛdukṛttuvarā laghuḥ /</l>\n<l>tṛṣṇātīsārapittāsraviṣakrimivisarpajit // 189</l>\n</lg>\n<l>mañjiṣṭhā vikasā jiṅgī samaṅgā kālameṣikā // 190</l>\n<lg>\n<l>maṇḍūkaparṇī bhaṇḍīrī bhaṇḍī yojanavallyapi /</l>\n<l>rasāyanyaruṇā kālā raktāṅgī raktayaṣṭikā // 191</l>\n</lg>\n<lg>\n<l>bhaṇḍītakī ca gambhīrī mañjūṣā vastrarañjinī /</l>\n<l>mañjiṣṭhā madhurā tiktā kaṣāyā svaravarṇakṛt // 192</l>\n</lg>\n<lg>\n<l>gururuṣṇā viṣaśleṣmaśothayonyakṣikarṇaruk /</l>\n<l>raktātīsārakuṣṭhāsravisarpavraṇamehanut // 193</l>\n</lg>\n<lg>\n<l>syāt kusumbhaṃ vahniśikhaṃ vastrarañjakamityapi /</l>\n<l>kusumbhaṃ vātalaṃ kṛcchraraktapittakaphāpaham // 194</l>\n</lg>\n<lg>\n<l>lākṣā palaṃkaṣālakto yāvo vṛkṣāmayo jatuḥ /</l>\n<l>lākṣā varṇyā himā balyā snigdhā ca tuvarā laghuḥ // 195</l>\n</lg>\n<lg>\n<l>anuṣṇā kaphapittāsrahikkākāsajvarapraṇut /</l>\n<l>vraṇoraḥkṣatavīsarpakṛmikuṣṭhagadāpahā // 196</l>\n</lg>\n<l>alaktako guṇais tadvad viśeṣād vyaṅganāśanaḥ // 197</l>\n<lg>\n<l>haridrā kāñcanī pītā niśākhyā varavarṇinī /</l>\n<l>kṛmighnī haladī yoṣitpriyā haṭṭavilāsinī // 198</l>\n</lg>\n<lg>\n<l>haridrā kaṭukā tiktā rūkṣoṣṇā kaphapittanut /</l>\n<l>varṇyā tvagdoṣamehāsraśothapāṇḍuvraṇāpahā // 199</l>\n</lg>\n<lg>\n<l>dārvībhedāmragandhā ca surabhīdāru dāru ca /</l>\n<l>karpūrā padmapattrā syāt surīmat suratārakā // 200</l>\n</lg>\n<lg>\n<l>āmragandhir haridrā yā sā śītā vātalā matā /</l>\n<l>pittahṛnmadhurā tiktā sarvakaṇḍūvināśinī // 201</l>\n</lg>\n<l>araṇyahaladīkandaḥ kuṣṭhavātāsranāśanaḥ // 202</l>\n<lg>\n<l>dārvī dāruharidrā ca parjanyā parjanīti ca /</l>\n<l>kaṭaṃkaṭerī pītā ca bhavetsaiva pacampacā /</l>\n<l>saiva kālīyakaḥ proktastathā kāleyako'pi ca // 203</l>\n</lg>\n<lg>\n<l>pītadruśca haridraśca pītadāru ca pītakam /</l>\n<l>dārvī niśāguṇā kiṃtu netrakarṇāsyaroganut // 204</l>\n</lg>\n<lg>\n<l>dārvīkvāthasamaṃ kṣīraṃ pādaṃ paktvā yadā ghanam /</l>\n<l>tadā rasāñjanākhyaṃ tannetrayoḥ paramaṃ hitam // 205</l>\n</lg>\n<lg>\n<l>rasāñjanaṃ tārkṣyaśailaṃ rasagarbhaṃ ca tārkṣyajam /</l>\n<l>rasāñjanaṃ kaṭu śleṣmaviṣanetravikāranut // 206</l>\n</lg>\n<l>uṣṇaṃ rasāyanaṃ tiktaṃ chedanaṃ vraṇadoṣahṛt // 207</l>\n<lg>\n<l>avalgujo vākucī syāt somarājī suparṇikā /</l>\n<l>śaśilekhā kṛṣṇaphalā somā pūtiphalīti ca // 208</l>\n</lg>\n<lg>\n<l>somavallī kālameṣī kuṣṭhaghnī ca prakīrtitā /</l>\n<l>vākucī madhurā tiktā kaṭupākā rasāyanī // 209</l>\n</lg>\n<lg>\n<l>viṣṭambhahṛddhimā rucyā sarā śleṣmāsrapittanut /</l>\n<l>rūkṣā hṛdyā śvāsakuṣṭhamehajvarakṛmipraṇut // 210</l>\n</lg>\n<lg>\n<l>tatphalaṃ pittalaṃ kuṣṭhakaphānilaharaṃ kaṭu /</l>\n<l>keśyaṃ tvacyaṃ kṛmiśvāsakāsaśothāmapāṇḍunut // 211</l>\n</lg>\n<lg>\n<l>cakramardaḥ prapunnāṭī dadrughno meṣalocanaḥ /</l>\n<l>padmāṭaḥ syādeḍagajaścakrī puṃnāṭa ityapi // 212</l>\n</lg>\n<lg>\n<l>cakramardo laghuḥ svādū rūkṣaḥ pittānilāpahaḥ /</l>\n<l>hṛdyo himaḥ kaphaśvāsakuṣṭhadadrukrimīn haret // 213</l>\n</lg>\n<lg>\n<l>hantyuṣṇaṃ tatphalaṃ kuṣṭhakaṇḍūdadruviṣānilān /</l>\n<l>gulmakāsakṛmiśvāsanāśanaṃ kaṭukaṃ smṛtam // 214</l>\n</lg>\n<lg>\n<l>viṣā tv ativiṣā viśvā śṛṅgī prativiṣāruṇā /</l>\n<l>śuklakandā copaviṣā bhaṅgurā ghuṇavallabhā // 215</l>\n</lg>\n<lg>\n<l>viṣā soṣṇā kaṭustiktā pācanī dīpanī haret /</l>\n<l>kaphapittātisārāmaviṣakāsavamikrimīn // 216</l>\n</lg>\n<l>lodhras tilvas tirīṭaśca śāvaro gālavastathā // 217</l>\n<lg>\n<l>dvitīyaḥ paṭṭikālodhraḥ kramukaḥ sthūlavalkalaḥ /</l>\n<l>jīrṇapattro bṛhatpattraḥ paṭṭī lākṣāprasādanaḥ // 218</l>\n</lg>\n<lg>\n<l>lodhro grāhī laghuḥ śītaścakṣuṣyaḥ kaphapittanut /</l>\n<l>kaṣāyo raktapittāsṛgjvarātīsāraśothahṛt // 219</l>\n</lg>\n<lg>\n<l>laśunastu rasonaḥ syādugragandho mahauṣadham /</l>\n<l>ariṣṭo mlecchakandaśca yavaneṣṭo rasonakaḥ // 220</l>\n</lg>\n<lg>\n<l>yadāmṛtaṃ vainateyo jahāra surasattamāt /</l>\n<l>tadā tato'patad binduḥ sa rasono'bhavadbhuvi // 221</l>\n</lg>\n<lg>\n<l>pañcabhiś ca rasair yukto rasenāmlena varjitaḥ /</l>\n<l>tasmādrasona ityukto dravyāṇāṃ guṇavedibhiḥ // 222</l>\n</lg>\n<lg>\n<l>kaścāpi mūleṣu tiktaḥ pattreṣu saṃsthitaḥ /</l>\n<l>nāle kaṣāya uddiṣṭo nālāgre lavaṇaḥ smṛtaḥ /</l>\n<l>bīje tu madhuraḥ prokto rasas tadguṇavedibhiḥ // 223</l>\n</lg>\n<lg>\n<l>rasono bṛṃhaṇo vṛṣyaḥ snigdhoṣṇaḥ pācanaḥ saraḥ /</l>\n<l>rase pāke ca kaṭukastīkṣṇo madhurako mataḥ // 224</l>\n</lg>\n<lg>\n<l>bhagnasaṃdhānakṛt kaṇṭhyo guruḥ pittāsravṛddhidaḥ /</l>\n<l>balavarṇakaro medhāhito netryo rasāyanaḥ // 225</l>\n</lg>\n<lg>\n<l>hṛdrogajīrṇajvarakukṣiśūlavibandhagulmārucikāsaśophān /</l>\n<l>durnāmakuṣṭhānalasādajantusamīraṇaśvāsakaphāṃśca hanti // 226</l>\n</lg>\n<lg>\n<l>madyaṃ māṃsaṃ tathāmlaṃ ca hitaṃ laśunasevinām /</l>\n<l>vyāyāmamātapaṃ roṣam atinīraṃ payo guḍam /</l>\n<l>rasonamaśnanpuruṣastyajedetānnirantaram // 227</l>\n</lg>\n<lg>\n<l>palāṇḍur yavaneṣṭaśca durgandho mukhadūṣakaḥ /</l>\n<l>palāṇḍustu budhairjñeyo rasonasadṛśo guṇaiḥ // 228</l>\n</lg>\n<lg>\n<l>svāduḥ pāke rase'nuṣṇaḥ kaphakṛnnātipittalaḥ /</l>\n<l>harate kevalaṃ vātaṃ balavīryakaro guruḥ // 229</l>\n</lg>\n<lg>\n<l>bhallātakaṃ triṣu proktam aruṣko 'ruṣkaro 'gnikaḥ /</l>\n<l>tathaivāgnimukhī bhallī vīravṛkṣaśca śophakṛt // 230</l>\n</lg>\n<lg>\n<l>bhallātakaphalaṃ pakvaṃ svādupākarasaṃ laghu /</l>\n<l>kaṣāyaṃ pācanaṃ snigdhaṃ tīkṣṇoṣṇaṃ chedi bhedanam // 231</l>\n</lg>\n<lg>\n<l>medhyaṃ vahnikaraṃ hanti kaphavātavraṇodaram /</l>\n<l>kuṣṭhārśograhaṇīgulmaśophānāhajvarakrimīn // 232</l>\n</lg>\n<lg>\n<l>tanmajjā madhuro vṛṣyo bṛṃhaṇo vātapittahā /</l>\n<l>vṛntamāruṣkaraṃ svādu pittaghnaṃ keśyamagnikṛt // 233</l>\n</lg>\n<lg>\n<l>bhallātakaḥ kaṣāyoṣṇaḥ śukralo madhuro laghuḥ /</l>\n<l>vātaśleṣmodarānāhakuṣṭhārśograhaṇīgadān /</l>\n<l>hanti gulmajvaraśvitravahnimāndyakṛmivraṇān // 234</l>\n</lg>\n<l>bhaṅgā gañjāmātulānī mādinī vijayā jayā // 235</l>\n<lg>\n<l>bhaṅgā kaphaharī tiktā grāhiṇī pācanī laghuḥ /</l>\n<l>tīkṣṇoṣṇā pittalā mohamandavāgvahnivardhinī // 236</l>\n</lg>\n<lg>\n<l>tilabhedaḥ khasatilaḥ khākhasaścāpi sa smṛtaḥ /</l>\n<l>syāt khākhasaphalādbhūtaṃ valkalaṃ śītalaṃ laghu // 237</l>\n</lg>\n<l>grāhi tiktaṃ kaṣāyaṃ ca vātakṛt kaphakāsahṛt // 238</l>\n<lg>\n<l>dhātūnāṃ śoṣakaṃ rūkṣaṃ madakṛdvāgvivardhanam /</l>\n<l>muhurmohakaraṃ rucyaṃ sevanāt puṃstvanāśanam // 239</l>\n</lg>\n<lg>\n<l>uktaṃ khasaphalakṣīramāphūkamahiphenakam /</l>\n<l>āphūkaṃ śoṣaṇaṃ grāhi śleṣmaghnaṃ vātapittalam /</l>\n<l>tathā khasaphalodbhūtavalkalaprāyamityapi // 240</l>\n</lg>\n<l>ucyante khasabījāni te khākhasatilā api // 241</l>\n<lg>\n<l>khasabījāni balyāni vṛṣyāṇi sugurūṇi ca /</l>\n<l>janayanti kaphaṃ tāni śamayanti samīraṇam // 242</l>\n</lg>\n<lg>\n<l>saindhavo'strī śītaśivaṃ māṇimanthaṃ ca sindhujam /</l>\n<l>saindhavaṃ lavaṇaṃ svādu dīpanaṃ pācanaṃ laghu /</l>\n<l>snigdhaṃ rucyaṃ himaṃ vṛṣyaṃ sūkṣmaṃ netryaṃ tridoṣahṛt // 243</l>\n</lg>\n<l>śākambharīyaṃ kathitaṃ guḍākhyaṃ raumakaṃ tathā // 244</l>\n<lg>\n<l>guḍākhyaṃ laghu vātaghnam atyuṣṇaṃ bhedi pittalam /</l>\n<l>tīkṣṇoṣṇaṃ cāpi sūkṣmaṃ cābhiṣyandi kaṭupāki ca // 245</l>\n</lg>\n<lg>\n<l>sāmudraṃ yattu lavaṇam akṣībaṃ vaśiraṃ ca tat /</l>\n<l>samudrajaṃ sāgarajaṃ lavaṇodadhisambhavam // 246</l>\n</lg>\n<lg>\n<l>sāmudraṃ madhuraṃ pāke satiktaṃ madhuraṃ guru /</l>\n<l>nātyuṣṇaṃ dīpanaṃ bhedi sakṣīramavidāhi ca /</l>\n<l>śleṣmalaṃ vātanuttīkṣṇamarūkṣaṃ nātiśītalam // 247</l>\n</lg>\n<lg>\n<l>viḍaṃ pākaṃ ca kṛtakaṃ tathā drāviḍamāsuram /</l>\n<l>viḍaṃ sakṣāram ūrdhvādhaḥkaphavātānulomanam /</l>\n<l>ūrdhvaṃ kaphamadho vātaṃ saṃcārayedityarthaḥ // 248</l>\n</lg>\n<lg>\n<l>dīpanaṃ laghu tīkṣṇoṣṇaṃ rūkṣaṃ rucyaṃ vyavāyi ca /</l>\n<l>vibandhānāhaviṣṭambhahṛdruggauravaśūlanut // 249</l>\n</lg>\n<lg>\n<l>sauvarcalaṃ syād rucakaṃ manthapākaṃ ca tanmatam /</l>\n<l>rucakaṃ rocanaṃ bhedi dīpanaṃ pācanaṃ param // 250</l>\n</lg>\n<lg>\n<l>susnehaṃ vātanunnātipittalaṃ viśadaṃ laghu /</l>\n<l>udgāraśuddhidaṃ sūkṣmaṃ vibandhānāhaśūlajit // 251</l>\n</lg>\n<lg>\n<l>audbhidaṃ pāṃśulavaṇaṃ yajjātaṃ bhūmitaḥ svayam /</l>\n<l>kṣāraṃ guru kaṭu snigdhaṃ śītalaṃ vātanāśanam // 252</l>\n</lg>\n<lg>\n<l>caṇakāmlakamatyuṣṇaṃ dīpanaṃ dantaharṣaṇam /</l>\n<l>lavaṇānurasaṃ rucyaṃ śūlājīrṇavibandhanut // 253</l>\n</lg>\n<lg>\n<l>pākyaṃ kṣāro yavakṣāro yāvaśūko yavāgrajaḥ /</l>\n<l>svarjikāpi smṛtaḥ kṣāraḥ kāpotaḥ sukhavarcakaḥ // 254</l>\n</lg>\n<lg>\n<l>kathitaḥ svarjikābhedo viśeṣajñaiḥ suvarcikā /</l>\n<l>yavakṣāro laghuḥ snigdhaḥ susūkṣmo vahnidīpanaḥ // 255</l>\n</lg>\n<lg>\n<l>nihanti śūlavātāmaśleṣmaśvāsagalāmayān /</l>\n<l>pāṇḍvarśograhaṇīgulmānāhaplīhahṛdāmayān // 256</l>\n</lg>\n<lg>\n<l>svarjikālpaguṇā tasmādvijñeyā gulmaśūlahṛt /</l>\n<l>suvarcikā svarjikāvad boddhavyā guṇato janaiḥ // 257</l>\n</lg>\n<lg>\n<l>saubhāgyaṃ ṭaṅkaṇaṃ kṣāro dhātudrāvakamucyate /</l>\n<l>ṭaṅkaṇaṃ vahnikṛdrūkṣaṃ kaphahṛd vātapittakṛt // 258</l>\n</lg>\n<lg>\n<l>svarjikā yāvaśūkaśca kṣāradvayamudāhṛtam /</l>\n<l>ṭaṅkaṇena yutaṃ tattu kṣāratrayamudīritam // 259</l>\n</lg>\n<lg>\n<l>militaṃ tūktaguṇakṛd viśeṣād gulmahṛt param /</l>\n<l>palāśavajriśikhariciñcārkatilanālajāḥ // 260</l>\n</lg>\n<lg>\n<l>yavajaḥ svarjikā ceti kṣārāṣṭakam udāhṛtam /</l>\n<l>kṣārā ete'gninā tulyā gulmaśūlaharā bhṛśam // 261</l>\n</lg>\n<lg>\n<l>bhuktaṃ sahasravedhi syādrasāmlaṃ śuklamityapi /</l>\n<l>cukramatyamlamuṣṇaṃ ca dīpanaṃ pācanaṃ param // 262</l>\n</lg>\n<lg>\n<l>śūlagulmavibandhāmavātaśleṣmaharaṃ saram /</l>\n<l>vamitṛṣṇāsyavairasyahṛtpīḍāvahnimāndyahṛt // 263</l>\n</lg></p>\n\n<lg>\n<l>Bhāvaprakāśa, Vargaprakaraṇa, Karpūrādivarga</l>\n<l>puṃsi klībe ca karpūraḥ sitābhro himavālukaḥ /</l>\n<l>ghanasāraś candrasaṃjño himanāmāpi sa smṛtaḥ // 1</l>\n</lg>\n<lg>\n<l>karpūraḥ śītalo vṛṣyaścakṣuṣyo lekhano laghuḥ /</l>\n<l>surabhir madhuras tiktaḥ kaphapittaviṣāpahaḥ // 2</l>\n</lg>\n<lg>\n<l>tṛṣṇāsyavairasyamedodaurgandhyanāśanaḥ /</l>\n<l>karpūro dvividhaḥ proktaḥ pakvāpakvaprabhedataḥ /</l>\n<l>pakvāt karpūrataḥ prāhurapakvaṃ guṇavattaram // 3</l>\n</lg>\n<lg>\n<l>cīnākasaṃjñaḥ karpūraḥ kaphakṣayakaraḥ smṛtaḥ /</l>\n<l>kuṣṭhakaṇḍūvamiharas tathā tiktarasaśca saḥ // 4</l>\n</lg>\n<lg>\n<l>mṛganābhir mṛgamadaḥ kathitastu sahasrabhit /</l>\n<l>kastūrikā ca kastūrī vedhamukhyā ca sā smṛtā // 5</l>\n</lg>\n<lg>\n<l>kāmarūpodbhavā kṛṣṇā naipālī nīlavarṇayuk /</l>\n<l>kāśmīrī kapilacchāyā kastūrī trividhā smṛtā // 6</l>\n</lg>\n<lg>\n<l>kāmarūpodbhavā śreṣṭhā naipālī madhyamā bhavet /</l>\n<l>kāśmīradeśasambhūtā kastūrī hy adhamā matā // 7</l>\n</lg>\n<lg>\n<l>kastūrikā kaṭus tiktā kṣāroṣṇā śukralā guruḥ /</l>\n<l>kaphavātaviṣacchardiśītadaurgandhyaśoṣahṛt // 8</l>\n</lg>\n<lg>\n<l>latā kastūrikā tiktā svādvī vṛṣyā himā laghuḥ /</l>\n<l>cakṣuṣyā chedinī śleṣmatṛṣṇāvastyāsyarogahṛt // 9</l>\n</lg>\n<lg>\n<l>gandhamārjāravīryaṃ tu vīryakṛt kaphavātahṛt /</l>\n<l>kaṇḍūkuṣṭhaharaṃ netryaṃ sugandhaṃ svedagandhanut // 10</l>\n</lg>\n<lg>\n<l>śrīkhaṇḍaṃ candanaṃ na strī bhadraśrīstailaparṇikaḥ /</l>\n<l>gandhasāro malayajastathā candradyutiśca saḥ // 11</l>\n</lg>\n<lg>\n<l>svāde tiktaṃ kaṣe pītaṃ chede raktaṃ tanau sitam /</l>\n<l>granthikoṭarasaṃyuktaṃ candanaṃ śreṣṭham ucyate // 12</l>\n</lg>\n<lg>\n<l>candanaṃ śītalaṃ rūkṣaṃ tiktam āhlādanaṃ laghu /</l>\n<l>śramaśoṣaviṣaśleṣmatṛṣṇāpittāsradāhanut // 13</l>\n</lg>\n<l>kālīyakaṃ tu kālīyaṃ pītābhaṃ haricandanam // 14</l>\n<lg>\n<l>haripriyaṃ kālasāraṃ tathā kālānusāryakam /</l>\n<l>kālīyakaṃ raktaguṇaṃ viśeṣād vyaṅganāśanam // 15</l>\n</lg>\n<lg>\n<l>raktacandanam ākhyātaṃ raktāṅgaṃ kṣudracandanam /</l>\n<l>tilaparṇaṃ raktasāraṃ tatpravālaphalaṃ smṛtam // 16</l>\n</lg>\n<lg>\n<l>raktaṃ śītaṃ guru svādu charditṛṣṇāsrapittahṛt /</l>\n<l>tiktaṃ netrāhataṃ vṛṣyaṃ jvaravraṇaviṣāpaham // 17</l>\n</lg>\n<lg>\n<l>pataṃgaṃ raktasāraṃ ca suraṅgaṃ rañjanaṃ tathā /</l>\n<l>paṭṭarañjakamākhyātaṃ pattūraṃ ca kucandanam // 18</l>\n</lg>\n<lg>\n<l>pataṃgaṃ madhuraṃ śītaṃ pittaśleṣmavraṇāsranut /</l>\n<l>haricandanavad vedyaṃ viśeṣāddāhanāśanam // 19</l>\n</lg>\n<lg>\n<l>candanāni tu sarvāṇi sadṛśāni rasādibhiḥ /</l>\n<l>gandhena tu viśeṣo'sti pūrvaḥ śreṣṭhatamo guṇaiḥ // 20</l>\n</lg>\n<lg>\n<l>aguru pravaraṃ lohaṃ rājārhaṃ yogajaṃ tathā /</l>\n<l>vaṃśikaṃ kṛmijaṃ vāpi kṛmijagdham anāryakam // 21</l>\n</lg>\n<lg>\n<l>agurūṣṇaṃ kaṭu tvacyaṃ tiktaṃ tīkṣṇaṃ ca pittalam /</l>\n<l>laghu karṇākṣirogaghnaṃ śītavātakaphapraṇut // 22</l>\n</lg>\n<lg>\n<l>kṛṣṇaṃ guṇādhikaṃ tattu lohavadvāri majjati /</l>\n<l>aguruprabhavaḥ snehaḥ kṛṣṇāgurusamaḥ smṛtaḥ // 23</l>\n</lg>\n<lg>\n<l>devadāru smṛtaṃ dārubhadraṃ dārv indradāru ca /</l>\n<l>mastadāru drukilimaṃ kilimaṃ surabhūruhaḥ // 24</l>\n</lg>\n<lg>\n<l>devadāru laghu snigdhaṃ tiktoṣṇaṃ kaṭupāki ca /</l>\n<l>vibandhādhmānaśothāmatandrāhikkājvarāsrajit /</l>\n<l>pramehapīnasaśleṣmakāsakaṇḍūsamīranut // 25</l>\n</lg>\n<lg>\n<l>saralaḥ pītavṛkṣaḥ syāttathā surabhidārukaḥ /</l>\n<l>saralo madhuras tiktaḥ kaṭupākaraso laghuḥ // 26</l>\n</lg>\n<lg>\n<l>snigdhoṣṇaḥ karṇakaṇṭhākṣirogarakṣoharaḥ smṛtaḥ /</l>\n<l>kaphānilasvedadāhakāsamūrchāvraṇāpahaḥ // 27</l>\n</lg>\n<lg>\n<l>kālānusāryaṃ tagaraṃ kuṭilaṃ nahuṣaṃ natam /</l>\n<l>aparaṃ piṇḍatagaraṃ daṇḍahastī ca barhiṇam // 28</l>\n</lg>\n<lg>\n<l>tagaradvayamuṣṇaṃ syātsvādu snigdhaṃ laghu smṛtam /</l>\n<l>viṣāpasmāraśūlākṣirogadoṣatrayāpaham // 29</l>\n</lg>\n<lg>\n<l>padmakaṃ padmagandhi syāttathā padmāhvayaṃ smṛtam /</l>\n<l>padmakaṃ tuvaraṃ tiktaṃ śītalaṃ vātalaṃ laghu // 30</l>\n</lg>\n<lg>\n<l>vīsarpadāhavisphoṭakuṣṭhaśleṣmāsrapittanut /</l>\n<l>garbhasaṃsthāpanaṃ rucyaṃ vamivraṇatṛṣāpraṇut // 31</l>\n</lg>\n<lg>\n<l>guggulur devadhūpaś ca jaṭāyuḥ kauśikaḥ puraḥ /</l>\n<l>kumbholūkhalakaṃ klībe mahiṣākṣaḥ palaṃkaṣaḥ // 32</l>\n</lg>\n<lg>\n<l>mahiṣākṣo mahānīlaḥ kumudaḥ padma ityapi /</l>\n<l>hiraṇyaḥ pañcamo jñeyo gugguloḥ pañca jātayaḥ // 33</l>\n</lg>\n<lg>\n<l>bhṛṅgāñjanasavarṇastu mahiṣākṣa iti smṛtaḥ /</l>\n<l>mahānīlas tu vijñeyaḥ svanāmasamalakṣaṇaḥ // 34</l>\n</lg>\n<lg>\n<l>kumudaḥ kumudābhaḥ syātpadmo māṇikyasaṃnibhaḥ /</l>\n<l>hiraṇyākṣas tu hemābhaḥ pañcānāṃ liṅgamīritam // 35</l>\n</lg>\n<lg>\n<l>mahiṣākṣo mahānīlo gajendrāṇāṃ hitāv ubhau /</l>\n<l>hayānāṃ kumudaḥ padmaḥ svastyārogyakarau parau // 36</l>\n</lg>\n<lg>\n<l>viśeṣeṇa manuṣyāṇāṃ kanakaḥ parikīrtitaḥ /</l>\n<l>kadācinmahiṣākṣaśca mataḥ kaiścinnṛṇāmapi // 37</l>\n</lg>\n<lg>\n<l>guggulur viśadas tikto vīryoṣṇaḥ pittalaḥ saraḥ /</l>\n<l>kaṣāyaḥ kaṭukaḥ pāke kaṭū rūkṣo laghuḥ paraḥ // 38</l>\n</lg>\n<lg>\n<l>bhagnasaṃdhānakṛd vṛṣyaḥ sūkṣmaḥ svaryo rasāyanaḥ /</l>\n<l>dīpanaḥ picchilo balyaḥ kaphavātavraṇāpacīḥ // 39</l>\n</lg>\n<lg>\n<l>medomehāśmavātāṃś ca kledakuṣṭhāmamārutān /</l>\n<l>piṭikāgranthiśophārśogaṇḍamālākṛmīñ jayet // 40</l>\n</lg>\n<lg>\n<l>mādhuryācchamayedvātaṃ kaṣāyatvācca pittahā /</l>\n<l>tiktatvātkaphajittena gugguluḥ sarvadoṣahā // 41</l>\n</lg>\n<l>sa navo bṛṃhaṇo vṛṣyaḥ purāṇas tv atilekhanaḥ // 42</l>\n<lg>\n<l>snigdhaḥ kāñcanasaṃkāśaḥ pakvajambūphalopamaḥ /</l>\n<l>nūtano gugguluḥ proktaḥ sugandhiryastu picchilaḥ // 43</l>\n</lg>\n<lg>\n<l>śuṣko durgandhakaś caiva tyaktaprakṛtivarṇakaḥ /</l>\n<l>purāṇaḥ sa tu vijñeyo guggulur vīryavarjitaḥ // 44</l>\n</lg>\n<lg>\n<l>amlaṃ tīkṣṇamajīrṇaṃ ca vyavāyaṃ śramamātapam /</l>\n<l>madyaṃ roṣaṃ tyajetsamyag guṇārthī purasevakaḥ // 45</l>\n</lg>\n<lg>\n<l>śrīvāsaḥ saralasrāvaḥ śrīveṣṭo vṛkṣadhūpakaḥ /</l>\n<l>śrīvāso madhurastiktaḥ snigdhoṣṇastuvaraḥ saraḥ // 46</l>\n</lg>\n<lg>\n<l>pittalo vātamūrdhākṣisvarogakaphāpahaḥ /</l>\n<l>rakṣoghnaḥ svedadaurgandhyayūkākaṇḍūvraṇapraṇut // 47</l>\n</lg>\n<lg>\n<l>rālastu śālaniryāsastathā sarjarasaḥ smṛtaḥ /</l>\n<l>devadhūpo yakṣadhūpastathā sarvarasaśca saḥ // 48</l>\n</lg>\n<lg>\n<l>rālo himo gurus tiktaḥ kaṣāyo grāhako haret /</l>\n<l>doṣāsrasvedavīsarpajvaravraṇavipādikāḥ /</l>\n<l>grahabhagnāgnidagdhāṃśca śūlātīsāranāśanaḥ // 49</l>\n</lg>\n<l>kundurustu mukundaḥ syātsugandhaḥ kunda ityapi // 50</l>\n<lg>\n<l>kundurur madhurastiktas tīkṣṇas tvacyaḥ kaṭurharet /</l>\n<l>jvarasvedagrahālakṣmīmukharogakaphānilān // 51</l>\n</lg>\n<lg>\n<l>sihlakastu turuṣkaḥ syādyato yavanadeśajaḥ /</l>\n<l>kapitailaṃ ca saṃkhyātastathā ca kapināmakaḥ // 52</l>\n</lg>\n<lg>\n<l>sihlakaḥ kaṭukaḥ svāduḥ snigdhoṣṇaḥ śukrakāntikṛt /</l>\n<l>vṛṣyaḥ kaṇṭhyaḥ svedakuṣṭhajvaradāhagrahāpahaḥ // 53</l>\n</lg>\n<lg>\n<l>jātīphalaṃ jātikośaṃ mālatīphalamityapi /</l>\n<l>jātīphalaṃ rase tiktaṃ tīkṣṇoṣṇaṃ rocanaṃ laghu /</l>\n<l>kaṭukaṃ dīpanaṃ grāhi svaryaṃ śleṣmānilāpaham // 54</l>\n</lg>\n<lg>\n<l>nihanti mukhavairasyaṃ maladaurgandhyakṛṣṇatāḥ /</l>\n<l>kṛmikāsavamiśvāsaśoṣapīnasahṛdrujaḥ // 55</l>\n</lg>\n<l>jātīphalasya tvak proktā jātīpattrī bhiṣagvaraiḥ // 56</l>\n<lg>\n<l>jātīpattrī laghuḥ svāduḥ kaṭūṣṇā rucivarṇakṛt /</l>\n<l>kaphakāsavamiśvāsatṛṣṇākṛmiviṣāpahā // 57</l>\n</lg>\n<lg>\n<l>lavaṃgaṃ devakusumaṃ śrīsaṃjñaṃ śrīprasūnakam /</l>\n<l>lavaṃgaṃ kaṭukaṃ tiktaṃ laghu netrahitaṃ himam // 58</l>\n</lg>\n<lg>\n<l>dīpanaṃ pācanaṃ rucyaṃ kaphapittāsranāśakṛt /</l>\n<l>tṛṣṇāṃ chardiṃ tathādhmānaṃ śūlamāśu vināśayet /</l>\n<l>kāsaṃ śvāsaṃ ca hikkāṃ ca kṣayaṃ kṣapayati dhruvam // 59</l>\n</lg>\n<l>elā sthūlā ca bahulā pṛthvīkā tripuṭāpi ca // 60</l>\n<lg>\n<l>bhadrailā bṛhadelā ca candrabālā ca niṣkuṭiḥ /</l>\n<l>sthūlailā kaṭukā pāke rase cānalakṛllaghuḥ // 61</l>\n</lg>\n<lg>\n<l>rūkṣoṣṇā śleṣmapittāsrakaṇḍūśvāsatṛṣāpahā /</l>\n<l>hṛllāsaviṣabastyāsyaśirorugvamikāsanut // 62</l>\n</lg>\n<lg>\n<l>sūkṣmopakuñcikā tutthā koraṅgī drāviḍī truṭiḥ /</l>\n<l>elā sūkṣmā kaphaśvāsakāsārśomūtrakṛcchrahṛt /</l>\n<l>rase tu kaṭukā śītā laghvī vātaharī matā // 63</l>\n</lg>\n<lg>\n<l>tvakpattraṃ ca varāṅgaṃ syad bhṛṅgaṃ cocaṃ tathotkaṭam /</l>\n<l>tvacaṃ laghūṣṇaṃ kaṭukaṃ svādu tiktaṃ ca rūkṣakam // 64</l>\n</lg>\n<lg>\n<l>pittalaṃ kaphavātaghnaṃ kaṇḍvāmārucināśanam /</l>\n<l>hṛdvastirogavātārśaḥkṛmipīnasaśukrahṛt // 65</l>\n</lg>\n<l>tvaksvādvī tu tanutvaksyāttathā dārusitā matā // 66</l>\n<lg>\n<l>uktā dārusitā svādvī tiktā cānilapittahṛt /</l>\n<l>surabhiḥ śukralā varṇyā mukhaśoṣatṛṣāpahā // 67</l>\n</lg>\n<lg>\n<l>pattrakaṃ tamālapattraṃ ca tathā syāt pattranāmakam /</l>\n<l>pattrakaṃ madhuraṃ kiṃcit tīkṣṇoṣṇaṃ picchilaṃ laghu /</l>\n<l>nihanti kaphavātārśohṛllāsārucipīnasān // 68</l>\n</lg>\n<lg>\n<l>nāgapuṣpaḥ smṛto nāgaḥ kesaro nāgakesaraḥ /</l>\n<l>cāmpeyo nāgakiñjalkaḥ kathitaḥ kāñcanāhvayaḥ // 69</l>\n</lg>\n<l>nāgapuṣpaṃ kaṣāyoṣṇaṃ rūkṣaṃ laghvāmapāvanam // 70</l>\n<lg>\n<l>jvarakaṇḍūtṛṣāsvedacchardihṛllāsanāśanam /</l>\n<l>daurgandhyakuṣṭhavīsarpakaphapittaviṣāpaham // 71</l>\n</lg>\n<lg>\n<l>tvagelāpattrakais tulyais trisugandhi trijātakam /</l>\n<l>nāgakesarasaṃyuktaṃ cāturjātakam ucyate // 72</l>\n</lg>\n<lg>\n<l>taddvayaṃ rocanaṃ rūkṣaṃ tīkṣṇoṣṇaṃ mukhagandhahṛt /</l>\n<l>laghu pittāgnikṛd varṇyaṃ kaphavātaviṣāpaham // 73</l>\n</lg>\n<lg>\n<l>kuṅkumaṃ ghusṛṇaṃ raktaṃ kāśmīraṃ pītakaṃ varam /</l>\n<l>saṃkocaṃ piśunaṃ dhīraṃ vāhlīkaṃ śoṇitābhidham // 74</l>\n</lg>\n<lg>\n<l>kāśmīradeśaje kṣetre kuṅkumaṃ yadbhaveddhi tat /</l>\n<l>sūkṣmakesaram āraktaṃ padmagandhi taduttamam // 75</l>\n</lg>\n<lg>\n<l>vāhlīkadeśasaṃjātaṃ kuṅkumaṃ pāṇḍuraṃ smṛtam /</l>\n<l>ketakīgandhayuktaṃ tanmadhyamaṃ sūkṣmakesaram // 76</l>\n</lg>\n<lg>\n<l>kuṅkumaṃ pārasīkaṃ tanmadhugandhi tadīritam /</l>\n<l>īṣat pāṇḍuravarṇaṃ tadadhamaṃ sthūlakesaram // 77</l>\n</lg>\n<lg>\n<l>kuṅkumaṃ kaṭukaṃ snigdhaṃ śirorugvraṇajantujit /</l>\n<l>tiktaṃ vamiharaṃ varṇyaṃ vyaṅgadoṣatrayāpaham // 78</l>\n</lg>\n<lg>\n<l>gorocanā tu maṅgalyā vandyā gaurī ca rocanā /</l>\n<l>gorocanā himā tiktā varṇyā maṅgalakāntidā /</l>\n<l>viṣālakṣmīgrahonmādagarbhasrāvakṣatāsrahṛt // 79</l>\n</lg>\n<l>nakhaṃ vyāghranakhaṃ vyāghrāyudhaṃ taccakrakārakam // 80</l>\n<lg>\n<l>nakhaṃ svalpaṃ nakhī proktā hanuhaṭṭavilāsinī /</l>\n<l>nakhadravyaṃ grahaśleṣmāvātāsrajvarakuṣṭhahṛt // 81</l>\n</lg>\n<lg>\n<l>laghūṣṇaṃ śukralaṃ varṇyaṃ svādu vraṇaviṣāpaham /</l>\n<l>alakṣmīmukhadaurgandhyahṛt pākarasayoḥ kaṭu // 82</l>\n</lg>\n<lg>\n<l>bālaṃ hrīverabarhiṣṭhodīcyaṃ keśāmbunāma ca /</l>\n<l>bālakaṃ śītalaṃ rūkṣaṃ laghu dīpanapācanam /</l>\n<l>hṛllāsārucivīsarpahṛdrogāmātisārajit // 83</l>\n</lg>\n<lg>\n<l>syādvīraṇaṃ vīratarur vīraṃ ca bahumūlakam /</l>\n<l>vīraṇaṃ pācanaṃ śītaṃ vāntihṛllaghu tiktakam // 84</l>\n</lg>\n<lg>\n<l>stambhanaṃ jvaranud bhrāntimadajit kaphapittahṛt /</l>\n<l>tṛṣṇāsraviṣavīsarpakṛcchradāhavraṇāpaham // 85</l>\n</lg>\n<lg>\n<l>vīraṇasya tu mūlaṃ syāduśīraṃ naladaṃ ca tat /</l>\n<l>amṛṇālaṃ ca sevyaṃ ca samagandhikam ityapi // 86</l>\n</lg>\n<l>uśīraṃ pācanaṃ śītaṃ stambhanaṃ laghu tiktakam // 87</l>\n<lg>\n<l>madhuraṃ jvarahṛd vāntimadanut kaphapittahṛt /</l>\n<l>tṛṣṇāsraviṣavīsarpadāhakṛcchravraṇāpaham // 88</l>\n</lg>\n<lg>\n<l>jaṭāmāṃsī bhūtajaṭā jaṭilā ca tapasvinī /</l>\n<l>māṃsī tiktā kaṣāyā ca medhyā kāntibalapradā /</l>\n<l>svādvī himā tridoṣāsradāhavīsarpakuṣṭhanut // 89</l>\n</lg>\n<l>śaileyaṃ tu śilāpuṣpaṃ vṛddhaṃ kālānusāryakam // 90</l>\n<lg>\n<l>śaileyaṃ śītalaṃ hṛdyaṃ kaphapittaharaṃ laghu /</l>\n<l>kaṇḍūkuṣṭhāśmarīdāhaviṣahṛd gudaraktahṛt // 91</l>\n</lg>\n<lg>\n<l>mustakaṃ na striyāṃ mustaṃ triṣu vāridanāmakam /</l>\n<l>kuruvindaśca saṃkhyāto 'paraḥ kroḍakaserukaḥ // 92</l>\n</lg>\n<lg>\n<l>bhadramustaṃ ca gundrā ca tathā nāgaramustakaḥ /</l>\n<l>mustaṃ kaṭu himaṃ grāhi tiktaṃ dīpanapācanam // 93</l>\n</lg>\n<lg>\n<l>kaṣāyaṃ kaphapittāsratṛḍjvarārucijantuhṛt /</l>\n<l>anūpadeśe yajjātaṃ mustakaṃ tatpraśasyate /</l>\n<l>tatrāpi munibhiḥ proktaṃ varaṃ nāgaramustakam // 94</l>\n</lg>\n<lg>\n<l>karcūro vedhamukhyaśca drāviḍaḥ kalpakaḥ śaṭī /</l>\n<l>karcūro dīpano rucyaḥ kaṭukastikta eva ca // 95</l>\n</lg>\n<lg>\n<l>sugandhiḥ kaṭupākaḥ syāt kuṣṭhārśovraṇakāsanut /</l>\n<l>uṣṇo laghur harecchvāsaṃ gulmavātakaphakrimīn // 96</l>\n</lg>\n<l>murā gandhakuṭī daityā surabhiḥ śālaparṇikā // 97</l>\n<lg>\n<l>murā tiktā himā svādvī laghvī pittānilāpahā /</l>\n<l>jvarāsṛgbhūtarakṣoghnī kuṣṭhakāsavināśinī // 98</l>\n</lg>\n<lg>\n<l>śaṭhī palāśī ṣaḍgranthā suvratā gandhamūlikā /</l>\n<l>gāndhārikā gandhavadhūr vadhūḥ palāśikā // 99</l>\n</lg>\n<lg>\n<l>bhavedgandhapalāśī tu kaṣāyā grāhiṇī laghuḥ /</l>\n<l>tiktā tīkṣṇā ca kaṭukānuṣṇāsyamalanāśinī /</l>\n<l>śothakāsavraṇaśvāsaśūlasidhmagrahāpahā // 100</l>\n</lg>\n<l>priyaṅguḥ phalinī kāntā latā ca mahilāhvayā // 101</l>\n<lg>\n<l>gundrā gandhaphalā śyāmā viṣvaksenāṅganāpriyā /</l>\n<l>priyaṅguḥ śītalā tiktā tuvarānilapittahṛt // 102</l>\n</lg>\n<lg>\n<l>raktātiyogadaurgandhyasvedadāhajvarāpahā /</l>\n<l>gulmatṛḍviṣamohaghnī tadvad gandhapriyaṅgukā // 103</l>\n</lg>\n<lg>\n<l>tatphalaṃ madhu rūkṣaṃ kaṣāyaṃ śītalaṃ guru /</l>\n<l>vibandhādhmānabalakṛt saṃgrāhi kaphapittajit // 104</l>\n</lg>\n<lg>\n<l>reṇukā rājaputrī ca nandinī kapilā dvijā /</l>\n<l>bhasmagandhā pāṇḍuputrī smṛtā kauntī hareṇukā // 105</l>\n</lg>\n<lg>\n<l>reṇukā kaṭukā pāke tiktānuṣṇā kaṭur laghuḥ /</l>\n<l>pittalā dīpanī medhyā pācinī garbhapātinī /</l>\n<l>balāsavātakṛccaiva tṛṭkaṇḍūviṣadāhanut // 106</l>\n</lg>\n<lg>\n<l>granthiparṇaṃ granthikaṃ ca kākapucchaṃ ca gucchakam /</l>\n<l>nīlapuṣpaṃ sugandhaṃ ca kathitaṃ tailaparṇakam // 107</l>\n</lg>\n<lg>\n<l>granthiparṇaṃ tiktatīkṣṇaṃ kaṭūṣṇaṃ dīpanaṃ laghu /</l>\n<l>kaphavātaviṣaśvāsakaṇḍūdaurgandhyanāśanam // 108</l>\n</lg>\n<lg>\n<l>sthauṇeyakaṃ barhibarhaṃ śukabarhaṃ ca kukkuram /</l>\n<l>śīrṇaromaśukaṃ cāpi śukapuṣpaṃ śukacchadam // 109</l>\n</lg>\n<l>sthauṇeyakaṃ kaṭu svādu tiktaṃ snigdhaṃ tridoṣanut // 110</l>\n<lg>\n<l>medhāśukrakaraṃ rucyaṃ rakṣoghnaṃ jvarajantujit /</l>\n<l>hanti kuṣṭhāsratṛḍdāhadaurgandhyatilakālakān // 111</l>\n</lg>\n<lg>\n<l>niśācaro dhanaharaḥ kitavo gaṇahāsaḥ /</l>\n<l>corakaḥ śaṅkitaś caṇḍo duṣpattraḥ kṣemako ripuḥ /</l>\n<l>rocako madhurastikaḥ kaṭuḥ pāke kaṭur laghuḥ // 112</l>\n</lg>\n<lg>\n<l>tīkṣṇo hṛdyo himo hanti kuṣṭhakaṇḍūkaphānilān /</l>\n<l>rakṣo'śrīsvedamedo'srajvaragandhaviṣavraṇān // 113</l>\n</lg>\n<lg>\n<l>tālīśam uktaṃ pattrāḍhyaṃ dhātrīpattraṃ ca tatsmṛtam /</l>\n<l>tālīśaṃ laghu tīkṣṇoṣṇaṃ śvāsakāsakaphānilān /</l>\n<l>nihanty arucigulmāmavahnimāndyakṣayāmayān // 114</l>\n</lg>\n<l>kaṅkolaṃ kolaṃ proktaṃ cātha kośaphalaṃ smṛtam // 115</l>\n<lg>\n<l>kaṅkolaṃ laghu tīkṣṇoṣṇaṃ tiktaṃ hṛdyaṃ rucipradam /</l>\n<l>āsyadaurgandhyahṛdrogakaphavātāmayāndhyahṛt // 116</l>\n</lg>\n<lg>\n<l>snigdhoṣṇā kaphahṛt tiktā sugandhā gandhakokilā /</l>\n<l>gandhakokilayā tulyā vijñeyā gandhamālatī // 117</l>\n</lg>\n<lg>\n<l>lāmajjakaṃ sunālaṃ syādamṛṇālaṃ lavaṃ laghu /</l>\n<l>iṣṭakāpathakaṃ savyaṃ naladaṃ ca vidātakam // 118</l>\n</lg>\n<lg>\n<l>lāmajjakaṃ himaṃ tiktaṃ laghu doṣatrayāsrajit /</l>\n<l>tvagāmayasvedakṛcchradāhapittāsraroganut // 119</l>\n</lg>\n<lg>\n<l>elavālukam aileyaṃ sugandhi harivālukam /</l>\n<l>ailavālukam elālu kapitthaṃ pattram īritam // 120</l>\n</lg>\n<lg>\n<l>elālu kaṭukaṃ pāke kaṣāyaṃ śītalaṃ laghu /</l>\n<l>hanti kaṇḍūvraṇaccharditṛṭkāsārucihṛdrujaḥ /</l>\n<l>balāsaviṣapittāsrakuṣṭhamūtragadakrimīn // 121</l>\n</lg>\n<lg>\n<l>kuṭannaṭaṃ dāsapuraṃ bāleyaṃ paripelavam /</l>\n<l>plavagopuragonardakaivartīmustakāni ca // 122</l>\n</lg>\n<l>mustāvat pelavapuṭaṃ śukābhaṃ syād vitunnakam // 123</l>\n<lg>\n<l>vitunnakaṃ himaṃ tiktaṃ kaṣāyaṃ kaṭu kāntidam /</l>\n<l>kaphapittāsravīsarpakuṣṭhakaṇḍūviṣapraṇut // 124</l>\n</lg>\n<lg>\n<l>spṛkkāsṛg brāhmaṇo devo marunmālā latā laghuḥ /</l>\n<l>samudrāntā vadhūḥ koṭivarṣā laṅkopiketyapi // 125</l>\n</lg>\n<lg>\n<l>spṛkkā svādvī himā vṛṣyā tiktā nikhiladoṣanut /</l>\n<l>kuṣṭhakaṇḍūviṣasvedadāhāśrījvararaktahṛt // 126</l>\n</lg>\n<lg>\n<l>parpaṭī rañjanī kṛṣṇā jatukā jananī janī /</l>\n<l>jatukṛṣṇāgnisaṃsparśā jatukṛccakravartinī // 127</l>\n</lg>\n<lg>\n<l>parpaṭī tuvarā tiktā śiśirā varṇakṛllaghuḥ /</l>\n<l>viṣavraṇaharā kaṇḍūkaphapittāsrakuṣṭhanut // 128</l>\n</lg>\n<lg>\n<l>nalikā vidrumalatā kapotacaraṇā naṭī /</l>\n<l>dhamanyañjanakeśī ca nirmedhyā suṣirā nalī // 129</l>\n</lg>\n<lg>\n<l>nalikā śītalā laghvī cakṣuṣyā kaphapittahṛt /</l>\n<l>kṛcchrāśmavātatṛṣṇāsrakuṣṭhakaṇḍūjvarāpahā // 130</l>\n</lg>\n<lg>\n<l>prapauṇḍarīkaṃ pauṇḍaryaṃ cakṣuṣyaṃ pauṇḍarīyakam /</l>\n<l>pauṇḍaryaṃ madhuraṃ tiktaṃ kaṣāyaṃ śukralaṃ himam /</l>\n<l>cakṣuṣyaṃ madhuraṃ pāke varṇyaṃ pittakaphapraṇut // 131</l>\n</lg>\n\n<lg>\n<l>Bhāvaprakāśa, Vargaprakaraṇa, Guḍūcyādivarga</l>\n<l>atha laṅkeśvaro mānī rāvaṇo rākṣasādhipaḥ /</l>\n<l>rāmapatnīṃ balātsītāṃ jahāra madanāturaḥ // 1</l>\n</lg>\n<lg>\n<l>tatastaṃ balavānrāmo ripuṃ jāyāpahāriṇam /</l>\n<l>hṛto vānarasainyena jaghāna raṇamūrdhani // 2</l>\n</lg>\n<lg>\n<l>hate tasminsurārātau rāvaṇe balagarvite /</l>\n<l>devarājaḥ sahasrākṣaḥ parituṣṭaś ca rāghave // 3</l>\n</lg>\n<lg>\n<l>tatra ye vānarāḥ kecid rākṣasair nihatā raṇe /</l>\n<l>tānindro jīvayāmāsa saṃsicyāmṛtavṛṣṭibhiḥ // 4</l>\n</lg>\n<lg>\n<l>tato yeṣu pradeśeṣu kapigātrātparicyutāḥ /</l>\n<l>pīyūṣabindavaḥ petus tebhyo jātā guḍūcikā // 5</l>\n</lg>\n<lg>\n<l>guḍūcī madhuparṇī syād amṛtāmṛtavallarī /</l>\n<l>chinnā chinnaruhā chinnodbhavā vatsādanīti ca // 6</l>\n</lg>\n<lg>\n<l>jīvantī tantrikā somā somavallī ca kuṇḍalī /</l>\n<l>cakralakṣaṇikā dhīrā viśalyā ca rasāyanī // 7</l>\n</lg>\n<lg>\n<l>candrahāsā vayaḥsthā ca maṇḍalī devanirmitā /</l>\n<l>guḍūcī kaṭukā tiktā svādupākā rasāyanī // 8</l>\n</lg>\n<lg>\n<l>saṃgrāhiṇī kaṣāyoṣṇā laghvī balyāgnidīpinī /</l>\n<l>doṣatrayāmatṛḍdāhamehakāsāṃśca pāṇḍutām // 9</l>\n</lg>\n<lg>\n<l>kāmalākuṣṭhavātāsrajvarakrimivamīn haret /</l>\n<l>pramehaśvāsakāsārśaḥkṛcchrahṛdrogavātanut // 10</l>\n</lg>\n<lg>\n<l>tāmbūlavallī tāmbūlī nāginī nāgavallarī /</l>\n<l>tāmbūlaṃ viśadaṃ rucyaṃ tīkṣṇoṣṇaṃ tuvaraṃ saram // 11</l>\n</lg>\n<lg>\n<l>vaśyaṃ tiktaṃ kaṭu kṣāraṃ raktapittakaraṃ laghu /</l>\n<l>balyaṃ śleṣmāsyadaurgandhyamalavātaśramāpaham // 12</l>\n</lg>\n<lg>\n<l>bilvaḥ śāṇḍilyaśailūṣau mālūraśrīphalāv api /</l>\n<l>śrīphalastuvarastikto grāhī rūkṣo'gnipittakṛt /</l>\n<l>vātaśleṣmaharo balyo laghuruṣṇaśca pācanaḥ // 13</l>\n</lg>\n<lg>\n<l>gāmbhārī bhadraparṇī ca śrīparṇī madhuparṇikā /</l>\n<l>kāśmīrī kāśmarī hīrā kāśmaryaḥ pītarohiṇī // 14</l>\n</lg>\n<lg>\n<l>kṛṣṇavṛntā madhurasā mahākusumikāpi ca /</l>\n<l>kāśmarī tuvarā tiktā vīryoṣṇā madhurā guruḥ // 15</l>\n</lg>\n<lg>\n<l>dīpanī pācanī medhyā bhedinī bhramaśoṣajit /</l>\n<l>doṣatṛṣṇāmaśūlārśoviṣadāhajvarāpahā // 16</l>\n</lg>\n<lg>\n<l>tatphalaṃ bṛṃhaṇaṃ vṛṣyaṃ guru keśyaṃ rasāyanam /</l>\n<l>vātapittatṛṣāraktakṣayamūtravibandhanut // 17</l>\n</lg>\n<lg>\n<l>svādu pāke himaṃ snigdhaṃ tuvarāmlaṃ viśuddhikṛt /</l>\n<l>hanyāddāhatṛṣāvātaraktapittakṣatakṣayān // 18</l>\n</lg>\n<lg>\n<l>pāṭaliḥ pāṭalāmoghā madhudūtī phaleruhā /</l>\n<l>kṛṣṇavṛntā kuberākṣī kālasthālyalivallabhā // 19</l>\n</lg>\n<lg>\n<l>tāmrapuṣpī ca kathitāparā syātpāṭalā sitā /</l>\n<l>muṣkako mokṣako ghaṇṭāpāṭaliḥ kāṣṭhapāṭalā // 20</l>\n</lg>\n<lg>\n<l>pāṭalā tuvarā tiktānuṣṇā doṣatrayāpahā /</l>\n<l>aruciśvāsaśothāsracchardihikkātṛṣāharī // 21</l>\n</lg>\n<lg>\n<l>puṣpaṃ kaṣāyaṃ madhuraṃ himaṃ hṛdyaṃ kaphāsranut /</l>\n<l>pittātisārahṛtkaṇṭhyaṃ phalaṃ hikkāsrapittahṛt // 22</l>\n</lg>\n<lg>\n<l>agnimantho jayaḥ sa syāc chrīparṇī gaṇikārikā /</l>\n<l>jayā jayantī tarkārī nādeyī vaijayantikā // 23</l>\n</lg>\n<lg>\n<l>agnimanthaḥ śvayathunud vīryoṣṇaḥ kaphavātahṛt /</l>\n<l>pāṇḍunut kaṭukastiktastuvaro madhuro'gnidaḥ // 24</l>\n</lg>\n<lg>\n<l>śyonākaḥ śoṣaṇaśca syānnaṭakaṭvaṅgaṭuṇṭukāḥ /</l>\n<l>maṇḍūkaparṇapattrorṇaśukanāsakuṭannaṭāḥ // 25</l>\n</lg>\n<lg>\n<l>dīrghavṛnto 'raluścāpi pṛthuśimbaḥ kaṭaṃbharaḥ /</l>\n<l>śyonāko dīpanaḥ pāke kaṭukastuvaro himaḥ /</l>\n<l>grāhī tikto'nilaśleṣmapittakāsapraṇāśanaḥ // 26</l>\n</lg>\n<l>ṭuṇṭukasya phalaṃ bālaṃ rūkṣaṃ vātakaphāpaham // 27</l>\n<lg>\n<l>hṛdyaṃ kaṣāyaṃ madhuraṃ rocanaṃ laghu dīpanam /</l>\n<l>gulmārśaḥkṛmihṛtprauḍhaṃ guru vātaprakopaṇam // 28</l>\n</lg>\n<lg>\n<l>śrīphalaḥ sarvatobhadrā pāṭalā gaṇikārikā /</l>\n<l>śyonākaḥ pañcabhiścaitaiḥ pañcamūlaṃ mahanmatam // 29</l>\n</lg>\n<lg>\n<l>pañcamūlaṃ mahattiktaṃ kaṣāyaṃ kaphavātanut /</l>\n<l>madhuraṃ śvāsakāsaghnamuṣṇaṃ laghvagnidīpanam // 30</l>\n</lg>\n<lg>\n<l>śāliparṇī sthirā saumyā triparṇī pīvarī guhā /</l>\n<l>vidārigandhā dīrghāṅgī dīrghapattrāṃśumatyapi // 31</l>\n</lg>\n<l>śāliparṇī guruśchardijvaraśvāsātisārajit // 32</l>\n<lg>\n<l>śoṣadoṣatrayaharī bṛṃhaṇyuktā rasāyanī /</l>\n<l>tiktā viṣaharī svāduḥ kṣatakāsakrimipraṇut // 33</l>\n</lg>\n<lg>\n<l>pṛśniparṇī pṛthakparṇī citraparṇyahiparṇyapi /</l>\n<l>kroṣṭuvinnā siṃhapucchī kalaśī dhāvanirguhā // 34</l>\n</lg>\n<lg>\n<l>pṛśniparṇī tridoṣaghnī vṛṣyoṣṇā madhurā sarā /</l>\n<l>hanti dāhajvaraśvāsaraktātīsāratṛḍvamīḥ // 35</l>\n</lg>\n<lg>\n<l>vārttākī kṣudrabhaṇṭākī mahatī bṛhatī kulī /</l>\n<l>hiṅgulī rāṣṭrikā siṃhī mahoṣṭrī duṣpradharṣiṇī // 36</l>\n</lg>\n<lg>\n<l>bṛhatī grāhiṇī hṛdyā pācanī kaphavātakṛt /</l>\n<l>kaṭutiktāsyavairasyamalārocakanāśinī /</l>\n<l>uṣṇā kuṣṭhajvaraśvāsaśūlakāsāgnimāndyajit // 37</l>\n</lg>\n<lg>\n<l>kaṇṭakārī tu duḥsparśā kṣudrā vyāghrī nidigdhikā /</l>\n<l>kaṇṭālikā kaṇṭakinī dhāvanī bṛhatī tathā // 38</l>\n</lg>\n<lg>\n<l>śvetā kṣudrā candrahāsā lakṣmaṇā kṣetradūtikā /</l>\n<l>garbhadā candramā candrī candrapuṣpā priyaṃkarī // 39</l>\n</lg>\n<l>kaṇṭakārī sarā tiktā kaṭukā dīpanī laghuḥ // 40</l>\n<lg>\n<l>rūkṣoṣṇā pācanī kāsaśvāsajvarakaphānilān /</l>\n<l>nihanti pīnasaṃ pārśvapīḍākṛmihṛdāmayān // 41</l>\n</lg>\n<lg>\n<l>tayoḥ phalaṃ kaṭu rase pāke ca kaṭukaṃ bhavet /</l>\n<l>śukrasya recanaṃ bhedi tiktaṃ pittāgnikṛllaghu /</l>\n<l>hanyātkaphamarutkaṇḍūkāsamedaḥkrimijvarān // 42</l>\n</lg>\n<l>tadvat proktā sitā kṣudrā viśeṣād garbhakāriṇī // 43</l>\n<lg>\n<l>gokṣuraḥ kṣurako'pi syāt trikaṇṭaḥ svādukaṇṭakaḥ /</l>\n<l>gokaṇṭako gokṣurako vanaśṛṅgāṭa ityapi // 44</l>\n</lg>\n<lg>\n<l>palaṃkaṣā śvadaṃṣṭrā ca tathā syād ikṣugandhikā /</l>\n<l>gokṣuraḥ śītalaḥ svādurbalakṛdvastiśodhanaḥ // 45</l>\n</lg>\n<lg>\n<l>madhuro dīpano vṛṣyaḥ puṣṭidaścāśmarīharaḥ /</l>\n<l>pramehaśvāsakāsārśaḥkṛcchrahṛdrogavātanut // 46</l>\n</lg>\n<lg>\n<l>śāliparṇī pṛśniparṇī vārttākī kaṇṭakārikā /</l>\n<l>gokṣuraḥ pañcabhiścaitaiḥ kaniṣṭhaṃ pañcamūlakam // 47</l>\n</lg>\n<lg>\n<l>pañcamūlaṃ laghu svādu balyaṃ pittānilāpaham /</l>\n<l>nātyuṣṇaṃ bṛṃhaṇaṃ grāhi jvaraśvāsāśmarīpraṇut // 48</l>\n</lg>\n<lg>\n<l>ubhābhyāṃ pañcamūlābhyāṃ daśamūlam udāhṛtam /</l>\n<l>daśamūlaṃ tridoṣaghnaṃ śvāsakāsaśirorujaḥ /</l>\n<l>tandrāśothajvarānāhapārśvapīḍārucīr haret // 49</l>\n</lg>\n<lg>\n<l>jīvantī jīvanī jīvā jīvanīyā madhusravā /</l>\n<l>maṅgalyanāmadheyā ca śākaśreṣṭhā payasvinī // 50</l>\n</lg>\n<lg>\n<l>jīvantī śītalā svāduḥ snigdhā doṣatrayāpahā /</l>\n<l>rasāyanī balakarī cakṣuṣyā grāhiṇī laghuḥ // 51</l>\n</lg>\n<l>mudgaparṇī kākaparṇī sūryaparṇy alpikā sahā // 52</l>\n<lg>\n<l>kākamudgā ca sā proktā tathā mārjāragandhikā /</l>\n<l>mudgaparṇī himā rūkṣā tiktā svāduśca śukralā // 53</l>\n</lg>\n<lg>\n<l>cakṣuṣyā kṣataśothaghnī grāhiṇī jvaradāhanut /</l>\n<l>doṣatrayaharī laghvī grahaṇyarśo'tisārajit // 54</l>\n</lg>\n\n  </body>\n\n"
}