{
  "file_title": "dīpaṃkaraśrījñāna-śaraṇagamanadeśanā",
  "file_title_normal": "dipamkarasrijnana-saranagamanadesana",
  "metadata": {
    "original_title": "Śaraṇagamanadeśanā",
    "author": "Dīpaṃkaraśrījñāna [= Atīśa]",
    "contributors": [
      {
        "role": "data entry",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "contribution to GRETIL",
        "name": "members of the Digital Sanskrit Buddhist Canon Input Project",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31"
  },
  "body": [
    {
      "tag": "p",
      "attributes": {},
      "text": "Śaraṇagamanadeśanā"
    },
    {
      "tag": "p",
      "attributes": {},
      "text": "namo ratnatrayāya"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "tryapāyapañcayonīnāṃ sarvaduḥkhavighātakam /"
        },
        {
          "tag": "l",
          "attributes": {},
          "text": "śreyo 'bhyudayasaukhyānāṃ dātāraṃ praṇamāmi tam // 1 //"
        }
      ]
    },
    {
      "tag": "p",
      "attributes": {},
      "text": "atra śaraṇagamanamabhidhāsye / samāsataḥ /",
      "children": [
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "adhiṣṭhānasthitī cintā kālaprakṛtimānakam /"
            },
            {
              "tag": "l",
              "attributes": {},
              "text": "nayaḥ śikṣā niruktiśca karmaupamyavibhaktayaḥ /"
            },
            {
              "tag": "l",
              "attributes": {},
              "text": "ādīnavārthaśaṃsāśca proktāḥ pañcadaśa kramāt // 2 //"
            }
          ]
        }
      ]
    },
    {
      "tag": "p",
      "attributes": {},
      "text": "tatra adhiṣṭhānapudgalastu dvividhaḥ- mahāyānagotrīyo hīnayānagotrīyaśca / sthitirdvividhā- mahā-hīna-yānabhedataḥ / tatraivaṃ hi tāvad mahāyānaśāstreṣu ratnatrayam- tathatāratnatrayam, abhisamayaratnatrayaṃ, sammukhasthaṃ ca ratnatrayam /"
    },
    {
      "tag": "p",
      "attributes": {},
      "text": "taccaivam- jñeyāviparyastajñānam, nirvikalpādvayajñānam, dharmadhātvavasthitatvaṃ ca / tadeva viśuddha-dharmadhātuprajñāpāramitā, samāhitāvasthāyāṃ gaganatalavat samastadharmasākṣātkāriṇyāṃ mahābhūmau avasthitāḥ bodhisattvāśca (tathatāratnatrayam) /"
    },
    {
      "tag": "p",
      "attributes": {},
      "text": "atha caivaṃ- dvividho rupakāyaḥ , santānāvasthitāścatuḥsatya-saptatriṃśadbodhipākṣikadharma-bhūmi-pāramitādayo dharmāḥ, prayogamārgīyāśca bodhisattvāḥ /"
    },
    {
      "tag": "p",
      "attributes": {},
      "text": "punaścaivam- citrāṅkitatotkīrṇaniṣiktamṛṇmayādi (buddhapratimādi) - navāṅgapravacanamayapothīpustakādi, saṃbhāramārgīyāśca bodhisatvāḥ / hīnayānaśāstraṃ tāvat-"
    },
    {
      "tag": "p",
      "attributes": {},
      "text": "buddhasaṃghakarāndharmān aśaikṣānubhayāṃśca saḥ /\nnirvāṇaṃ ceti śaraṇaṃ yo yāti śaraṇatrayam // 3 // iti /\ntatra āśayo mahāyānināntu aśeṣasattvārthacintanam / itarasya ca ātmārthameva cintanam /"
    },
    {
      "tag": "p",
      "attributes": {},
      "text": "tatra avadhirmahāyānināntu bodhimaṇḍaparyantam / itarasya tu yāvajjīvanaṃ pratijñā /"
    },
    {
      "tag": "p",
      "attributes": {},
      "text": "tatra svabhāvo hrī-apatrapāyuktatā avijñaptpādaśca /\ntatra mānaṃ tu svīkaraṇam, śaraṇakaraṇaṃ vijñaptyutpādaśca /\ntatra nayastu śaraṇagamanavidhiḥ / sa ca guroravagantavyaḥ /\ntatra śikṣā sādhāraṇī asādhāraṇī ca gurupādebhyo jñeyā /\ntatra niruktistu dāsabhāvaḥ taditarasvāminamananviṣya śaraṇagamanam /"
    },
    {
      "tag": "p",
      "attributes": {},
      "text": "tatra kāritraṃ tu bodhicittamahāvṛkṣotpādasya mūlatvam, mokṣamahānagarasya praveśadvāratvam, upavāsādisarvasaṃvarāṇām āśrayatvam /"
    },
    {
      "tag": "p",
      "attributes": {},
      "text": "tatraupamyaṃ tāvad rājñaḥ mantriṇo vā prajāgaṇasya tadvacanānatikramaṇam, tadārādhanamiva ca /"
    },
    {
      "tag": "p",
      "attributes": {},
      "text": "tatra bhedastu sādhāraṇāsādhāraṇatvena viśiṣṭaḥ /"
    },
    {
      "tag": "p",
      "attributes": {},
      "text": "tatra ādīnavau dvau / śaraṇacyutirajñānaṃ vā / cyavanaṃ cyutirvā yathā candrakīrtipādānām-"
    },
    {
      "tag": "p",
      "attributes": {},
      "text": "gṛhītvā sadadhiṣṭhānaṃ punarhīnasamāśraye /\ncyutipakṣāśrayatvāt so yāti sajjanahāsyatām // 4 // ityuktirnidarśanamātram /"
    },
    {
      "tag": "p",
      "attributes": {},
      "text": "tatrārthastu yathoktaṃ bhagavatā-"
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "\"bahavaḥ śaraṇaṃ yānti parvatāṃśca vanāni ca /"
        },
        {
          "tag": "l",
          "attributes": {},
          "text": "ārāmānvṛkṣāṃścaityāṃśca manuṣyā bhayavarjitāḥ // 5 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "na tvetaccharaṇaṃ śreṣṭhaṃ naitaccharaṇamuttamam /"
        },
        {
          "tag": "l",
          "attributes": {},
          "text": "naitaccharaṇamāgamya sarvaduḥkhātpramucyate // 6 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "yastu buddhaṃ ca dharma ca saṃghaṃ ca śaraṇaṃ gataḥ /"
        },
        {
          "tag": "l",
          "attributes": {},
          "text": "catvāri cāryasatyāni paśyati prajñayā yadā // 7 //"
        }
      ]
    },
    {
      "tag": "lg",
      "attributes": {},
      "children": [
        {
          "tag": "l",
          "attributes": {},
          "text": "duḥkhaṃ duḥkhasamutpādaṃ duḥkhasya samatikramam /"
        },
        {
          "tag": "l",
          "attributes": {},
          "text": "ārya cāṣṭāṅgikaṃ mārga kṣemaṃ nirvāṇagāminam // 8 //"
        }
      ]
    },
    {
      "tag": "p",
      "attributes": {},
      "text": "etaddhi śaraṇaṃ śreṣṭhaṃ etaccharaṇamuttamam /\netaccharaṇamāgamya sarvaduḥkhāt pramucyate // 9 // iti /"
    },
    {
      "tag": "p",
      "attributes": {},
      "text": "śaraṇagamamārthaḥ tādṛśaḥ /"
    },
    {
      "tag": "p",
      "attributes": {},
      "text": "tatrānuśaṃsāstimnaḥ / hetukālānuśaṃsā mārgakālānuśaṃsā phalakālānuśaṃsā ca / hetukālā ehikī āmuṣmikī ca / ehikānuśaṃsā aṣṭamahābhayamokṣaḥ, anantarāyaḥ, śāsanapriyadevasāhāyyam, maraṇakāle ca cittaharṣādi / āmuṣmikī tu saṃsāradurgati-duḥkhebhya uddharaṇam, nirvāṇābhyudayasukhapradattvañca / mārgānuśaṃsā tu catu-(rārya-)satyāryāṣṭāṅgikamārga-saptabodhyaṅgādiyojanam / phalānusaṃsā dvividhanirvāṇasya trikāyasya ca prāptiḥ /"
    },
    {
      "tag": "p",
      "attributes": {},
      "text": "idaṃ hi saṃkṣiptam, vistaraṃ tu guruśāstrabhyo jñeyam /"
    },
    {
      "tag": "p",
      "attributes": {},
      "text": "śaraṇagamanadeśanā-nāma gurubodhisattva-dīpaṅkara-śrījñānaviracitā samāptā //"
    }
  ]
}