{
  "file_title": "vādivāgīśvara-mānamanohara",
  "file_title_normal": "vadivagisvara-manamanohara",
  "metadata": {
    "original_title": "Mānamanohara",
    "author": "Vādivāgīśvara",
    "contributors": [
      {
        "role": "data entry",
        "name": "Diwakar Acharya with assistance from Raju Rimal",
        "when": "2007"
      },
      {
        "role": "contribution to GRETIL",
        "name": "Diwakar Acharya with assistance from Raju Rimal",
        "when": ""
      },
      {
        "role": "initial normalization and conversion to legacy GRETIL formats",
        "name": "Reinhold Grünendahl",
        "when": ""
      },
      {
        "role": "normalization and conversion to TEI-conformant markup",
        "name": "Maximilian Mehner",
        "when": ""
      }
    ],
    "publisher": "Göttingen Register of Electronic Texts in Indian Languages (GRETIL), SUB Göttingen",
    "license": {
      "text": "Distributed under a Creative Commons Attribution-NonCommercial-ShareAlike 4.0 International License.",
      "target": "https://creativecommons.org/licenses/by-nc-sa/4.0/"
    },
    "publication_date": "2020-07-31",
    "source": "Swami Yogindrananda, 1973 Varanasi : Ṣaḍdarśanaprakāśana pratiṣṭhāna"
  },
  "body": [
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "Vādivāgīśvara: Mānamanohara"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "namastasyai mahābhūtabaddhān amṛtasevanāt /"
            },
            {
              "tag": "l",
              "attributes": {},
              "text": "mocayatyakulasthāpi yā śaktiścitsvarūpiṇī // 1 //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "vāgīśvarācāryasutena vādivāgīśvareṇa kriyate gabhīraḥ /"
            },
            {
              "tag": "l",
              "attributes": {},
              "text": "kathāsu garjatprativādigarvapraśāntaye mānamanoharo 'yam // 2 //"
            }
          ]
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "siddhiprakaraṇam"
        },
        {
          "tag": "p",
          "attributes": {},
          "text": "[īśvarasiddhiḥ]"
        },
        {
          "tag": "p",
          "attributes": {},
          "text": "1) vivādādhyāsitaṃ karma prayatnādhārajaṃ karmatvāt, yatkarma tat prayatnādhārajaṃ yathā - sampratipannaṃ karma, tathā vivādādhyāsitaṃ karma, tasmātprayatnādhārajam /"
        },
        {
          "tag": "p",
          "attributes": {},
          "text": "2) vivādādhyāsitaṃ mūrtaṃ prayatnādhārajam, paramāṇuvyatiriktatve sati mūrtatvāt /"
        },
        {
          "tag": "p",
          "attributes": {},
          "text": "3) gandhaḥ prayatnajaḥ, gandhatvāt, ghaṭavattadgatagandhavacca /\nna ca śarīriṇājanyatvādityanena prakaraṇasamatvam, nāpi tajjanyatvamupādhiḥ, akāryatvasyoprādheḥ, vyarthaviśeṣaṇatvācca /\netena vyāptidarśanakāle karmatvakāryatvāderaṅkaratajjananādau kevalasyāpi darśanād vyāptaniścaya iti parākṛtam, upādhisadbhāvasyā 'nirūpitatvāt /\nyāvadupādhirna nirūpyate, tāvadekasminnapi piṇḍenayoḥ sambandhaniyame prayojakatvaṃ vācyam /\nanyāprayuktasambandhasyāpi sādhyaparityāge svabhāvaparityāgaprasaṅgāt, nirūpādhikasambandhatvācca vyāpteḥ /"
        },
        {
          "tag": "p",
          "attributes": {},
          "text": "4) kiṃ ca vivādhyāsite pṛthivyudake prayatnavatā ghṛte, gurutve satyapātitvāt karatalāmalakavat /"
        },
        {
          "tag": "p",
          "attributes": {},
          "text": "5) īśvarajñānaṃ nityam, dviṣṭhavyatiriktatve sati īśvaraniṣṭhatvāt, tadgatamahatvavat /\nna ca jñānatvādityanena prakaraṇasamatvam, kāraṇasadbhāvasyopādheḥ /\ntasyāpi sādhane bādhaḥ --- na hi draṣṭurddaṣṭerviparilopo vidyate (bṛha 4.3.23) ityāgamabādhaḥ /\nanyathā jalaparamāṇurūpamanityam, rūpatvādityapi syāt /\nna ca tatrāpi kāraṇasadbhāva upādhiḥ, tasyāpi sādhanādbādhāyā abhāvāt /"
        },
        {
          "tag": "p",
          "attributes": {},
          "text": "6) vivādādhyāsitam nityaviśeṣaguṇādhārajam kāryatvādāpyadvayṇukavat /\nyaśca nityaviśeṣaguṇādhāraḥ, sa eveśvaraḥ /"
        },
        {
          "tag": "p",
          "attributes": {},
          "text": "7) bauddhaṃ prati īśvarasādhanam --- vivādādhyāsito vikalpaḥ tadatirikte pramā, pramātvāt, nirvikalpakapramāvat /\nna cāśrayāsiddhisvarūpāsiddhī, īśvarādiṣu bhaktānāṃ taddhetulyādikalpanā /"
        },
        {
          "tag": "p",
          "attributes": {},
          "text": "vāsanāmātrabhāvinyo jāyante vividhāḥ sphuṭam //"
        },
        {
          "tag": "p",
          "attributes": {},
          "text": "(ta saṃ 282) iti tvayaivābhyupagateḥ, mama sutarāmiṣṭatvāt, tvanmate svaprakāśatvena sarvajñānānāṃ pramātvāt, mama tu prakṛte 'vipratipatteśca /"
        },
        {
          "tag": "p",
          "attributes": {},
          "text": "8) etajjñānam, etadutpādakānityavyatiriktajñānajam, kāryatvāt, sampratipannavat /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "na cātraitadvyatiriktatvamupādhiḥ, tava vyarthaviśeṣaṇatvāt, mama nityeṣvapi sambhavāt /"
                },
                {
                  "tag": "l",
                  "attributes": {},
                  "text": "kāryatve satīti viśeṣaṇe pūrvadoṣānuṣaṅgaḥ /"
                },
                {
                  "tag": "l",
                  "attributes": {},
                  "text": "nityajñānādhāra īśvara itīśvaralakṣaṇam /"
                },
                {
                  "tag": "l",
                  "attributes": {},
                  "text": "tadevaṃ kāryatvādibhirhetubhiḥ siddha īśvaraḥ //"
                }
              ]
            }
          ]
        },
        {
          "tag": "p",
          "attributes": {},
          "text": "[avayavisiddhiḥ]"
        },
        {
          "tag": "p",
          "attributes": {},
          "text": "1) savikalpakaṃ savikalpakavyatirikte pramā, pramātvāt, nirvikalpakapramāvat /"
        },
        {
          "tag": "p",
          "attributes": {},
          "text": "2) etatkāryam, etadutpādakajñānavyatiriktajanyam, kāryatvāt /"
        },
        {
          "tag": "p",
          "attributes": {},
          "text": "3) nirvikalpakam, nirvikalpakotpādakajñānavyatiriktajanyam, kāryatvād, jñānāntaravat, savikalpakavacca /\nna ca nirvikalpakatvamupādhiḥ vaiyarthādviśeṣaṇasya /"
        },
        {
          "tag": "p",
          "attributes": {},
          "text": "yatprakāśate tajjñānam, yathā sampratipannam /\nprakāśate vivādapadamiti nātra prakaraṇasamatvam, ubhayavādisiddhāśrayasya durnirūpatvāt /\netena vastutvādayo nirastāḥ /\nvimataṃ jñānātmakam, vastutvāt sattvāt, sampratipannavaditi /"
        },
        {
          "tag": "p",
          "attributes": {},
          "text": "4) sthūlavikalpo bāhye 'rthe pramā, pramātvād, rūpadarśanavadityavayavisiddhiḥ /\nna ca vṛttivikalpādibādhitatvādyutthānam, teṣāmeva pratyakṣabādhitatvāt /\nindriyaṃ dravyagrāhakaṃ na bhavati, indriyatvād, rasanavaditi tu vyāptyasiddhisvarūpāsiddhidṛṣṭāntāsiddhiduṣṭatvādasādhanam /\npratiyogino 'jñāne vyatirekasya jñātumaśakyatvād indriyasvarūpasya dravyaviśeṣaṇatvācca /"
        },
        {
          "tag": "p",
          "attributes": {},
          "text": "apare tu gandho 'gandhopādānaḥ, kāryatvādrūpavadityavayavisiddhiṃ bruvate /\ntatra copādānaśabdasya samavāyikāraṇavācakatve dṛṣṭāntābhāvaḥ, sajātīyamātravācakatve siddhasādhanatā, atyantasajātīyavācakatve pratijñāpadayorvyāghātaḥ /\nkāryatve sati sparśavadavayavītyavayavilakṣaṇam /"
        },
        {
          "tag": "p",
          "attributes": {},
          "text": "[paramāṇusiddhiḥ]"
        },
        {
          "tag": "p",
          "attributes": {},
          "text": "1) vivādādhyāsito gandha etadgandhakāraṇena janyate gandhatvāt, kāryatvādetadvat /\nna ca piṇḍasyevopādhitvam, tatsamānakṣaṇānāṃ rūpādīnāmapi tathābhāvaprasaṅgāt /"
        },
        {
          "tag": "p",
          "attributes": {},
          "text": "2) vipratipannaṃ kāryam, etannīlakāraṇajam, kāryatvāt, gṛhyamāṇanīlavat /\nna cānugrāhakatarkābhāvaḥ, ante 'pi sthirapadārthānabhyupagame kāryakāraṇabhāvanirvāhāt, anvayavyatirekaprayojakābhāvāt /\nkalpanayā tatsiddhyabhyupagame vastuno 'sattvena tanmūlasya kāryakāraṇabhāvasyāsattvaprāptau viśvāsattvaprasaṅgaḥ /\narthakriyākāritvasya sattvātsamarthasya kṣepāyogādityādi sahakārisadasadbhāvaprayuktatvena pariharaṇīyam /\nsahakāriṇāmeva hetutvamastviti (cenna) teṣāmeva caramatvaniyame tadupayogaḥ syāt /\natyantatantusaṃyogādiṣvapyavacchedakatvena tantūnāmupayogāt /\nteṣāṃ cāniyāmakatve 'nyatrāpi paṭotpattiprasaṅgaḥ /\nkrameṇa kāryakaraṇārhaṃ sthiraṃ tadviparītaṃ kṣaṇikamiti vipratipatterviṣaya udghāṭanīyaḥ /"
        },
        {
          "tag": "p",
          "attributes": {},
          "text": "3) vivādādhyāsitā gandhādayaḥ pṛthivyārambhakā na saṃbhavanti, saṃyogavyatiriktatve sati bhūtaguṇatvād, vibhāgavat /\nrasa udakārambhako na bhavati, rūpaṃ teja ārambhakaṃ na bhavati, sparśo vāyujanako na bhavati, śabdo dravyārambhako na bhavati, bhūtaviśeṣaṇaguṇattvādbāhyaikaikendriyagrāhyaguṇatvādvā gandhavat /\nna cātraupādhikaśaṅkā 'pyasti gandhatvasya, tasyābhāve 'pi gurutvādiṣu sādhyasya darśanāt /\nna ca śabdavyatiriktamupādhi caramasyānumānasya, nāpi prathamasya rasavyatiriktatvaṃ prayojakam, tadvyatiriktasyāpi saṃyogāderudakārambhakatvadarśanāt /\netena madhyamayorupādhiśaṅkā nirākṛtā /\nato gandhādivyatiriktopādānasiddhiḥ /"
        },
        {
          "tag": "p",
          "attributes": {},
          "text": "4) vivādādhyāsitaṃ kāryaṃ samavāyikāraṇakaṃ bhāvakāryatvādghaṭavat /\nna ca vyarthaviśeṣaṇatvam, kāryatvamātrasya dhvaṃsādiṣu vyabhicārāt /"
        },
        {
          "tag": "p",
          "attributes": {},
          "text": "5) vivādādhyāsitaṃ kāryaṃ samavāyikāraṇakaṃ kāryatvāt, mahāmūrtatvādvāghaṭavaditi kecit /\nvivādādhyāsitaṃ kāryaṃ mahat, samavāyikāraṇatvāditi bruvate /\ntaistu yogipratyakṣaṃ samadhigamya paramāṇuṣvanaikāntikatvaparihārārthamasmadādīti viśeṣaṇīyam /\ntathā ca vyarthaviśeṣaṇatvam, prativādino vyāvṛttyabhāvāt, manasi vyabhicāraśca /\ntasmāt tryaṇukaparamāṇusiddhiḥ /\nkāryadravyājanyaṃ mūrttamaṇuḥ /\nnityo mūrttaḥ paramāṇuḥ /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[dravyaprakaraṇam]"
        },
        {
          "tag": "p",
          "attributes": {},
          "text": "[pṛthivyā nirūpaṇam]"
        },
        {
          "tag": "p",
          "attributes": {},
          "text": "1) vivādādhyāsitaṃ pṛthivīsamavāyikāraṇakam, kāryatve sati gandhatvāt, sampratipannavat /\nna ca sopādhikatvaṃ syāt, mahāpṛthivītvasya rūpādau sādhyāvyāpakatvāt /\nnityamūrttārambhātiriktatve sati kāryatvasyodakādiṣvapi sambhavāt /\npārthivatvena viśeṣaṇe viśeṣyavaiyarthyāt /\nnirupādhikasya sādhyaparityāge svabhāvaparityāgaprasaṅgāt /\ntasmātpārthivena paramāṇunā pārthivamevārabhyata iti niyamaḥ /\nnityatve sati gandhavān pārthivaḥ paramāṇuriti pārthivaparamāṇulakṣaṇam /"
        },
        {
          "tag": "p",
          "attributes": {},
          "text": "2) devaśarīramayonijaṃ na bhavati, śarīratvādityanaikāntikaṃ śalabhādiśarīre /\nviśiṣṭasaṃsthānavatvamapi tasyāsiddham, trinayanasahasrākṣacaturbhujādibhedabhinnatvāt /\nvivādādhyāsitaḥ śarīrasantāno 'yonijaśarīrakaḥ, śarīrasantānatvād, gomayajanitavṛścikaśarīrasantānavat /\nna cānukūlatarkacintā kāryā, anyathāgamārthasyaivānupapattiprasaṅgāt /\nhiraṇyagarbhaḥ samavartatāgre bhūtasya jātaḥ patireka āsīt (ṛ saṃ 10.121.1) iti śruteḥ /\ngandhavaccharīraṃ pārthivam /"
        },
        {
          "tag": "p",
          "attributes": {},
          "text": "3) gandhopalabdhiḥ karaṇajanyā, kāryatvāt, kuṃkumagandhābhivyañjakaghṛtavat /\ngandhavadindriyaṃ ghrāṇam /\ngandhavatī pṛthivī /\nrūparasagandhasparśasaṅkhyāparimāṇapṛthaktvasaṃyogavibhāgaparatvāparatvagurutvadravatvasaṃskāravatī pṛthivī /"
        },
        {
          "tag": "p",
          "attributes": {},
          "text": "[udakasya nirūpaṇam --]"
        },
        {
          "tag": "p",
          "attributes": {},
          "text": "udakatvasāmānyaṃ śarīrasamavetaṃ paramāṇujātitvāt, sattāvat /\nvipratipannāḥ paramāṇavaḥ paramparayā śarīrārambhakāḥ, guruparamāṇutvāt /\nna ca pārthivaparamāṇutvamupādhiḥ, tadabhāve 'pi sādhyasyānugamadarśanena dvyaṇukādiṣu samavyāptikatvābhāvāt /\nadṛṣṭaviśeṣākṛṣṭatvameva tatrāpi prayojakamityanye /\ntañca pūrvānumānena sādhayituṃ śakyate iti na kaścid doṣaḥ /\nśītasparśavaccharīramāpyam /\nrasopalabdhiḥ karaṇajanyā, kāryatvādgandhopalabdhivat /\nrasanamāpyam, rūparasayormadhye rasasyaivābhivyañjakatvāllālāvat /\nśītasparśavadindriyaṃ rasanam /\nsnehavad dravyamudakam /\nrūparasasparśasaṃkhyāparimāṇapṛthaktvasaṃyogavibhāgaparatvāparatvagurutvadravatvasnehasaṃskāravadudakam /"
        },
        {
          "tag": "p",
          "attributes": {},
          "text": "[tejaso nirūpaṇam --]"
        },
        {
          "tag": "p",
          "attributes": {},
          "text": "1) vivādādhyāsitāḥ paramāṇavaḥ paramparayā śarīrārambhakāḥ, rūpiparamāṇutvāt, pārthivaparamāṇuvat /\nna cāpārthivaparamāṇutvādityanena manaḥparamāṇuvatprakaraṇasamatvam, so 'gnerdevayonyā āhutibhyaḥ sambūya hiraṇyaśarīra ūrdhvaṃ svargalokametītyāgamabādhāt /\nna ca viśiṣṭādṛṣṭākṛṣṭatvamupādhiḥ sādhanavyāpakatvāt /\nuṣṇasparśavaccharīraṃ taijasam /"
        },
        {
          "tag": "p",
          "attributes": {},
          "text": "2) rūpopalabdhiḥ karaṇajanyā, kāryatvāt /\ncakṣuḥ taijasam, rūparasayormadhye rūpasyaiva vyañjakatvādālokavat /\nuṣṇamindriyaṃ taijasam /"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "3) vivādādhyāsitāḥ paramāṇavo na pārthivāḥ, atyantāgnisaṃyoge bhasmānārambhakatvāt, jalaparamāṇuvat /"
            },
            {
              "tag": "l",
              "attributes": {},
              "text": "vivādādhyāsitaṃ taijasam, aśītatve sati apākajarūpādhāraparamāṇujanyadravyatvāt, sampratipannāgnivat /"
            },
            {
              "tag": "l",
              "attributes": {},
              "text": "uṣṇasparśavattejaḥ /"
            },
            {
              "tag": "l",
              "attributes": {},
              "text": "rūpasparśasaṃkhyāparimāṇapṛthaktvasaṃyogavibhāgaparatvāparatvadravatvasaṃskāravattejaḥ //"
            }
          ]
        },
        {
          "tag": "p",
          "attributes": {},
          "text": "iti ca tejaḥ //"
        },
        {
          "tag": "p",
          "attributes": {},
          "text": "[vāyornirūpaṇam --]"
        },
        {
          "tag": "p",
          "attributes": {},
          "text": "1) vivādādhyāsitāḥ (vāyavīyāḥ) paramāṇavaḥ paramparayā śarīrārambhakāḥ, sparśavatparamāṇutvāt, sampratipannaparamāṇuvat /\narūpaṃ śarīraṃ vāyavīyam, mūrtatve sati tvagindriyānyatve ca sati vyāptyā tvagindriyasaṃyogādhāraḥ śarīram /"
        },
        {
          "tag": "p",
          "attributes": {},
          "text": "2) sparśopalabdhiḥ karaṇajanyā kāryatvādrūpopalabdhivat /\nsparśanaṃvāyavīyam, rūpasparśayormadhye sparśasyaivābhivyañjakadravyatvād, vyajanānilavat /\narūpāvayavīndriyaṃ sparśanam /\npūrveṣvatra ca śarīrendriyavyatirikto 'vayavī viṣayaḥ ityavagantavyam /"
        },
        {
          "tag": "p",
          "attributes": {},
          "text": "3) vāyurasmadādipratyakṣaviṣayo na bhavati, vāyutvātparamāṇuvāyuvat /\nna ca paramāṇutvamupādhiḥ, vāyudvayaṇukādiṣu sādhyasyānanugamadarśanāt /\nvāyurasmadādipratyakṣaviṣayo na bhavati, arūpidravyatvādākāśavat /\nna cāsparśavaddravyatvamupādhiḥ, sādhyāvyāpakatvāttatraivābhāvāt /\nna codbhūtasparśābhāvo mahattve sati prayojakaḥ, vāristhite tejasi abhāvāt /\nna ca tasyāpi pratyakṣatvam, uṣṇaṃ jalamiti vibhramānupapatteḥ /"
        },
        {
          "tag": "p",
          "attributes": {},
          "text": "4) sparśanaṃ nīrūpadravyagrāhakaṃ na bhavati, bāhyendritvāccakṣurvat /\nna ca vāyurasmadādipratyakṣaḥ, anudbhūtarūpānadhikaraṇatve sati udbhūtasparśādhikaraṇatvādghaṭavaditi sāmpratam, paramāṇau vyabhicārāt /\nna ca mahattve satīti viśeṣaṇīyam, pratyakṣasāmagrīsadbhāvasyopādheḥ /\nsā cānuvicāryamāṇā udbhūtarūpasparśamahattvānnātiricyate /\ntasyāpi sādhane 'pasiddhantaḥ /",
          "children": [
            {
              "tag": "lg",
              "attributes": {},
              "children": [
                {
                  "tag": "l",
                  "attributes": {},
                  "text": "tathā nāsmadādibāhyendriyapratyakṣo vāyuḥ, asmadādyapratyakṣasaṃkhyādhikaraṇatvānnabhovat /"
                },
                {
                  "tag": "l",
                  "attributes": {},
                  "text": "anyathā tasyāpi bāhyendriyapratyakṣatvaprasaṅgaḥ, ubhayorapi samānasāmagrīgrāhyatvāditi /"
                },
                {
                  "tag": "l",
                  "attributes": {},
                  "text": "nirūpaḥ sparśavān vāyuḥ /"
                },
                {
                  "tag": "l",
                  "attributes": {},
                  "text": "sparśasaṃkhyāparimāṇapṛthaktvasaṃyogavibhāgaparatvāparatvasaṃskāravān vāyuḥ //"
                }
              ]
            }
          ]
        },
        {
          "tag": "p",
          "attributes": {},
          "text": "[ākāśasya nirūpaṇam --]"
        },
        {
          "tag": "p",
          "attributes": {},
          "text": "1) vivādādhyāsitā śabdopalabdhiḥ karaṇajanyā, kāryatvādrūpopalabdhivat /\ntaccendriyaṃ bāhyaṃ bāhyarthaprakāśakatvāccakṣurvat /\nśabdaḥ kvacidāśritaḥ, guṇatvādrūpavat /\nśabdāśraya itarebhyo bhidyate, śabdāśrayatvādvyatirekeṇa rūpavat /"
        },
        {
          "tag": "p",
          "attributes": {},
          "text": "2) anye tu śabdo 'ṣṭadravyātiriktadravyāśritaḥ, tadvṛtau bādhakopapattau guṇatvādvyatirekeṇa rūpavaditi bruvate /\ntadasat, vyāptasiddheḥ /\nvyatirekasyābhāvarūpatvena pratiyogisādhyajñānādhīnajñānatvāt, tajjñāne 'numānavaiyarthyāt /\nna ca sarvāvinābhāvānāmucchedaḥ, yatra vyatirekasya bhāvarūpatvaṃ tatraitaddoṣasyābhāvāt /\nākāśagatamahattvasapakṣasyāpi saṃbhavānna kevalavyatirekitvam /\nsādhye 'ṣṭadravyātiriktāśritatvamātraprayoge asādhāraṇatvam, rūpatvādisāmānyānāmapi sapakṣatvāttebhyo hetorvyāvṛtteḥ /"
        },
        {
          "tag": "p",
          "attributes": {},
          "text": "3) vipratipannamacākṣuṣam, arūpidravyatvāt, sarvagatatvāt, sarvadā sparśarahitadravyatvāt, nityendriyatvāt, ātmavat manovacca /\nākāśarūpam, mahattve sati rūpājanakatvāt, nityamahattāt, sarvadāsparśarahitadravyatvād vāyuvadātmavacca /\nvipratipannaṃ mūrtamanena saṃyuktaṃ murtatvātsampratipannavat /\naneneti vipratipannaviṣayābhiprāyeṇa /"
        },
        {
          "tag": "p",
          "attributes": {},
          "text": "4) ākāśaṃ parimāṇavat, saṃyogitvādghaṭavat /\nna ca kriyāvattvamupādhiḥ, anutpannakriyasyāpi kasyacinnāśāt /\ntasya tadādhāratvayogyatāṃ vihāya na kiñcidanyadasarvagatatvādatiricyate, tacca parimāṇaviśeṣaḥ /\nna ca svātmani svasyopādhitvaṃ, tadatiriktasādhyākārānabhyupagamāt /\nasarvagatatvasya rūpādiṣvapi saṃbhavāt, dravyatvena viśeṣaṇe viśeṣyavaiyarthyāt /\nsparśavattvasya prayojaktve manaso 'parimāṇatvaprasaṅgaḥ, manasi ca tadabhāvāt /\ntaccāṇviti vakṣyāmaḥ /\nākāśamaparimitam, akriyatvādrūpavadityatrādravyatvamupādhiḥ /"
        },
        {
          "tag": "p",
          "attributes": {},
          "text": "5) ākāśaṃ saṃyogi vibhāgi ca, dravyatvādghaṭavat /\nna ca sāvayatvamupādhiḥ, tasya maduktahetugarbhitatvād, dravyate sati ārabhyatvasya tattvāt /\nsarvagatendriyamākāśaṃ tadeva śrotram /\nna caivaṃ sarvatra śabdopalambhaḥ, vaktṛśrotṛśarīrasannidhiśabdopalabdhiprasaṅgaḥ, tasyāpi karṇaśaṣkulyavacchinnākāśasya vidyamānatvāt /\nupādhibhedācca bheda ityanarthabījam, ātmāntaḥkaraṇādīnāmapi tathābhāve virodhābhāvat /\nśabdavadākāśam /\nśabdasaṃkhyāparimāṇapṛthaktvasaṃyogavibhāgavat /"
        },
        {
          "tag": "p",
          "attributes": {},
          "text": "[dikkālayornirūpaṇam --]"
        },
        {
          "tag": "p",
          "attributes": {},
          "text": "vivādādhyāsitaḥ saṃyogo viśeṣaguṇarahitebhyo dravyebhyo janyate, saṃyogatvād, antaḥkaraṇarūpadvayasaṃyogavat /\nvivādāspadaṃ viśeṣaguṇarahitadravyadvayajanyam, kāryatvāt, tadvadeva /\nna cāntaḥkaraṇadvayasaṃyogatvamupādhiḥ, vyarthaviśeṣaṇatvāt tadvadeva /\nna cāntaḥkaraṇadvayaguṇatvamupādhiḥ, dvayaguṇatvenaivopapattau viśeṣaṇavaiyarthyāt /\nnirupādhikasya (sādhya)parityāge svābhāvaparityāgaprasaṅgāt /\nna ca sādhye bahuvacanakṣepaṇātiprasaṅga iti vācyam, dṛṣṭāntāsiddheḥ bhūṣaṇasya saṃkhyānabhyupagamena manogatatvasya dūrāpāstatvāt /\nna mano manasā saṃyujyate nityadravyatvāditi sādhane dṛṣṭāntāsiddhiḥ /\nata eva saṃyogābhyupagamenāsparśavattvād dravyānārambhakatvamityāha bhāṣyakāraḥ /\nanyathā sajātīyataṃyogābhāvameva hetuṃ brūyāt, kāraṇatvātsaṃyogasya /\ntathā ca vyomaśivaḥ-- `parakīyena ca manasā sūkṣmaśarīrasthaṃ manaḥ maryāyeṇābhisambandhayati' /\nna cānaikāntikatvam, ajasaṃyogāsiddheḥ /\nna ca vimatipadaṃ viśeṣaguṇarahitadravyābhyāṃ na janyate, antaḥkaraṇasaṃyogātiriktatvād vyomavaditi sāmpratam, akāryatvasyopādheḥ /\ntayośca dikkālasajñeti /\nsaṃkhyāparimāṇapṛthaktvasaṃyogavibhāgayuktau dikkālau, sarvagatatvāditi pūrvavatsādhanīyam /"
        },
        {
          "tag": "p",
          "attributes": {},
          "text": "[ātmano nirūpaṇam --]"
        },
        {
          "tag": "p",
          "attributes": {},
          "text": "vivādādhyāsito 'haṃpratyayo 'haṃpratyayavyatirikte pramā pramātvāt, saṃpratipannavat /"
        },
        {
          "tag": "p",
          "attributes": {},
          "text": "[ātmaiva jñānādhāraḥ--]"
        },
        {
          "tag": "p",
          "attributes": {},
          "text": "tasya ca ko viṣaya iti cintāyāṃ paraśarīraparātmādiṣvatiprasaṅganirākaraṇārthaṃ yatra svayaṃ samavetaḥ, sa eva tasya viṣaya iti vaktavyamiti sthite ---\nna śarīraṃ tatsamavāyi, kāryatvādghaṭavat /\nna cāśarīratvamupādhiḥ, mṛtaśarīre tadabhāve 'pi sādhyasādhanayoranugamadarśanāt /\nna cājīvaccharīratvamupādhiḥ, suṣuptau jīvaccharīre 'pi tadabhāvāt /\navasthāviśeṣavataḥ śarīrasya pakṣatvānna doṣaḥ, tathā śarīratvāt mṛtaśarīravaditi vācyam /"
        },
        {
          "tag": "p",
          "attributes": {},
          "text": "vivādādhyāsitaḥ prāṇo na jñānādhāraḥ, kāryatvādvāyutvāt, prāṇatvāt suṣuptāvasthaprāṇavat /"
        },
        {
          "tag": "p",
          "attributes": {},
          "text": "vivādādhyāsitaṃ bodhādhārajaṃ kāryatvāt, ceṣṭāvat /\nna ca yogyānulabdhibādhaḥ, prayatnādhārasyeva bodhādhārasya yogyatvenāpi sambhavāt, gauratvādivad bodhasya parapratyakṣāsiddheḥ /\ntadviśiṣṭasyātīndriyatvānmanasaḥ parabodhagrahaṇe sāmarthyābhāvāt /\nśarīrasya tu yogyānupalabdhyā bādha iti cet /\nkiṃ cātaḥ? tasyaiva bodhādhāratvāttadabhāve bodhādhārasyāpi abhāva iti cet /\nna, niyamāsiddheḥ /\nvyāptatvānnaivamiti cet, tarhyanumānena bādho vakyavyaḥ, tatra cāśrayanirūpaṇaṃ durghaṭam /\nvivādādhyāsitaṃ bodhādhārajaṃ na bhavati, śarīrajanyatvādākāśavaditi prāgeva vyudastam /\nśarīrajanyatvopādhivāde 'pi mṛtaśarīrakriyādiṣu vyabhicāravāraṇārthaṃ bodhādhārapūrvakatvamabhyupagantavyam /\ntadvyatiriktatve satīti viśeṣaṇaṃ copādeyam /\ntatrāpi suṣuptaśarīrakriyādiṣu vyabhicāraparihārāya jāgrata iti viśeṣaṇaprāpte, atrāpyudāsīnasyākasmikanipatitakriyāparihārārthaṃ kurvata iti vaktavyam /\nsvasyaiva prayāsādhikyamuktaṃ syādvyarthaviśeṣaṇatvaṃ coktaṃ pūrvam /\nupādhiravinābhūtadharmadharmatvena bhavatyevaitaddūṣaṇam /\nanyathānumānāntareṣvapi tanna syāt /\nnirupādhikasya sambandhasya vyāptitvenopādhibhaṅge jāte, kvacitsambandhe ca dṛṣṭe, anyatra kevalasya hetordarśanamapi na doṣamāvahatītyavocamityalam /"
        },
        {
          "tag": "p",
          "attributes": {},
          "text": "[prabhākaramatanirāsaḥ --]"
        },
        {
          "tag": "p",
          "attributes": {},
          "text": "anye tu sarvārthavittiṣu grāhakatvena ātmasiddhiriti bruvate /\ntadasat, ātmano 'pi cākṣuṣatvaprasaṅgāt, tajjanitajñāne bhāsamānatvasyaiva tattvāt /\nyadi ca nīrūpadravyasyāpi cākṣuṣatvam, tadā nabhaso 'pi tathātvaprasaṅgāt /\nna cātmā cākṣuṣajñāne prakāśate nīrūpadravyatvādgaganavat /\nvivādādhyāsitaṃ jñānamātmapratibhāsam, jñānatvādahamitisampratipannavaditi cet, na, kālātyayāpadeśāt /\ntathā hi --- asti tāvat saugatatacchiṣyāṇāmanātmavāsanāto viṣayebhyo nivṛtiḥ, anātmavāsanātaśca pravṛtiriti /\nna ca te pramāṇamūle eveti niyamaḥ, rajjusarpavivekāgrahaṇādvā vibhramādvā śuktirajatavivekāgrahaṇādvā vibhramādvānayoranudayaprasaṅgāt /\nna ca te na nivṛttī, nāpi pravṛttī vā /\nna cājñānupūrvikā nivṛttiḥ pravṛttirvā svasthasya saṃbhavati /\nna cātmajñāne teṣāṃ tadupapadyate, tathānabhyāsadaśāyāṃ ko 'hamitya(dhyavasāyānupapattirniścīyate), anadhyavasāye 'tiprasaṅgāt /"
        },
        {
          "tag": "p",
          "attributes": {},
          "text": "kiṃ ca kaḥ punastatpratibhāse sambandhārthaḥ? karmatvam, tadatiriktaṃ vā? prathame 'pasiddhantaḥ, dvitīye dṛṣṭāntāsiddhiḥ* /\n[* -eḥ edn] viṣayatvaṃ ca prathamānnātiricyate /\ngrāhakagṛhītibhāve tu siddhasādhanam /\nato 'tiriktasyānugatasambandhamātrasyāsiddhiḥ /\nkiṃ ca yogināṃ viyuktāvasthāyāṃ paramāṇurūpādiviṣayacākṣuṣajñānasya pakṣīkāre bhavatāmāśrayaikadeśāsiddhaḥ, anyathāsmākamanaikāntaḥ /\nna ca mānasapratyakṣatve tatsāmagrayāḥ sarvadā sannihitatvāt suṣuptāvasthāyāmapyātmajñānaprasaṅgaḥ, ahaṃ śarīramitivivekāgrahaṇādiṣu ahaṃjñānotpattau bāhyendriyavyatiriktakārakagrāmasyaiva tvayāpi vaktavyatvāttadbalenaiva sarvasyopapatteḥ, tathāvidhakarmavaikalyādvā /\ntasmānna sarvavittiṣvātmanaḥ* pratibhāsaḥ /\n[* sarvavidiṣvā]"
        },
        {
          "tag": "p",
          "attributes": {},
          "text": "[ātmano jñānarūpatvanirāsaḥ--]"
        },
        {
          "tag": "p",
          "attributes": {},
          "text": "sa ca jñānāśrayo na tu vijñānātmakaḥ, na hi draṣṭurdṛṣṭerviparilopo vidyate (bṛha 4.3.23) iti śrutau draṣṭṛdṛṣṭyoḥ sambandhapratīteḥ /\nna cāmnāyapratīto bhrānto bhavitumarhati, aviśeṣāt /\nna ca siddhārthe vācakābhāvaḥ, apasiddhāntāt /\nna cātatparatvam, tasyānyato 'siddhatvena viśiṣṭaparatvāt /\nna ca rāhoḥ śira itivadupacaritatvam, mukhye bādhakābhāvāt /\nna cādvaitaśrutirbādhikā, viparyaye pratyuta tasya bhedagrāhakatvāt /\nna ca tatra tasya sāmarthyaṃ nāstīti vācyam, sāmarthye sati virodhābhāvāt /\nna ca sambandhābhāve grahaṇāsambhavaḥ, adoṣatvāt /\nna cātiprasaṅgaḥ, anupalabdherniyāmakatvāt /\npratiyogitatprayuktavyatiriktasāmagrīsānnidhye sati pratiyogijñāne ca sati niyāmakatvāt /\nathavā karaṇasambandhasyaiva niyāmakatvāt /\ntathā hi -- ghaṭasaṃyuktena cakṣuṣā janitaṃ jñānaṃ ghaṭamevāvagāhate nārthāntaram, asambaddhatvāt /\nkiñcāsti tāvadiyaṃ prasiddhiḥ, 'ata eva vyavaharāmaḥ' itivacanāt /\ntasyāśca kāraṇābhāve sati nityatvaṃ syāt /"
        },
        {
          "tag": "p",
          "attributes": {},
          "text": "na caivamapratyakṣatvaṃ bhedasya, samyagaparokṣānubhavaviṣayasyaiva sattvāt /\nnityatve ca trayāṇāṃ siddheḥ /\nna cāpasiddhāntaḥ, asmākamapi nityapratītisiddheḥ /\nna ca bhedānavasthā bādhikā, bhedāntaraprasaktau mūlābhāvāt /\nbhedabhedinau bhinnāviti lokavyavahāradarśanāt /\nna caikabhedabalenānyabhedānumānam, dṛṣṭāntabhedāvighātenotthāne doṣābhāvāt /\nso 'yaṃ piṇyākayācanārthaṃ gatasyāpi śākādinaḥ khārikātailadātṛtvābhyupagama iva /\ndṛṣṭāntabhedavighāte tvanumānānutthānameva, upajīvyasya prabalatvena tenaiva bādhāt /\nsvātmavyātakatvena jātitvāt /\netenādṛśyatvādayo nirastāḥ /"
        },
        {
          "tag": "p",
          "attributes": {},
          "text": "na cānirvacanīyatvaṃ bhedasya, tatra pramāṇābhāvāt /\nkhyātibādhānyathānupapattiḥ pramāṇamiti cet, anyathāpyupapattau virodhabhāvāt /\nasato bhāsamānāyogāt, bādhāyogātsataḥ, atra cobhayaṃ dṛśyate iti cet, na; prathame 'satpadasya bodhakatve bhāsamānāyogādityanena vyāghātaḥ /\nanyathāpārthakatvam, prayuktapadārthānāṃ sambhūyakāritvaniyamāt /\ndvitīye sata iti ko 'rthaḥ? kiṃ sattāyuktasya, āhosvidabādhitasya, brahmāsvarūpasya vā? prathame sattāyuktasyābādhitatvena vyāptiḥ kutraḥ dṛṣṭā? prapañcasya bādhyatvād, brahmaṇo nirdhamakatvena sattābhāvāt /\ndvitīye sādhyāviśiṣṭatā /\ntṛtīye siddhasādhanatā /\ntasmānnānirvacanīyatvamapi /"
        },
        {
          "tag": "p",
          "attributes": {},
          "text": "[akhaṇḍārthatvakhaṇḍanam--]"
        },
        {
          "tag": "p",
          "attributes": {},
          "text": "etena yadāhurekadaṇḍinaḥ -- satyādipadamakhaṇḍaparam, lakṣaṇavākyatvād, gandhavatī pṛthivītivat, ghaṭaḥ kalaśa itivadvā /\ntadapi nirastam, akhaṇḍaparanityanyūnānatiriktārthamityartho yata iti /\nna cārdvatapakṣe satyajñānānandādiśabdānāṃ sahaprayogo ghaṭate, paryāyatvāt /\naparyāyatve 'dvaitahāniḥ /\nna ca `prakṛṣṭaḥ prakāśaḥ savitā' itivat śabdadvayenāpi eka evārthaḥ pratipādyate iti yuktam, dṛṣṭāntāsiddheḥ /\nprakṛṣṭaśabdasyetaretarābhāvādinimittasavyapekṣatayā pravṛtteḥ, prakāśaśabdasya prakāśatvabalāt, anyathā tatrāpi paryanuyogasya tulyatvāt /"
        },
        {
          "tag": "p",
          "attributes": {},
          "text": "kiṃ ca loke yathā prakṛṣṭaprakāśaśabdayoḥ parasparavyatirekeṇa prayogaḥ --- prakṛṣṭaḥ pumān, pradīpaḥ prakāśa iti /\ndvayoścaikatra mayūkhamālini prayuktayostu arthaviśeṣabodhakatvam /\nna caivaṃ jñānānandaśabdayorasti, laukikajñānānandasyāpi brahmarūpatvāt /\nbhedena vyutpattau bhagno 'dvaitavādaḥ /\ntasmādānandaśabdo duḥkhabhāvamātre prayuktaḥ, mukhye bādhakasambhavāt --- 'aśarīraṃ vāva santaṃ na priyāpriye spṛśataḥ' (chā u 8.12.1) iti vacanāt /\nna cāsya sāṃsārikasukhaniṣedhaparatvam, sukhadvayasyābhāvāt /\nloke 'pi mātrayā paramānandapratītirityabhyupagamāt /\nna cātrāvacchinnasukhaniṣedhārtham, tatrāpyavacchedasyaiva niṣedho na sukhasya /\nna ca sāmānyaśabdasya saṃkoce pramāṇamasti /\nna cānandaśrutiḥ pramāṇam, tasyā upacaritārthatvāt /\nna ca viparyayaḥ, ānandasya sarvadā-adarśanenānityatvaprāptau mokṣatvavyāghātāt /\nyogarddhisamāsāditacirakālopabhogayogyasukhaviśeṣaparatvenāpyupapatteḥ /"
        },
        {
          "tag": "p",
          "attributes": {},
          "text": "anantatvādiśrutistu āpekṣikasukhādyapekṣayā bahukālatvena vyākhyeyā, 'amṛtā devā' itivat /\nna ca pravṛttyanupapattiḥ, nityatve sutarāmanupapatteḥ /\nna hi siddhasya sampādanāya kaścid yatate 'tra /\navacchedanivṛttyarthamiti cet, tarhi prāptāprāptavivekino 'trāvacchedanivṛttireva kṛtyuddeśyā, anyasya vidyamānasyāpyatantratvāt /\nna caikanityasukhavāde kāraṇopādānaṃ ghaṭate, tadviśeṣe tu kaiva kathā? na caikasyaivātiśayānatiśayau śaṅkārhau, ekatvavyāghātāt /\navacchedanivṛttyarthaṃ kāraṇaviśeṣopādānamiti vaktavyam, tatra ca duḥkhābhāvasya sukhatvenānubhavasya niratiśayatvāt, tadanupapattiriti yo 'yaṃ doṣa uktaḥ, sa samānaḥ /\ntasmād duḥkhābhāvātiriktasukhasādhanaparyālocanayā janyamanityamanekaṃ cābhyupeyam /\nna ca tathāvidhasya muktau kathāsambhava iti /"
        },
        {
          "tag": "p",
          "attributes": {},
          "text": "jñānaśabdaśca jñāyate 'sminnityadhikaraṇavācakaḥ /\nānantyaṃ punarūbhayāntābhāva eva, tatraiva lokavyutpatteḥ /\nekamiti ca dvairūpyanirākaraṇaparam, ekatvasaṃkhyāṃ vācaṣṭe, loke tatraiva vyutpatteḥ, lokāvagataśakteśca vede bodhakatvāt /\ntasmājjñānāśraya ātmeti siddham /"
        },
        {
          "tag": "p",
          "attributes": {},
          "text": "[ātmano nānātvam--]"
        },
        {
          "tag": "p",
          "attributes": {},
          "text": "vivādādhyāsitaṃ mayā sambaddhaṃ mūrtatvāt, maccharīravad -- iti nityatvānāditvasarvagatatvasiddhiḥ /\ntasya cānekatvam, vyavasthānyathānupapatteḥ /\nanirvacanīyatve nirākṛte jīvabhede 'vipratipatteśca /\ndvā suparṇā sayujā sakhāyā samānaṃ vṛkṣaṃ pariṣasvajāte /\ntayoranyaḥ pippalaṃ svādvattyanaśnannanyo abhicākaśīti /\n(mu 3.1.1) iti śruteḥ /\nasyā arthaḥ -- dvau suparṇau ātmānau sayujau = sahavartamānau sakhāyau = ekakāryakāritvena, samānaṃ vṛkṣam = ekaṃ śarīraṃ pariṣasvajāte = āliṅgitavantau /\ntayorātmanormadhye eko = bhoktā pippalaṃ svādu atti = sukhaviśeṣaṃ bhuṅkte /\nanaśnan anyaḥ = abhoktā īśvaraḥ abhicākaśīti = sarvato 'tyarthaṃ prakāśate iti vispaṣṭo jīvabrahmaṇorbhedaḥ /\najāmekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ /\najo hyeko juṣamāṇo 'nuśete jahātyenāṃ bhuktabhogāmajo 'nyaḥ /\n(śvetā 4.5) itivat /\nna ca śrutipratīto 'nyathā bhavitumarhati /"
        },
        {
          "tag": "p",
          "attributes": {},
          "text": "kathaṃ tarhi `neha nānāsti kiṃcana' (bṛha 4.4.19) iti, `mṛtyoḥ sa mṛtyumāpnoti, ya iha nāneva paśyati' (kaṭha 4.10) iti ca, (liṅgāt) nānātvadarśane tadbhāvopacārāt /\nna ca sati prayojane nimitte copacāraḥ pravartate, na cātra prayojanamastīti vācyam, niyamāsiddheḥ /\najñātamukhyeṣu yavavarāhādiṣu gauṇaśabdaprayogeṣu tadabhāvāt /\nsattābodhakalākṣaṇikagośabde ca, yathā gaurvāhīkaḥ /\nyathāhurvārtikakārāḥ ---"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "bahujātiguṇadravyakarmabhedāvalambinaḥ /"
            },
            {
              "tag": "l",
              "attributes": {},
              "text": "pratyayān sahasājātān śrautalākṣaṇikātmakān //"
            }
          ]
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "na lokaḥ kāraṇābhāvānnirdhārayitumicchati /"
            },
            {
              "tag": "l",
              "attributes": {},
              "text": "balābalādisidhyarthaṃ vākyajñāstu viviñcate //"
            }
          ]
        },
        {
          "tag": "p",
          "attributes": {},
          "text": "(ślo vā??)"
        },
        {
          "tag": "p",
          "attributes": {},
          "text": "asmadādigauṇapratīterhi cintā /\nvṛddhavyavahārāgateṣu gauṇaprayogeṣu ko 'yamāgrahaḥ, yathā sarṣaparase tailaśabdaḥ? mukhyeṣu bādhakābhāvāt kathamupacāra iti nāśaṅkanīyam, pratyakṣeṇa śrutyā ca bhedapratīteḥ /\nātmā dravyatvavyatiriktāparajātyādhārabhedena nānā, aśrāvaṇaviśeṣaguṇādhikaraṇatvāt, pṛthivyādivat /\ntatra na mūrtatvamupādhiḥ, rūpādau tadabhāve 'pi sādhyānugamadarśanāt /"
        },
        {
          "tag": "p",
          "attributes": {},
          "text": "makarandastu vivādapadāni śarīrāṇi, ekenātmanātmavanti, śarīratvāt, maccharīravaditi /\ntasya nityatvam /\nviśeṣaguṇā dravyatvena sādhanīyāḥ /\ntasya guṇāḥ -- buddhisukhaduḥkhecchādveṣaprayatnadharmabhāvanāsaṃkhyāparimāṇapṛthaktvasaṃyogavibhāgāḥ /\nprayatnāśraya ātmā /"
        },
        {
          "tag": "p",
          "attributes": {},
          "text": "[manaso nirūpaṇam--]"
        },
        {
          "tag": "p",
          "attributes": {},
          "text": "vivādapadamindriyajajñānaviṣayaḥ, vastutvād ghaṭavat /\nvivādādhyāsito mūrtasaṃyogāsamavāyikāraṇakaviśeṣaguṇādhāraḥ, nityatve sati anityaviśeṣaṇaguṇavattvāt, pārthivaparamāṇuvat /\nna ca tattvamupādhiḥ, tvanmate ghaṭasyāpyagnisaṃyogajaviśeṣaguṇādhāratvāt /\nna ca pārthivatvamupādhiḥ, tvanmate ghaṭasyāpyagnisaṃyogajaviśeṣaguṇādhāratvāt /\nna ca pārthivatvamupādhiḥ, apakvanaṣṭaghaṭe vyabhicārāt /\nna cāsmākamādyamupādhiḥ, nabhasi tadabhāve 'pi sādhyānugamadarśanāt /"
        },
        {
          "tag": "p",
          "attributes": {},
          "text": "manaḥ paramāṇu, paraviśeṣaguṇāsamavāyikāraṇāśrayatve sati nityatvāt, taijasaparamāṇuvaditi kecit /\ntanna, sparśavattve sati nityatvopādheḥ /\naṇutvamātrasādhane sparśavadamahattvamupādhiḥ /\nmūrtatvamātrasādhane ca nityapadavaiyarthyam /\ntadvyatirikttasya hetutve kāśikākṛto mate sparśavattvamupādhiḥ /\ntamodravyatvapakṣe sparśavattvasya tamasyeva sādhyavyāpakatve dravyasamavāyidravyatvamupādhiḥ /\netena mano mūrtaṃ vibhusaṃyogitvādghaṭavadityapi nirastam, uktopādhikatvāt /"
        },
        {
          "tag": "p",
          "attributes": {},
          "text": "sukhādayo mūrtasaṃyogāsamavāyikāraṇakāḥ, anityatve sati nityaviśeṣaguṇatvāt, pārthivaparamāṇurūpadivaditi vibhāgajaśabdajaśabdenānaikāntādasādhanam /\naśabdatve satīti viśeṣaṇe parasyaiva vaiyarthyam /\nmūrtaṃ manaḥ śrotravyatiriktendriyatvādityapi nirastam, pūrvoktopādheḥ /\navibhutve ca sparśavattvaṃ sādhanāvacchinnasādhyavyāpaka upādhiḥ /"
        },
        {
          "tag": "p",
          "attributes": {},
          "text": "etenāvibhu nityadravyatvādityanenāmahattvasādhane sādhyavyāpakatvāt sparśavattvaṃ nopādhiriti śrīvallabhoktaṃ nirastam /\nna ca mano vibhu,\n1 sarvadā sparśarahitadravyatvāt (nyā ku 3.1),\n2 sadā viśeṣaguṇarahitadravyatvāt,\n3 niravayavendriyatvāt,\n4 dravyānārambhakanityadravyatvāt,\n5 nityendriyatvāt,\n6 vijñānasamavāyikāraṇasaṃyogādhārendriyatvāt,\n7 sarvadā sparśarahitadravyatvāt,\n8 nityaguṇagrāhakendriyatvāt,\n9 abhūtatve satyarūpitvāt, kālavad, ātmavad, ākāśavaditi satpratipakṣadūṣaṇe kathaṃ svapakṣasiddhiriti vācyam, manasaḥ sarvagatatvābhyupagame ākāśakālātiriktasya sādhayitumaśakyatvena dharmigrāhakapramāṇabādhāśrayāsiddhayoranyatarākrāntatvāditi spaṣṭataramasmannyāyalakṣmīvilāse /\nprathamasya tamodravyatvavādinastatraivānaikāntikatvam, sarvadetyasya ca vyarthatvāt /\netena dvitīyatṛtīye dūṣite, saptame 'pivaiyarthyam, navame 'pi arūpipadasya paraṃ prati vaiyarthyam, tamaso 'bhāvatvāt /\nkiṃ bahunā dravyatvāvāntarajātyaindriyāsajātīyadravyatvamupādhiḥ /\n1 sparśarahitatve sati aṇu manaḥ,\n2 vijñānāsamavāyikāraṇasaṃyogādhāratve sati mūrttaṃ vā,\n3 sukhagrāhakendriyaṃ vā,\n4 aṇvindriyaṃ vā,\n5 jñānajanakasaṃyogāśrayaṃ jaḍaṃ manaḥ,\n6 jñānāsamavāyisaṃyogāśrayamindriyaṃ vā /\ntasya guṇāḥ-- saṃkhyāparimāṇapṛthaktvasaṃyogavibhāgaparatvāparatvasaṃskārāḥ /\neṣāṃ mūrtatvadravyatvābhyāṃ siddhiḥ /\n1 samavāyikāraṇaṃ dravyam,\n2 guṇavad dravyam /"
        },
        {
          "tag": "p",
          "attributes": {},
          "text": "[10 tamasa ālokābhāvamātratvanirūpaṇam--]"
        },
        {
          "tag": "p",
          "attributes": {},
          "text": "1) tamo nāma dravyantaramasti /\ntadapi nirūpaṇīyamiti cet, na, pramāṇāsiddheḥ /\nnīlaṃ tama iti pratītiḥ pramāṇamiti cet, nīlabuddhyasiddheḥ /\nuktaṃ ca śālikanāthenāpi-- apratītāvevāyaṃ pratītibhramo mandānām' (pra paṃ 321) iti /\nkathaṃ tarhi padaprayogaḥ? sitābhāvavadupacārāt /\nasitaṃ nīlamiti laukikaḥ prayogaḥ /\nmukhye bādhakābhāvāditi cet, ālokanirapekṣacakṣuṣo rūpapratyayajanakatvāsiddheḥ /\nkāraṇābhāve kāryaṃ jāyate iti durghaṭametat /\nanyathā nīlaghaṭasyāpi grahaṇaprasaṅgaḥ /\nkathaṃ tarhi chāyāyāṃ kṛṣṇasarpabhrama iti cet, doṣavaśāt /\npūrvadṛṣṭakṛṣṇasarpādhyāropako doṣa iti /\nkimatra sādṛśyamiti cet, sitābhāvatvam /\nna caivamatiprasaṅgaḥ, sādṛśyamātrasyaiva bhrāntijñānasāmagrītvāsiddheḥ /\nupayujyante hi viśeṣādarśanādayo 'pi ālokābhāvasahakāriṇo dharmādayo 'pi, vakradīrghāvayavīndriyasaṃyogādayaśca doṣāḥ /"
        },
        {
          "tag": "p",
          "attributes": {},
          "text": "2) mānasameva vā svapnavibhramādīti kecit /\nna caivamatiprasaṅgaḥ, cākṣuṣalokābhāve karituragādismaraṇaviśeṣasyāpi tatra hetutvābhyupagamānnātiprasaṅgaḥ /\netena saṃkhyākriyādipratītirapi nirastā, tatraiva vipratipatteḥ, śabdaprayogasyopacāreṇāpyupapatteḥ, laukikavyavahārasya ca samyugdhatvāt /"
        },
        {
          "tag": "p",
          "attributes": {},
          "text": "3) ekadeśinaḥ punarnīlapratītimabhyupagamya bhrāntatvamācakṣate /\nyathāhuḥ --- añjanapuñja iva śārvaraṃ tama iti bhrāntiprakaraṇe tatra pratibhāsikabādhānupapatteḥ /\nanenāpahṛtaviṣayatvenānutthānādbādhakanirūpaṇaṃ durghaṭamiti paśyāmaḥ /"
        },
        {
          "tag": "p",
          "attributes": {},
          "text": "4) śabdena vinā pratītisādhanaṃ ca /\ntamaḥ śabdasya tarhi ko 'rtha iti cet, ubhayavādipratipanna ālokasaṃsargābhāvaḥ /\nālokaviśeṣe satyapi ālokāntarābhāvasyāpi sambhavāt prayogaprasaṅga iti cet, tatra kimālokābhāvaprayogo 'sti, na vā? asti cet, tamaḥśabdaprayogo 'pyastu, kā no hāniḥ? paryāyaśabdatvāt /\natha yathā jvālāyā āśutaravināśitvena madhye vināśe vidyamāne 'pi tatsadṛśajvālotpattyā tirohitatvānna nāśavyavahāraḥ, tadāloke satyālokāntarābhāvasya tirodhānānna tadabhāvavyavahāra iti /\nlaukikapratītistu bhramatvenocyate /\ntattulyaṃ te tarkakarkaśamaterapyuktaparihāraścakṣurālokāsahakṛtaṃ rūpigrāhakaṃ dravyagrāhakendriyatvāttvagvaditi vādinaḥ kālagrāhakaghrāṇenānaikāntikaṃ vyarthaviśeṣaṇatā ca /\ncakṣurālokanirapekṣaṃ dravyaṃ gṛhṇāti, indriyatvāditi sādhane ghrāṇena prativādinānaikāntikatā vivakṣitā---sādhakatvaṃ ca /\nna hi tava tathāvidhaṃ tama eveti lakṣaṇaṃ kālāderapi ālokanirapekṣendriyagrāhyatvāt /"
        },
        {
          "tag": "p",
          "attributes": {},
          "text": "5) ālokabhāvasyobhayavādisampratipannatvāt tamaḥśabdavācyatve nāsti vipratipattirnātra prakaraṇaṃ vācyam /\nvivādādhyāsitaḥ ālokabhāvaḥ tamaḥśabdavācyaḥ, itaretarābhāvavyatiriktālokābhāvatvāt /\nyaditthaṃ na bhavati, taditthamapi na bhavati, yathāloka eva /\nanye tu tama ālokābhāvaḥ, ālokānapekṣacakṣuṣi satyevāsati ca liṅgādau gṛhyamāṇatvāt, sampratipannālokābhāvavaditi bruvate /\ntatra kau pakṣasapakṣau? bhinnābhinnāviti cintanīyamiti /\nyogimānasagrāhyatvāccāvadhāraṇāsambhavena hetvasiddhiśca /\ntasmādevaṃ prayogakramaḥ --- tamaḥpadamālokābhāvavācakam, ālokānapekṣacakṣurgrāhyavācakatvād, ālokābhāvapadavat /"
        },
        {
          "tag": "p",
          "attributes": {},
          "text": "nirūpito dravyapadārtha eṣa, navaprakāro mudamātanotu /"
        },
        {
          "tag": "p",
          "attributes": {},
          "text": "navātmakasya tridaśādhipasya, trilokapūjyatripurāntakasya //"
        },
        {
          "tag": "p",
          "attributes": {},
          "text": "iti śrīmānamanohare dravyapadārthaḥ //"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[guṇaprakaraṇam]"
        },
        {
          "tag": "p",
          "attributes": {},
          "text": "[1-4 rūparasagandhasparśāṇāṃ nirūpaṇam--]"
        },
        {
          "tag": "p",
          "attributes": {},
          "text": "1) pratyakṣaṃ rūpe pramāṇam /\nvivādapadaṃ ghaṭotpattyanantarakāle jāyate, ghaṭaguṇatvāt, sampratipannaghaṭasaṃyogavat /\nna ca sāmānyaguṇatvamupādhiḥ, tadgataparimāṇādīnāmapi paścādutpattiprasaṅgāt /"
        },
        {
          "tag": "p",
          "attributes": {},
          "text": "2) vivādapadaṃ kāryaṃ pārthivaviśeṣaguṇatvādghaṭarūpavat /\nna ca kāryagatatvamupādhiḥ, paramāṇusaṃyogasaṃskārādyavyāpanāt /"
        },
        {
          "tag": "p",
          "attributes": {},
          "text": "3) vivādapadaṃ kāryaṃ saṃkhyāparimāṇapṛthaktvagurutvasaṃskāravyatiriktatve sati pārthivaguṇatvāt pārthivaparamāṇusaṃyogavat /"
        },
        {
          "tag": "p",
          "attributes": {},
          "text": "4) vivādapadamagnisaṃyogajaviśeṣaguṇavad, anityaviśeṣaguṇatve sati nityatvādātmavat /"
        },
        {
          "tag": "p",
          "attributes": {},
          "text": "5) vivādapadamavayavyāśrayakāle na rūpajanakamāśrayatvājjalāṇuvat /"
        },
        {
          "tag": "p",
          "attributes": {},
          "text": "6) vivādapadamāśrayanāśanāśyamānakāryavyatiriktaguṇāśrayaḥ, guṇavattvātsamavāyikāraṇatvādātmavat /"
        },
        {
          "tag": "p",
          "attributes": {},
          "text": "7) rūpatvamanāśrite 'pi samavetam, rūpajātitvātsattāvat /"
        },
        {
          "tag": "p",
          "attributes": {},
          "text": "8) vivādāśrayo 'nekarūpādhikaraṇam na bhavati, avayavitvāt, śuklatantuvat /\nvivādapadaṃ na nīlatvādhikaraṇam, pītārabdhatvāt, vivādapadaṃ na pītatvādhikaraṇam, nīlārabdhatvātpītavannīlavacca /"
        },
        {
          "tag": "p",
          "attributes": {},
          "text": "9) vivādapadaṃ pītatvādhikaraṇam, pītārabdhatvāt, pītavaditi cet na, viruddhajātisamāveśena bādhitatvāt, anyathā vivādapadaṃ gotvādhikaraṇam, pārthivādityāpi syāt /\nrūpatvāvāntarapītatvavyatiriktajātyanāśrayarūpatvaṃ copādhiḥ /\netena śuklaṃ rūpamekameveti nirastam, taratamabhāvasyāpi dṛṣṭeḥ /"
        },
        {
          "tag": "p",
          "attributes": {},
          "text": "10) nityatve satyanekārthe vartamānatvātsāmānyamityuktaṃ syāt, tasya ca yāvaddravyabhāvitvāt /\npākajeṣu raktapratyayo durghaṭaḥ /\ntadanekaprakāram /\nguṇatve sati cakṣuḥsparśanayormadhye cakṣuṣaiva grahaṇārhaṃ rūpam /\netena rasagandhasparśā api nirūpitāḥ /\ncitrā api te 'vagantavyāḥ /"
        },
        {
          "tag": "p",
          "attributes": {},
          "text": "11) guṇatve sati rasanagrāhyo rasaḥ /"
        },
        {
          "tag": "p",
          "attributes": {},
          "text": "12) guṇatve sati ghrāṇagrāhyo gandhaḥ /"
        },
        {
          "tag": "p",
          "attributes": {},
          "text": "pṛthivī sparśavatī rūpitvāt, tejovat /\nvivādapadaṃ sparśavad, dravyārambhakatvāt, tejovat /"
        },
        {
          "tag": "p",
          "attributes": {},
          "text": "cakṣuḥsparśanayormadhye sparśanenaiva grāhyo guṇaḥ sparśaḥ /"
        },
        {
          "tag": "p",
          "attributes": {},
          "text": "[5-6 saṃkhyāpṛthaktvayornirūpaṇam--]"
        },
        {
          "tag": "p",
          "attributes": {},
          "text": "(I. ekatvaikapṛthaktvayoḥ siddhiḥ)"
        },
        {
          "tag": "p",
          "attributes": {},
          "text": "1) sparśavad guṇāsamavāyikāraṇādviṣṭhaguṇayorāśrayaḥ, dravyatvād mūrtatvāt, paṭārambhakatantuvat /\nna ca sparśavattvamupādhiḥ, sparśavatāṃ ghaṭādīnāmapi tathāvidhaguṇadvayāśrayatvaprasaṅgāt /\nna ca dravyāsamavāyikāraṇatvamupādhiḥ, viśeṣaṇavaiyarthyāt /\nnirūpādhikasya sādhyaparityāge svabhāvaparityāgaprasaṅgāt /\ntatrākāśādiṣu yau guṇau, tayorekamekatvaṃ, aparamekapṛthaktvam /\nanyatrāpi tau pūrvoktahetoreva sādhyau /"
        },
        {
          "tag": "p",
          "attributes": {},
          "text": "2) vipratipannaḥ saṃyogaḥ svato 'dhikavṛttikāryaikārthasamavetatvārhaḥ, saṃyogatvāt, tritantukārambhakasaṃyogavat /"
        },
        {
          "tag": "p",
          "attributes": {},
          "text": "3) paramāṇavaḥ saṃyogādhikavṛttikāryasamavāyikāraṇam, aṇutvād, dvyaṇukavat /"
        },
        {
          "tag": "p",
          "attributes": {},
          "text": "4) vipratipanno 'vayavī kāraṇatvārheṇa saha tulyāśrayaḥ, avayavitvād, dvyaṇukavad dvitantukavacca /\nrūpādīnāmekāśrayavṛttitvāt, saṃyogasya dviṣṭhatvāt /\ntricaturārabdhatvānna siddhasādhanatā /\nanenaiva yathā parimāṇasiddhirapi /"
        },
        {
          "tag": "p",
          "attributes": {},
          "text": "(II. anekatvānekapṛthaktvayoḥ siddhiḥ)"
        },
        {
          "tag": "p",
          "attributes": {},
          "text": "1) vivādādhyāsito buddhijaguṇayorāśrayaḥ, dravyatvātsamavāyikāraṇatvād, ātmavat /\nna cātmatvamupādhiḥ, īśvare vyabhicārāt /\natraikam-- anekatvasaṃkhyā, aparam-- anekapṛthaktvamiti /"
        },
        {
          "tag": "p",
          "attributes": {},
          "text": "2) tadevaṃ siddhayoḥ saṃkhyāpṛthaktvayorvyavahāreṇāpi siddhiḥ /\nasti ca tāvadekaṃ dve trīṇi ityādivyavahāraḥ /\nna cāsau nirnibandhanaḥ, padatvavyāghātaprasaṅgāt /\nna cābheda ekatvaṃ bhedasamuccayaḥ punaranekatvamiti yuktam /\nabhedaḥ kiṃ paṭastadatirikto vā? ādye (ekaḥ paṭa iti) sahaprayogānupapattiḥ, paryāyatvāt /\ndvitīye saṃpratipattidharmapadārtho 'sāviti cet, kimatra pramāṇam? guṇādāvabhedavyavahāra iti cenna, vyavahāramātrādarthāsiddheḥ, tasya gauṇasyāpi bahuśo darśanāt /\nmukhye bādhakābhāvāt, kathaṃ gauṇatvamiti cet, na; sādhakasyāpyabhāvāt /\nutpattikāraṇābhāvasya vispaṣṭatvāt /\nsamavāyyasamavāyikāraṇayorabhāvāt, nimittakāraṇamātrādevotpattistu tatsiddhau satyāṃ kalpanīyā, apratītestadasiddheḥ /"
        },
        {
          "tag": "p",
          "attributes": {},
          "text": "3) yadyapyapekṣābuddhivaijātyasamavāyād dvitvatritvadivyavahārāṇāmapi bhedasamuccayo na saṃkaramāpādayati, tathāpyananusaṃhitavaijātyādīnāṃ bālagopālādīnāṃ dvāviti vyavahāro 'yaṃ na tannibandhanaḥ dvyaṇukaparimāṇaṃ dvitvasaṃkhyayā vinā na ghaṭate /\nnityaparamāṇuparimāṇābhyāṃ paramāṇuparimāṇasyānārambhāt, pracayasya cānāśaṅkanīyatvāt /\nkāraṇaparimāṇatvasya na sādhakateti vācyam, atrāvāntarātiśayavattvasyopādheḥ, pracayajanye 'pi parimāṇe tasyānārambhakatvācca /\ntathāpekṣābuddhyāpi janyate, idamekamidamekamiti jñānānvayavyatirekānuvidhāyitvāt /\nna ca vyañjakatvenopapattiḥ, samānendriyagrāhyasamānadeśāvasthitānāṃ yugapadindriyasambaddhānāmindriyasambandhavyatirekeṇa niyatavyañjakavyaṅgyatvādarśanāt /\nataḥ saṃyogasamānatā dvitvasyeti /"
        },
        {
          "tag": "p",
          "attributes": {},
          "text": "4) eke dvitvaṃ buddhijaṃ niyamenaikapratipattṛvedyatvādityāhuḥ /\nteṣāṃ jñānaprāgabhāvena vyabhicāraḥ --- guṇatve satīti viśeṣaṇe īśvarecchāyām, kāryatve satīti viśeṣaṇe jāgarādijñāne /\nanvayavyatirekābhyāṃ cāpekṣābuddhyabhāve dvitvābhāvopalambhāttadvināśasya dvitvavināśahetutvam /\nanumānakramastu --- dvitvaṃ nimittakāraṇanāśanāśyavyaktisamavetam, tajjātitvātsattāvat /\nsattādinimittakāraṇībhūtadehanāśanāśyamāne yuñjānasyāntyasukhajñāne samavetam /\nevaṃ sarvaṃ pṛthaktve vaktavyamiti /"
        },
        {
          "tag": "p",
          "attributes": {},
          "text": "[7 parimāṇasya nirūpaṇam--]"
        },
        {
          "tag": "p",
          "attributes": {},
          "text": "1) vivādādhyāsitaṃ dviṣṭhaguṇānasamavāyikāraṇānityaviśeṣaṇaguṇavyatiriktādviṣṭhaguṇāśrayaḥ, dravyatvājjalaparamāṇuvat /\nna ca sparśavattvamūrtatve upādhī, pavanapārthivaparamāṇau vyabhicārāt /\nīśvaro nityaviśeṣaguṇavyatiriktānasamavāyikāraṇādviṣṭhaguṇāśrayaḥ, ātmatvājjīvavat /\nnityaikatvaikapṛthaktvaparimāṇasādhanavivakṣāyāmanasamavāyikāraṇamiti na vācyam /\nadviṣṭha iti dviṣṭhaguṇatvāvāntarajātirahita iti boddhavyam, anyathā ekatvena siddhasādhanatā /"
        },
        {
          "tag": "p",
          "attributes": {},
          "text": "2) tathā vyavahāreṇāpi sādhanīyam --- asti tāvadayaṃ mahān, ayaṃ mahāniti vyavahāraḥ /\nna cātra mahattvasāmānyameva nimittam, taratamabhāvasyānupapattiprasaṅgāt /\nanyathā madhurarasasyāpyucchedaprasaṅgāt, madhuratvasāmānyādeva dravyāśritād vyavahāropapatteḥ /"
        },
        {
          "tag": "p",
          "attributes": {},
          "text": "3) pracayasaṃkhyāparimāṇānāmanvayavyatirekābhyāṃ tadutpattau kāraṇatvam /\nvivādādhyāsito 'ṇuparimāṇavyatiriktaparimāṇāśrayaḥ, dravyatvāt /\nvivādādhyāsito mahatparimāṇavyatiriktaparimāṇāśrayaḥ, dravyatvādghaṭavat paramāṇuvacca /\nna cātrāṇutvamahattve upādhī, rūpādiṣu vyabhicārāt /\ndravyatvena viśeṣaṇe vaiyarthyam /\nhrasvadīrghavyavahārayoranyathānupapattiśca pramāṇam /\nāśrayanāśānnāśa ityatra prācīnamanumānaṃ vācyam /"
        },
        {
          "tag": "p",
          "attributes": {},
          "text": "4) dvitvāsamavāyikāraṇakavṛttiguṇatvāvāntarajātīyaṃ parimāṇam /"
        },
        {
          "tag": "p",
          "attributes": {},
          "text": "[8 saṃyogasya nirūpaṇam--]"
        },
        {
          "tag": "p",
          "attributes": {},
          "text": "1) vivādapadamasamavāyikāraṇajanyaṃ kāryatvādrūpavat /\nna ca pradhvaṃse vyabhicāraḥ, prāgabhāvapratiyogitvasya bhāvatve satīti viśeṣitasya tatrāsiddheḥ /\nna cātropādhiśaṅkāpyadhirohati, vispaṣṭaśca ghaṭau saṃyuktāviti pratyayaḥ /\nnirākṛtaśca kṣaṇabhaṅga iti nāviraladeśe utpādastannimittatvenāśaṅkanīyaḥ /\nkarmasaṃyogayoḥ tajjanakatvaṃ pratyakṣasiddhameva /"
        },
        {
          "tag": "p",
          "attributes": {},
          "text": "2) ākāśa ātmanā saṃyujyate, dravyatvāditi kecit /\ntanna, kriyāvattvamūrtatvayoḥ paratvāparatvayorvopādhitvāt /\nātmā ākāśena na saṃyujyate, amūrtatvādrūpavat /\nna cātrādravyatvamupādhiḥ, ākāśe tadabhāvena sapakṣāvyāpakatvāt /"
        },
        {
          "tag": "p",
          "attributes": {},
          "text": "3) vibhāgāśrayanāśābhyāṃ ca tasya nāśaḥ /\nāśrayanāśottarasaṃyogābhyāṃ ca vibhāganāśaḥ /\nsaṃyogasya tvāśrayanāśavibhāgābhyāmeva nāśa ityuktam /\nnityatvātparamāṇvākāśayorāśrayanāśanāśyatvaṃ tatsaṃyogasya na sambhavati /\nsarvamuktipakṣe ca virodhiguṇaprādurbhāvo 'pi durghaṭaḥ /\nato nimittanāśanāśyatvamaṅgīkriyate iti /\nanityaḥ sambandhaḥ saṃyogaḥ, ghaṭajanakatadavayavaniṣṭhaguṇatvāvāntarajātīyaḥ saṃyogaḥ /"
        },
        {
          "tag": "p",
          "attributes": {},
          "text": "[9 vibhāgasya nirūpaṇam--]"
        },
        {
          "tag": "p",
          "attributes": {},
          "text": "1) karma saṃyogavyatiriktāsamavāyikāraṇam, saṃyogavyatiriktatve sati asamavāyikāraṇatvādrūpavat /\nna cākarmatvamupādhiḥ, ākāśādiṣu vyabhicārāt /\nasamavāyikāraṇatve satīti viśeṣaṇe kevalasaṃyogārambhakeṇa saṃyogena vyabhicārāt /\nsaṃyogavyatiriktatve satīti viśeṣaṇe vaiyarthyam /\nna ca saṃyogavyatiriktāsamavāyikāraṇatvāditi saṃyogasyaivāsamavāyikāraṇatvaṃ pratīyate iti bādhitaviṣayatvam, bhavatāṃ karmaṇaḥ karmāsamavāyikāraṇatvāt /\nna caivaṃ prathamānumāne siddhasādhyatā, mandagatau tadabhāvāt vyatiriktāsiddheḥ /\ntava ca saṃskārasyāpyasiddheḥ /\nantyakarmaṇaḥ karmājanakatvāt, mama tasyaiva pakṣatvāt /"
        },
        {
          "tag": "p",
          "attributes": {},
          "text": "2) kiṃ cāsti tāvadayaṃ vibhāgavyavahāraḥ /\nna cāsau nirnibandhanaḥ /\nna ca saṃyogābhāvo nimittam, saṃyoganāśe eva kāraṇabhāvāt /\nna ca karmaṇaḥ tatra kāraṇatvam, guṇānāṃ karmavināśyatvādarśanāt /\nvipratipannaḥ saṃyogo na karmanāśyaḥ, guṇatvātsampratipannavat /\nna ca vibhāgavināśyo 'pi na bhavati, tasmādeveti sāmpratam, pratiyogyasiddhyā vyāptyasiddheḥ /\nsiddhi vā tadvināśakatvenaiva kalpanā, niṣkāraṇakāryasiddheḥ /"
        },
        {
          "tag": "p",
          "attributes": {},
          "text": "3) sa ca dvividhaḥ --- karmajavibhāgajabhedāt /\nvivādādhyāsito vibhāgo na karmāsamavāyikāraṇakaḥ, karmaikārthasamavetatvācchabdavat /\nvivādapadamātmātiriktaṃ dravyaṃ vibhāgajanyaguṇādhikaraṇam, nityadravyatvādātmavat /\nna cātmatvamupādhiḥ, īśvare vyabhicārāt /\nākāśe ca vyāptyabhāvāt /"
        },
        {
          "tag": "p",
          "attributes": {},
          "text": "4) anye tu dravyārambhakasaṃyogavirodhivibhāgotpattikāle nāvayavakarma ākāśādideśād vibhāgārambhakam, karmatvāditi bruvate /\ntadasat, ākāśadeśena vibhāgamārabhate karmatvādityapi vaktuṃ śakyatvāt /\ntasmānna kāraṇavibhāgādvibhāgaḥ syāt /\nvivādapadamātmanā vibhajyate dravyatvāditi pūrvavaddūṣaṇīyam /"
        },
        {
          "tag": "p",
          "attributes": {},
          "text": "5) āśrayavināśottarasaṃyogābhyāṃ ca tadvināśaḥ /\nuttarasaṃyogādvināśaḥ paścādapi kathaṃ vibhāgapratyayānuvṛtterapi na vācyam, pratyayasyaivāsiddheḥ, śabdaprayogasya cānyathāpyupapatteḥ, śravaṇamātrādeva mukhyatvānirṇayāt /\nsaṃyogasaṃsargābhāve vibhāgapadasyāpi na pṛthak saṃketaḥ, saṃyogaprāgabhāve 'pi vyavahāradarśanāt /\nsaṃyogasamānāśrayatve sati saṃyogavināśako vibhāgaḥ /"
        },
        {
          "tag": "p",
          "attributes": {},
          "text": "[10-11 paratvāparatvayornirūpaṇam--]"
        },
        {
          "tag": "p",
          "attributes": {},
          "text": "1) vivādapadaṃ paramāṇuvṛttyadviṣṭhaguṇajanakam, paramāṇavo vā kāryavṛttyadviṣṭhaguṇajanakā mūrttatvāt, pārthivaparamāṇuvadghaṭavacceti /\nvivādapadaṃ svārabdhadravye guṇajanakam, dravyatve sati dravyārambhakatvādīśvaravat /\nvivādapadaṃ paramāṇujanyam, karmahetvadviṣṭhaguṇāśrayam, mūrttatvādaguṇatvātpārthivaparamāṇuvat /\ntadevaṃ siddhayoḥ parāparavyavahārādapi siddhiḥ /\nanvayavyatirekābhyāṃ cādityaparivartanadeśasaṃyuktasaṃyogālpīyastvabhūyastvajñānasya hetutvam /\nvyañjakatve pūrvavad doṣo 'nusandheyaḥ /"
        },
        {
          "tag": "p",
          "attributes": {},
          "text": "2) vivādādhyāsito 'dviṣṭhabuddhijaguṇayorāśrayaḥ, vijñānāsamavāyikāraṇādhāratvādātmavat /\naśrotrāṇāmaviśeṣaguṇavatvāt /\nkāryadravyeṇa svasamavāyikāraṇena kṛtādviṣṭhaguṇena guṇatvāvāntarajātīyaṃ paratvam /\nsamavāyikāraṇena svakārye kriyamāṇenādviṣṭhaguṇena guṇatvāvāntarajātīyamaparatvam /\nkāraṇavināśād vināśaḥ /"
        },
        {
          "tag": "p",
          "attributes": {},
          "text": "[12 buddhernirūpaṇam--]"
        },
        {
          "tag": "p",
          "attributes": {},
          "text": "1) buddhau pramāṇaṃ na vaktavyam, sarvatantrasiddhāntasiddhatvāt /\ntadanabhyupagame svavacanavirodhādayaḥ prasañjanīyāḥ /\njñānatvaṃ asmadādimānasapratyakṣavyaktisamavetam, jñānajātitvātsattāvat /\nasmadādītyavivakṣāyāṃ prameyatvādikaṃ yogipratyakṣasādhakamanusandheyam /\npratyakṣatvānabhyupagame jñānābhyupagamo nirmūlaḥ, tatkāraṇenaiva tatkalpakavyavahāropapatteḥ /\nanavasthā tu nāsti, adṛṣṭādikāraṇasāmagryā niyāmakatvāt /\nrūpādivadudbhūtatvasyāpi jñāne 'nabhyupagatatvāt, tathāvidhasyaiva pratyakṣatvāt /"
        },
        {
          "tag": "p",
          "attributes": {},
          "text": "2) prabhākaramate vivādapadaṃ na mānasapratyakṣaṃ jñānatvāditi na sāmpratam, sarvamuktipakṣe dṛṣṭāntāsiddheḥ, anyasminnapi prabhākarasya sarvadā ekatve niścāyakābhāvāt /\nna ca ghaṭaṃ jānāmītyatra kalpanālāghavādekameva jñānaṃ kalpanīyam --- ityarthāpattyupanyāso doṣaḥ syāt, na hi pareṇānekatvasādhane sopanyastā /"
        },
        {
          "tag": "p",
          "attributes": {},
          "text": "3) kiṃ ca jñānaṃ pratyakṣaṃ vastutvādghaṭavat /\nna cājñānatvamupādhiḥ, tava sarvajñānasya pratyakṣatvāsiddheḥ /\nnañaścetaretarābhāvavācakatve 'pi viśeṣaṇavaiyarthyāt /\njñānavyatiriktatvamiti tasyārthaḥ /\ntatra ca na jñānapadasyopayogaḥ /\nna ca jñānaṃ mānasapratyakṣaṃ na bhavati, jñānatvāditi sāmpratam, asādhāraṇatvāt /\nna ca mānasapratyakṣatve 'navasthādoṣaḥ, yogyabhyupagamavādināṃ tasyāsambhavādadoṣācca /\ntasmājjñānaṃ mānasapratyakṣamiti /"
        },
        {
          "tag": "p",
          "attributes": {},
          "text": "(1 akhyātivādanirāsaḥ--)"
        },
        {
          "tag": "p",
          "attributes": {},
          "text": "atha kecidakhyātiṃ samarthayanti, vivādapadaṃ rajataviṣayaṃ rajatajñānatvāditi bruvate /\nte tu praṣṭavyāḥ--- kimidaṃ rajatajñānaṃ nāma? 1 rajatasya jñānaṃ rajatajñānam? 2 rajataṃ tajjñānaṃ ca rajatajñānamiti vā? 3 rajataśabdollekhi jñānaṃ vā? 4 rajatārthinaḥ pravṛttihetubhūtaṃ jñānaṃ vā?"
        },
        {
          "tag": "p",
          "attributes": {},
          "text": "na prathamaḥ, ṣaṣṭhyarthasya viṣayaviṣayibhāvavyatirekeṇānyasyāsambhave\nsādhyāviśiṣṭatvāt /\nna dvitīyaḥ, ubhayāsiddheḥ, jñānasya nirākāratvāt /\nnāpi tṛtīyaḥ, ullekhārthasya viśeṣaṇatve 'siddheḥ /\ntajjñānajanitasmṛtimātrayogitve pūrvapadajñānenāpi rajatapadasya smaraṇasambhavena vyabhicārāt /\nna caturthaḥ, vivekāgrahaṇavādināmidamiti jñānasyāpi śuktikālambanasya taddhetutvena vyabhicārāt /\netena rajatamiti pratyuktam, pūrvoktapakṣādbahirbhāvābhāvāt /"
        },
        {
          "tag": "p",
          "attributes": {},
          "text": "yacca vimataṃ jñānaṃ yathārthaṃ jñānatvāditi bruvate, tatrobhayavādipratipannajñānavyakterasiddhatvādāśrayāsiddhiḥ /\nrajatārthinaḥ pravṛttyanyathānupapattiparikalpitatajjanakajñānamātrasya pakṣīkāre pramāṇabādhaḥ, svasamānaviṣayeṣṭasādhanajñānajanyatvātpravṛtteḥ /\ntvayāpyetasya samyagrajatapravṛttāvabhyupagamāt /\ntatrāpi vivekagrahaṇamātrasyaiva prayojakatve padānāmanvitābhidhāyitvabhaṅgaprasaṅgaḥ /\nbālakasya svātmani vivekāgrahaṇamātrātpravṛttiṃ paśyata uttamavṛddhavākyaprayogānantaraṃ pravarttamānamadhyamavṛddhapravṛtterapi tanmātrapūrvakatvakalpanāt /\ntadakāraṇibhūtamapi tatra viśiṣṭajñānamavyabhicārabalena pravṛttipūrvakṣaṇe kalpyate /\ntatra ca śabdasya kāraṇatvamiti vadato 'bhyupagatasiddhāntabhaṅgaḥ, tasya ca pravṛttimātreṇaiva kalpanābhāvāt /"
        },
        {
          "tag": "p",
          "attributes": {},
          "text": "cakṣuścākṣuṣasatyajñānātiriktajñānajanakam, indriyatvāttvagvat /\nvivādapadaṃ svasmāritapadārthānvayabodhakam, ākāṅkṣāsannidhimatpadakadambatvātsampratipannavat /\nna ca yogyatāvattvamupādhiḥ, anākāṃkṣitāsannihitapadānāṃ yogyatāvattve 'pyabodhakatvāt /\nākāṃkṣāsannidhibhyāṃ viśeṣaṇe viśeṣyavaiyarthyāt /\ntasmādastyayathārthaṃ jñānam /"
        },
        {
          "tag": "p",
          "attributes": {},
          "text": "(2 apramājñānasya bhedāḥ--)"
        },
        {
          "tag": "p",
          "attributes": {},
          "text": "tacca lokapravṛttyanusāreṇa niścayāniścayabhedena bhinnam /\naniścayo 'pyanadhyavasāyaḥ saṃśaya iti /\nmithyāniścayo viparyayaḥ /\nviruddhakoṭisaṃsparśyaniścayaḥ saṃśayaḥ /\nviruddhakoṭyasaṃsparśyaniścayo 'nadhyavasāyaḥ, asmābhirapyanavadhāraṇatvasya saṃśayānadhyavasāyayorabhyupagateḥ /\ntena cāsmaduktāvāntarabhedasyābhyupagatatvādbhāsarvajñena sahāsmākaṃ nāsti vipratipattiriti nātra prapañcyate /\ntarkastu nānyo 'sti, anadhyavasāyalakṣaṇenaiva saṃgṛhītatvāt /"
        },
        {
          "tag": "p",
          "attributes": {},
          "text": "[3 pratyakṣajñānasya nirūpaṇam--]"
        },
        {
          "tag": "p",
          "attributes": {},
          "text": "cakṣuścakṣurjanyasavikalpakavyatiriktajñānajanakam, indriyatvānmanovat /\nvivādapadaṃ pratyakṣam, vastutvātprameyatvādghaṭavat /\npratyakṣasāmagryasadbhāva upādhiriti kaścit /\ntanna, tasyāpi sādhanāt /\nanupapannametad, bādhitaviṣayatvād, bāhyendriyāsambaddhaviṣayatvāt, manaso bāhye 'rthe 'svātantryāt /\nanyathātiprasaṅgāditi cet, nātiprasaṅgo hi bādhakaḥ syāt, tanniyāmakamukhena sādhako 'pi bhaviṣyati /\nātmā jñātavya iti vākyaprasiddho yogajo dharmaḥ sarvadarśitvādiphalakaḥ /\nna ca nāsau dharmakalpakaḥ, tena vinānupapatterabhāvāditi sāmpratam, yogavatāṃ viśiṣṭakule 'pyutpādasya tattvajñānopayogino dharmaviśeṣamantareṇāsambhavāt /\nyadāha bhagavān svayameva-- `śucīnāṃ śrīmatāṃ gehe yogabhraṣṭo 'bhijāyate' (gī 6.11) iti /"
        },
        {
          "tag": "p",
          "attributes": {},
          "text": "asmadādijñānotpattyarthamindriyamarthena saṃyogasamavāyāvapekṣya yathāyogaṃ karoti /\nsaṃyuktasamavāyastu na saṃyogasamavāyavyatirekeṇānyo 'sti /\nanyathā padārthāntaratvaprasaṅgāditi na prapañcyate /\nnityamīśvarajñānaṃ yathārthaparokṣamiti pratyakṣam /"
        },
        {
          "tag": "p",
          "attributes": {},
          "text": "(4 anumitijñānasya nirūpaṇam--)"
        },
        {
          "tag": "p",
          "attributes": {},
          "text": "(4.1 syādetat --) anumitau kiṃ pramāṇamiti cet, pratyakṣamiti brūmaḥ /\nbhavati hi vahnimān parvata iti jñānamiti hi dūradeśasthasya kasyāpi matiḥ /\ntathāpi tena tasyānumititvaṃ kathamavagamyate iti mā vocaḥ, pratyakṣatve' pi samānatvāt /\ntatkāraṇānumāne kiṃ pramāṇamityapi na vaktavyam, tatkiṃ pramāṇamātraṃ siddham, yena viśeṣe praśnaḥ syāt? tatsiddhau cānena pramāṇenānvayavyatirekāparanāmnā pratyakṣasāmagrīpraviṣṭenānyena vā siddhiriti yatkiñcidetat /"
        },
        {
          "tag": "p",
          "attributes": {},
          "text": "(4.2 vyāptisvarūpam--) nanu karaṇaṃ bhavadbhirucyamānamanupapannam, vyāpterabhāvāt, siddhāyāṃ vā jñātumaśakyatvāt, na, nirupādhikasambandhasya vyāptitvāt /"
        },
        {
          "tag": "p",
          "attributes": {},
          "text": "kaḥ punarupādhiriti cet, yena vinā yayoḥ sahabhāvādarśanaṃ tatra yena yasya vyabhicāraḥ, sa tasminnupādhiriti /\ndṛṣṭāntamātravyāpako vā, sādhanavyāpakatve sati sādhyavyāpako vā /\nsa dvividhaḥ--- anvayopādhirvyatirekopādhiriti /\nubhāvapi śaṅkitau niścitau ca /\nvivādapadaṃ sattārahitaṃ jātitvātsattāvadityatra sattāsvarūpamupādhiḥ śaṅkyate /\nagniṣomīyahiṃsā pāpasādhanaṃ hiṃsātvādityatra niṣiddhatvamupādhirniścīyate, sādhanenāvinābhāvābhāve 'pi sādhyena saha suvarṇasteyādiṣupādheranugamadarśanāt /\nkṣityādikamakartṛkaṃ śarīriṇājanyatvādvyomavadityatrājanyatvamupādhirniścitaḥ, viśiṣṭasya prayojakatvakalpanāyāṃ pramāṇābhāvāt /\nsarvaṃ kāryaṃ nityaprayatnapūrvakaṃ kāryatvādvyatirekeṇākāśavadityatrāprayatnapūrvakatvamupādhiḥ /\nsādhye viśeṣaṇasyopādānamanvayini dūṣaṇam, vyatirekiṇi tu tadabhāvasya sādhanatvenopayoge tasya vyavacchedakatve nopayoga iti viśeṣaṇavaiyarthyam /\ndhūmagatakaṭukatvādivad dūṣaṇameva /\netena śaṅkitopādhirapyūhyaḥ /\nsādhyasādhanabhāvaśca vyāptisthala eva vivakṣita iti /\nvyatirekeṇāpi tatrānvayisamānatvameveti caramalakṣaṇasyāpi tatra sambhavaḥ /\nna copādhyabhāvo jñātuṃ na śakyate /\nadṛṣṭānāṃ prathamapiṇḍa evābhāvenopādhitvānupapatteḥ /\nna hyavidyamānaṃ japākusumamupādhirbhavati /\nteṣāṃ pañcapiṇḍādarśanenābhāvo niścīyate /\natīndriyopādhiprasañjanaṃ tu nānumānamātrasadbhāve 'pi bhavitumarhati, nirbījatvāt /\nanumānaviśeṣe tu vādiprativādyabhyupagataṃ tatpadārthaviśeṣasvarūpanirūpaṇena nirākartavyamiti /"
        },
        {
          "tag": "p",
          "attributes": {},
          "text": "(4.3 parārthānumānam--) tatra pratijñāhetunidarśanānusandhānapratyāmnānātmakaṃ vākyarūpaṃ parārthānumānam /\ntatrākāṃkṣākrameṇa laukikapadapravṛtteḥ /\nsiddhasādhyatāyāśca parihārārthamāśrayajñānasya ca prathamamākāṃkṣitatvāt prathamataḥ pratijñāvacanam /\ntadanantaraṃ hetoḥ, tadāśrayatvāt /\nkāraṇamātrasiddhau viśeṣe jijñāsāyāṃ satyāmākāṃkṣāparyālocanayā hetumātrasyaiva vacanam /\ntadanu dharmajijñāsāyāṃ satyāṃ vyāpterākāṃkṣitatvāttannirūpaṇam /\ntadanantaraṃ sarvavākyānāmekavākyatāpratipādanāya sādhyasiddherabhilaṣitāyāḥ khyāpanāya nigamanavacanam /\ntathā hi śabdo 'nityaḥ kāryatvād, yatkāryaṃ tadanityaṃ yathā ghaṭaḥ, kāryaśca śabdaḥ, tasmācchabdo 'nityaḥ /\npakṣavacanaṃ pratijñā, hetuvacanamapadeśaḥ, dṛṣṭāntavacanamudāharaṇam, dṛṣṭāntavacanānantarahetuvacanamupanayaḥ, upanayānantaraṃ sahetukaṃ pratijñāvacanaṃ nigamanam /\ngamyamānārthatvānnigamanaṃ na prayoktavyamiti cenna, tasyādūṣaṇatvāt /\nanyathā hetumātrameva prayoktavyaṃ syād, viduṣāṃ viśiṣṭārthasyārthādeva pratīteḥ /"
        },
        {
          "tag": "p",
          "attributes": {},
          "text": "(4.4 avayavadvayavādaḥ--)"
        },
        {
          "tag": "p",
          "attributes": {},
          "text": "vayaṃ tanna budhyāmahe, sādhanānupayuktavacanasyādhikatvāt /\nprativādinā hi sādhanajijñāsā kṛtā kiṃ pramāṇamiti /\ntatra yāvadaṅgaviśiṣṭaṃ sādhanam, tāvad vaktavyam /\naṅge ca dve eva vyāptipakṣadharmatve /\nna hi tato 'dhikaṃ pravṛtyaṅgam /"
        },
        {
          "tag": "p",
          "attributes": {},
          "text": "tadadhikabhūtaṃ jñātavyaṃ kimasti? kālātyayāpadiṣṭasyānaikāntike 'ntarbhāvāt /\nnirupādhikānumānadvayasya caikatrāsambhavāt /\nsambhave vā vastuno dvyātmakatvaṃ ko nivārayet? nirupādhikasya sādhyaparityāge svabhāvaparityāgaprasaṅgāt /\ntadevaṃ sthite rūpadvaye, tatpratipādanārthaṃ vacanadvayameva vaktavyam, hetoḥ pakṣadharmatāvacanena viśiṣṭavācinā tatsiddheḥ /\ntasmādyatkāryam, tadanityaṃ yathā ghaṭaḥ, kāryaśca śabda ityanvayini /\nyannityam, tadakāryaṃ yathā vyoma, kāryaśca śabda iti vyatirekiṇi /\ntasmādavayavadvayameva prayoktavyam /\nanvayavyatirekītyaparo neṣyate, ekenaivānumitisiddhau samuditasya hetutve pramāṇābhāvāt /\navinābhāvajanitaparokṣānubhavo 'numitiḥ tatsādhakatamamanumānam /\ntallakṣaṇarahitaṃ tatsadṛśamanumānābhāsam /"
        },
        {
          "tag": "p",
          "attributes": {},
          "text": "(4.5 hetvābhāsāḥ--) taccāsiddhaviruddhānaikāntikabhedabhinnam /\naniścitapakṣavṛttirasiddhaḥ, śabdo 'nityaḥ cākṣuṣatvāditi /\nsa cobhayāsiddho 'nyatarāsiddhaśca /\npakṣavipakṣayoreva vartamāno heturviruddhaḥ, nityaḥ śabdaḥ kāryatvāditi /\nasādhakatvajñāpakatvaṃ hi dūṣaṇam /\nsādhyaviparītānaupādhikasambandhitayā viruddhasya liṅgatā /\nnanu sādhyaviparītagāmitā kvacidvyabhicarati, yenānaupādhikatve samarthaṃ syādato viśiṣṭaṃ na dūṣaṇamiti cet /\ntanna, jalpavādayorhi parasādhanaṃ nivartya svapakṣe sādhanaṃ vācyam, ato lāghavāya viśiṣṭopanyāsaḥ /\nsādhanāntaraṃ tu na vācyameva /\nvitaṇḍāyāṃ tu vipakṣavṛttitā paramudbhāvyā, anumityutpattipratibandhakatvaṃ ca dūṣaṇam /"
        },
        {
          "tag": "p",
          "attributes": {},
          "text": "sādhyatadabhāvayorvartamānatvena jñāto 'naikāntikaḥ /\nsa ca niścitaḥ, śaṅkitaśca /\nsa kaḥ? anityaḥ śabdaḥ, prameyatvāditi niścitaḥ /\nmano vibhu, sarvadā sparśarahitadravyatvāditi śaṅkitaḥ, sopādhikatvāt /"
        },
        {
          "tag": "p",
          "attributes": {},
          "text": "(4.6 dṛṣṭāntābhāsaḥ--)"
        },
        {
          "tag": "p",
          "attributes": {},
          "text": "dṛṣṭāntābhāsastu sādhyavikalasādhanavikalavyāptyakathanaviparītavyāptikathanāśrayahīnāḥ /\nsādharmyodāharaṇavaidharmyodāharaṇe sādhyavyāvṛttasādhanavyāvṛttāvyāptikathanaviparītavyāptikathanādīnāmudāharaṇāni tu praśastapādairabhihitānīti na prapañcyante /\nubhayavikalastu nāsti, tasya sādhyasādhanavikalābhyāmanatirekāt /\nna hi kālātyayāpadiṣṭānaikāntikatvaṃ nāma samuditamasti dūṣaṇam /"
        },
        {
          "tag": "p",
          "attributes": {},
          "text": "(5 ārṣajñānasya nirūpaṇam--)"
        },
        {
          "tag": "p",
          "attributes": {},
          "text": "ārṣasadbhāve kiṃ pramāṇamiti cet, pratyakṣamiti brumaḥ /\nasti tāvadvipratipannā pratibhā kvacidarthāvisaṃvādinī /\ntasyā anadhigatārthagantṛtvādanubhūtitvaṃ siddham /\nna caitadatiriktaṃ prāmāṇyaṃ nāma yat sādhanīyamavaśiṣyate /\nna cārthāvisaṃvāditvameva nāsti, bādhakābhāvāt /\nna ca pratibhātvādarthavisaṃvādaḥ, aparokṣatvāt /\nanyathā pratyakṣasyārthavisaṃvādaprasaṅgāt /\nnanu jñānāvisaṃvāditvagrāhakapratyekṣaṇa tatpūrvakābādhitatatpravṛttibhyāṃ tajjñānaviṣayīkṛtārthasya yathārthasya kriyākāritvena bādhitaviṣayatvādanumānasyaiva durbalatvamiti cet, samaḥ samādhiḥ /\npratibhātvāviśeṣe 'pi kathamekasya saṃvāditvam, aparasya visaṃvāditvamiti cet, na, aparokṣatvāviśeṣe 'pi pratyakṣasya kasyacitsaṃvāditvaṃ kasyaciditi kutaḥ? avāntaravaijātyāditi cet, tulyamastu pratibhāyāṃ prāmāṇyam /"
        },
        {
          "tag": "p",
          "attributes": {},
          "text": "tathāpi pūrvayorantarbhāva iti cet, na, avinābhāvānapekṣatvenānumitāvanantarbhāvāt /\nparokṣatvānna ca pratyakṣam /\nkathaṃ punarasyāḥ parokṣatvamiti cet, anumiterapi parokṣatā katham? indriyavyāpārābhāve utpadyamānatvāditi cet, samānametat /\nantaḥkaraṇasya vyāpāro 'stīti cet, samānam /\ndharmaviśeṣajatvādyogipratyakṣāntarbhūtamiti cet, na, dharmaviśeṣajatvāsiddheḥ, dharmaviśeṣamātrajanyatvasya vyabhicārāt /\navinābhāvanirapekṣaḥ samyak parokṣānubhava ārṣaḥ /"
        },
        {
          "tag": "p",
          "attributes": {},
          "text": "svasamānaviṣayasaṃskārajaṃ smaraṇam /\nyathārthasya pramāṇabhāve nāsti vipratipattiḥ, parairapi tasya samyaganubhavatvābhyupagamāt, tārkikairapi yathārthajñānatvasya tatrānirākaraṇāt /\ntasmātsamyaganubhavaḥ prameti pūrvācāryāḥ /\nyathārthaṃ jñānaṃ prameti navīnāḥ /\nayameva ca bhāṣyakartturabhiprāya, anyathā pramāṇamadhye tatpaṭhanamasaṅgataṃ syāt /\nna hi pramitividyāśabdayorloke 'rthabhedo 'sti /\ntasmāccaturvidhaṃ pramāṇam /\n((tathā śrutismṛtipratyakṣamaitihyamānacatuṣṭayamiti / ))"
        },
        {
          "tag": "p",
          "attributes": {},
          "text": "(6 śabdapramāṇasyānumāne 'ntarbhāvanirūpaṇam--)"
        },
        {
          "tag": "p",
          "attributes": {},
          "text": "nanu tato 'tiriktānyapi śabdādīni santīti cet, na aprasiddheḥ /\nnadyāstīre pañca phalāni santīti vākyādarthapratyayo jāyate iti cet, atra kasya kāraṇatvamiti vibhāvyatām--- na pratyakṣasya, arthasyāvispaṣṭatvāt /\nnānumānasya vyāpterabhāvāt /\nna hi nadyāstīre pañca phalāni santīti vākyena nadītīraphalasambandhasyāvyabhicaritaḥ sambandhaḥ, anāptavākye tadabhāvāt /\nāptatve satīti viśeṣaṇe pūrvamarthasiddherasiddho vākyārthaḥ, samyagjñānavata eva tattvāt /\ntadetadasat, puruṣaviśeṣoktatvasya hetuviśeṣaṇatvenaivopādānāt /\ntena ca proktasyāpyanumānānnāprayojakatā /\nyatra tu taduktasyāpi vyabhicāraḥ kvacit, tatra tadvyatiriktatve satītyapi viśeṣaṇam, viśiṣṭasya vyāptibalena sādhanatvam /\nyatra tu vyabhicārasthalaṃ syāt, tatra nārthaniścayaḥ, kintu sandeha eva, etāvatāpi laukikānāmarthe sandehādeva pravṛttisiddheḥ /"
        },
        {
          "tag": "p",
          "attributes": {},
          "text": "(7 vedānāṃ pauruṣeyatvanirūpaṇam--)"
        },
        {
          "tag": "p",
          "attributes": {},
          "text": "vedasya puruṣaviśeṣakṛtatvābhāvena kathamanumānamiti cet, tarhyāptoktatvasyāpyabhāvenāprāmāṇyaprasaṅgāt /\nna ca svataḥ prāmāṇyaṃ vedasya, samyaṅmithyābodhasādhāraṇātiriktakāraṇajanyatvāt /\ntathā hi pramā samyaṅmithyābodhasādhāraṇātiriktakāraṇajanyā, kāryatvād, apramāṇyavat /\nsamyaktvaṃ niyatajñāne 'pi kadācinna nirdhāryate, niścayatvāniścaye 'pi sandehaviṣayatvād, apramāvat /\nvivādāspadaṃ kāryam, vedajanyamatijam, kāryatvādghaṭavat /\nīśvarakṛtatvāviśeṣe 'pi buddhādivākyānāmāgantukadoṣasamavadhānādaprāmāṇyam, buddhādīnāmanāptatvāt /\nvedārtho vedanirapekṣapramitivedyo, meyatvādghaṭavat /\nvedārtho vedanirapekṣasvālambanamatyādhāraviracitavākyameyo meyatvāt, sampratipannavat /\nyacca vedasyādhyayanaṃ sarvaṃ gurvadhyayanapūrvakam /"
        },
        {
          "tag": "p",
          "attributes": {},
          "text": "vedādhyayanasāmānyādadhunādhyayanaṃ yathā //"
        },
        {
          "tag": "p",
          "attributes": {},
          "text": "(ślo vā vākya 366)"
        },
        {
          "tag": "p",
          "attributes": {},
          "text": "tatra ca gurvadhyayanapūrvakatvamātre siddhasādhyatā /\nbrahmaṇo 'pi jīvaviśeṣasya suptaprabuddhavatkalpāntarānubhūtavedasmaraṇāt /\nna ca pravāhavicchedādapraṇetṛpūrvakatvaprasaṅgaḥ, uccāryamāṇavākyasadṛśavākyajñānanirapekṣasyaiva tatra kartṛtvābhyupagamāt /\nsvatantrapuruṣapraṇetṛtvavivakṣāyāṃ tu sādhyavikalatvam /\nubhayavādisampratipannapakṣāṅgīkāre 'pi siddhasādhyatā /\naparatra cāśrayāsiddhiḥ /\nbhāratādhyayanāderapi evaṃ kuśaṃkyatvāt /\ntatsaṃpradāyāvicchede satyasmaryamāṇakartṛkatvāditi tu mama? tava? uta yasya kasya sādhāraṇyena veti? prathamatṛtīyacaturtheṣvasiddhiḥ /\ndvitīye tu vyabhicāraḥ /\nata eva madanumāne ... {One line lost in the MS.} anyathā siddhasādhanatvādakāryatvaṃ copādhiḥ /"
        },
        {
          "tag": "p",
          "attributes": {},
          "text": "(8 upamānapramāṇasyānumāne 'ntarbhāvanam--)"
        },
        {
          "tag": "p",
          "attributes": {},
          "text": "upamānaṃ tu madīyā gauranena sadṛśīti gosadṛśagavayamālokayato 'numānameva /\nkathamiti cet, bhavati hi pūrvaṃ gavi gavayasādṛśyamityanumitiḥ /\nanugatadharmasya gavaye 'pi vartamānasya pratyakṣagrahaṇārhatvāt, mānāntaropanītasyāpi viśeṣaṇatvopapatteḥ /"
        },
        {
          "tag": "p",
          "attributes": {},
          "text": "athavā madīyā gauranena sadṛśī, svasādṛśyenaitadavacchedakatvād, bhrātṛbhaginīvat /\nanyathā gavayasādṛśyasyāpyagrahaṇaprasaṅgāt /\npratyakṣamate tadanu viśeṣaṇaviśeṣyabhāvasya kāmacāratvadarśanena sādṛśyāvacchinnagavyanumānam /"
        },
        {
          "tag": "p",
          "attributes": {},
          "text": "saṃjñāsaṃjñisambandhakaḥ svasandigdhe nyāyasampāditavyaktiḥ paścānniścitavākyārthamavabudhyate iti /\nsādṛśyamātrasya gavayapadavācyate apratītagūnāmavyavahāraprasaṅgaparyālocanayā nirnimittapraśnānanuguṇyacintyamānāptasyānyathākathakatvāsambhāvanena ca sādṛśyasyopalakṣaṇatve nirṇīte tadeva vākyaṃ gavayapadasya gavayatvanimittatvaṃ bodhayati /\ngavayaśabdaḥ gavayatvavācakaḥ, asati vṛttyantare 'bhiyuktaiḥ prayujyamānanaimittikapadatvādgotve gośabdavat /\nna ca viśeṣaṇāsiddhiḥ, vṛttyantarābhāvatvasya tvayāpyabhyupagatatvāt /\nanyathānumānasyāpravṛttiḥ, anugrāhakatarkābhāvāt /\nvivādapadaṃ gavayapadanimittam, viśiṣṭajātitvādvyatirekeṇa gotvavaditi /"
        },
        {
          "tag": "p",
          "attributes": {},
          "text": "(9 arthāpatterapyanumānatvopavarṇam--)"
        },
        {
          "tag": "p",
          "attributes": {},
          "text": "arthāpattirapyanumānam /\ntathā hi sambandhabodhamantareṇānupapadyamānārthadarśane 'pi pramiterupapattiḥ, buddhe tu sambandhe bhavato 'pyanumitireva /\npramāṇadvayavirodho 'pi sāvakāśānavakāśayoḥ sāvakāśasya viṣayasaṃkoca iti vyāptidarśanavato gehānupalabdhiṃ niravakāśāṃ paśyatastadvirodhijīvanavākyaṃ sāvakāśaṃ paśyatastasya vākyasya bahirviṣayatvapramitiranumitireva /"
        },
        {
          "tag": "p",
          "attributes": {},
          "text": "śrutārthāpattistu na śaṅkāmapyārohati, vākyamantareṇa vākyānupapatterabhāvāt na hi pīno devadatto divā na bhuṃkte' iti vākyaṃ `rātrau bhuṃkte' iti vākyena vinānupapannam /\nśābdī hyākāṃkṣā śabdenaiva paripūryate, na hi pacatīti padaṃ pratyakṣādinā nirākāṃkṣamapi tu odanapadeneti cet, na, asmin vākye ākāṃkṣāyogyatayorabhāvāt kriyākārakayoḥ sampūrṇatvāt /\npīnatvaṃ bhojanena vinā 'nupapannam, bhojanakāryatvāditi cet, na tarhyākāṃkṣāvirahaḥ, yogyatāvirahastu syāt /\nna ca so 'pyasti traikālikabhojananiṣedhe hi sa syāt, na hyabhuktvā pīnaḥ kṣaṇamapi tiṣṭhati /\ntraikālikabhojananiṣedhastu viśiṣṭakāryādrātribhojanakāraṇānumānaṃ svairaṃ pravartatām, na rātrivākyakalpanāvakāśaḥ /"
        },
        {
          "tag": "p",
          "attributes": {},
          "text": "astu tarhi pacatītyatraivodanapadakalpanā śrutārthāpattiriti cet, tatrāpyarthasyaiva kalpanāt /\nśabdākṣipto 'pi śabda eveti niyame 'tiprasaṅgaḥ /\nathavā tathāvidhapadasya viśiṣṭasaṃsargeṇaiva vyāptyā tatkalpanamiti /\napi ca keyamākāṃkṣā nāma? jijñāseti cet, sā tu kutaḥ? śabdārthayoraparyavasānāditi cet, tarhīṣṭāpattireva /\nna caivaṃ śabdavilopaprasaṅgaḥ, iṣṭatvāt, tasya vākyānumāne 'ntarbhāvo 'bhyadhāyi /"
        },
        {
          "tag": "p",
          "attributes": {},
          "text": "(10 anupalabdheḥ pratyakṣe 'ntarbhāvaḥ--)"
        },
        {
          "tag": "p",
          "attributes": {},
          "text": "abhāvaḥ pratyakṣaḥ, prameyatvād, ghaṭavat /\nna cendriyārthasambandhābhāvo bādhakaḥ, asambaddhasyāpi pratyakṣatve ko doṣaḥ? atiprasaṅga iti cet, tatparihārikā dṛśyānupalabdhirbhaviṣyati /\nna ca tāvanmātrasya kāraṇatvamastīti vācyam, andhasyāpi śuklapaṭe pītatvābhāvapratītiprasaṅgāt /\nna hi pratiyogī yenaivendriyeṇa gṛhyate, tenaivāśrayo grahītavyaḥ vyomni sparśābhāvagrahaṇaprasaṅgāt /\nsmaryamāṇe 'pi devakule devadattābhāvasaṃvido 'bhyupagamāt /\nvistarastu nyāyalakṣmīvilāse ityuparamyate /"
        },
        {
          "tag": "p",
          "attributes": {},
          "text": "(13--14 sukhaduḥkhayornirūpaṇam--)"
        },
        {
          "tag": "p",
          "attributes": {},
          "text": "pratyakṣeṇa sukhamupalabhyate, ahaṃ sukhīti vyavahāradarśanāt /\nna ca duḥkhābhāva eva sukham, satyapi duḥkhe tadvyavahāradarśanāt --- santāpavataḥ śītahrade nimagnārdhakāyasya sukhyahamiti mateḥ /\nkatipayaduḥkhābhāvaśca nārakīyasyāpyasti /\nna ca tannityam, kāraṇaviśeṣopādānavaiyarthyaṃ syāt /\njñāyamānaṃ nirupādhikṛtivyāpyaṃ sukham /\nevaṃ duḥkhamiti vaktavyam --- nirupādhikaheyaṃ duḥkham /"
        },
        {
          "tag": "p",
          "attributes": {},
          "text": "(15--17 icchādveṣaprayatnānāṃ nirūpaṇam--)"
        },
        {
          "tag": "p",
          "attributes": {},
          "text": "karma prayatnasādhanaguṇajanyam, karmatvādvyatirekeṇa ghaṭavat /\nkarmakāraṇamapi vipratipanno guṇo jñānajanyaḥ, karmakāraṇaguṇatvāt /\ntattatkāraṇasya sukhaduḥkhajñānasya vaijātyātkāryasya vaijātyamiti icchādveṣaprayatnasiddhiḥ /\ntatrecchāprayatnāvapi nityāvanityau ca buddhivat /\nkarmakāraṇaguṇanimittasukhajñānajanyena guṇatvāvāntarajātīyecchā /\nkarmakāraṇaguṇanimittaduḥkhajñānajanyena guṇatvāvāntarajātīyo dveṣaḥ /\nasmadādipratyakṣaceṣṭānimittena guṇatvāvāntarajātīyaḥ prayatnaḥ /"
        },
        {
          "tag": "p",
          "attributes": {},
          "text": "(18-20 gurutvadratvasnehānāṃ nirūpaṇam--)"
        },
        {
          "tag": "p",
          "attributes": {},
          "text": "(1 gurutvam--) vivādapadamasamavāyikāraṇajanyam, karmatvāt, sampratipannavat vipratipannamasmadādyapratyakṣam, gurutvād, vyatirekeṇa ghaṭavat /\nādyapatanāsamavāyikāraṇena guṇatvāvāntarajātīyaṃ gurutvam /"
        },
        {
          "tag": "p",
          "attributes": {},
          "text": "(2 dravatvam--) syandanamasamavāyikāraṇajanyam, kāryatvād, ghaṭavaditi dravatvasiddhiḥ /\npratyakṣeṇa ca /\nādyasyandanāsamavāyikāraṇena guṇatvāvāntarajātīyaṃ dravatvam /\ntaijasāḥ paramāṇavo dravatvādhārāḥ, rūpiparamāṇutvāt pārthivaparamāṇuvat /\nna ca gurutvarasavattve upādhī, ghaṭe sādhyābhāvāt /\nna ca paramāṇutvaviśiṣṭametadupādhiḥ, ghṛtādau sādhyasiddhatve 'pyabhāvātsādhyāvyāpakatvam /"
        },
        {
          "tag": "p",
          "attributes": {},
          "text": "(3 snehaḥ--) udakaṃ guṇatvāvāntarajātyā svāśrayavyāvarttakaguṇāśrayaḥ, rasavatvāt, pṛthivīvat /\nna ca pṛthivītvamupādhiḥ, sapakṣāvyāpakatvāt /\ntadevaṃ sthite pratyakṣeṇāpi snehaḥ siddhaḥ /\ncakṣuḥsparśanagrāhyatve sati guṇatvāvāntarajātyā svāśrayavyavartakaḥ snehaḥ /"
        },
        {
          "tag": "p",
          "attributes": {},
          "text": "(21 saṃskārasya nirūpaṇam--)"
        },
        {
          "tag": "p",
          "attributes": {},
          "text": "(1 vegaḥ--) vimatipadamadviṣṭhakarmāsamavāyikāraṇāśrayaḥ paramāṇutvāt, pārthivaparamāṇuvat /\nna ca rūpitvamupādhiḥ, āloke vyabhicārāt /\nna ca rūpyaṇutvaṃ prayojakam, sapakṣāvyāpakatvāt /\nprativaddhadravatvasya taijasadvyaṇukasyāpyutpattisambhavāt, tannivṛtyarthaṃ paramāṇutve satīti viśeṣaṇe vaiyarthyam /\nsa ca vegaḥ pratyakṣe dravye pratyakṣeṇaiva gṛhyate, vegena gacchatīti pratīteḥ /"
        },
        {
          "tag": "p",
          "attributes": {},
          "text": "(2 sthitisthāpakaḥ--) vivādādhyāsitāḥ paramāṇavaḥ [karmāsamavāyikāraṇādviṣṭhaguṇā]dhārāḥ, sparśavattvādaśrautrānityaviśeṣaguṇattvādiṣuvadātmavacca /\nanyathākṛṣṭamuktānāṃ śākhādīnāṃ punarmaṇḍalībhāvo na syāt /\nvivādādhyāsito vegātiriktasaṃskārāśrayaḥ, aśrautrānityaviśeṣaguṇavattvād, ātmavaditi sthitisthāpakasiddhiḥ /\nunnamanakarmāsamavāyikāraṇādviṣṭhaguṇāvāntarajātīyaḥ saṃskāraḥ sthitisthāpakaḥ /"
        },
        {
          "tag": "p",
          "attributes": {},
          "text": "(3 bhāvanā--) smṛttyanyathānupapattyā bhāvanāsiddhiḥ /\npūrvānubhavasya cirātītatvāt /\nsvotpādakānityajñānasamānaviṣayajñānajanakena guṇāvāntarajātīyā bhāvanā /"
        },
        {
          "tag": "p",
          "attributes": {},
          "text": "(22--23 dharmādharmayornirūpaṇam)"
        },
        {
          "tag": "p",
          "attributes": {},
          "text": "(1 dharmaḥ--) yāgaḥ svargotpādanasamarthāvāntaravyāpārakaḥ, anyathā yāgasvargayoḥ sādhyasādhanabhāvasya pratītasyānirvāhāt /\npratīyate ca kāmanāviṣayatvena sādhyatvaṃ svargasya, vidhibalādyāgasya sādhanatvenānuṣṭheyatvam /\nna ca vācyaṃ sādhyasādhanabhāvaḥ kṣaṇikasya yāgasya kālāntarabhāvini svarge vināvāntaravyāpāraṃ upapadyate iti madhye 'pūrvasiddhiḥ /"
        },
        {
          "tag": "p",
          "attributes": {},
          "text": "apare ca yāgasvargayoḥ sādhyasādhanabhāvo nāpūrvavākyātpratīyate, yogyatāvirahāt /\nato liṅevāpūrvamabhidhatte, vyutpattistu lokavedābhyām /\nloke 'pi kriyākārye liṅprayogadarśanāditi bruvate /\ntatrānyathākhyātipakṣe yogyatāmantareṇāpi pratipatterabhyupagamāt /\nkāmādhikāreṣu phalaṃ prati kāraṇasyaiva satastasya niyogaṃ prati viṣayatvābhyupagamāt /\nanyathā nityakāmyavaiṣamyavigamaḥ syāt /\nvihitabhāvārthajātyāsmadādyatīndriyātmaguṇo dharmaḥ /"
        },
        {
          "tag": "p",
          "attributes": {},
          "text": "(3 adharmaḥ--) yo brāhmaṇāyāvagurettaṃ śatena yātayāt' (tai saṃ 2.6.10.2) iti śatayātanāyāḥ sādhyatvāvagamāt /\navagūrṇasya cirātītatve tatsādhanatvaṃ sākṣādanupapannamityantarāpūrveṇa bhavitavyam /\nadharmatvayogādadharmaḥ /"
        },
        {
          "tag": "p",
          "attributes": {},
          "text": "(24 śabdasya nirūpaṇam--)"
        },
        {
          "tag": "p",
          "attributes": {},
          "text": "1 śabdo guṇaḥ, bāhyendriyāṇāṃ madhye avayavyagrāhakeṇaiva gṛhyamāṇāyā jāteradhikaraṇatvādgandhavat /\nyadi śabdo dravyaṃ syāt, kenacidviśeṣaguṇena bhavitavyam, anyathā pratyakṣatvānupapatteḥ, viśeṣaguṇapratyakṣatānibandhanatvāddravyapratyakṣatāyāḥ /"
        },
        {
          "tag": "p",
          "attributes": {},
          "text": "2 śabdo dravyaṃ sākṣādindriyasambandhena gṛhyamāṇatvādghaṭavaditi cet, na, vyarthaviśeṣaṇatvāt /\nna hi bhedābhedavādināṃ rūpādibhirvyavahitaḥ sambandho 'sti /\natha svasambaddhendriyeṇa gṛhyamāṇatvāditi, tathāpi vaiyarthyamindriyapadasya /\nsvapadasya grāhyapadasya na vyāvartanamasti adravyasya bhavatāṃ naye sambandhānabhyupagamāt, saṃyogasambandhayoḥ paryāyatvāt, anyatropacaritatvāt /\nanyathā yogyatāsambandhalakṣaṇena rūpasyāpi sākṣātsambandhenāvedyatvena vyabhicāraḥ /\nsambandhitvāditi prativādyanaikāntikam /"
        },
        {
          "tag": "p",
          "attributes": {},
          "text": "3 śabdo guṇo na bhavati, śrāvaṇatvāt, śabdatvavaditi cet, na, adravyatvena hyasya samānatvāt /\nanaikāntikaśca śabdagatasaṃkhyāyāṃ bhavataḥ /\n4 śabdo guṇaḥ, ātmavyatiriktatve sati indriyāṇāṃ madhye nityenaivādhyakṣīkṛtāyā jāteradhikaraṇatvātsukhavat /\nanityaḥ śabdaḥ, indriyaviśeṣaguṇatvāccakṣurgatarūpavat /\nna cākāśa eva vartamānatvāt, tanmahatvavaditi satpratipakṣatvam, ākāśabhāgavinaṣṭaghaṭa iva svasaṃyoge vyabhicārāt /\nanitya śabdaḥ arasatve satyavayavyagrāhakeṇaiva gṛhyamāṇajāteradhikaraṇatvādgandhavaditi bhāṭṭaṃ prati /\nyacca nityaḥ śabda, ātmaviśeṣaguṇānyatve sati indriyāṇāṃ madhye nityenaiva gṛhyamāṇatvāditi, [tad] duḥkhābhāve 'naikāntikam /\nsāmānyavattve satīti viśeṣaṇe 'pi tathā, paramate tatrāpi jāterabhyupagamāt /\nyadāha-"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "yadvānuvṛttivyāvṛttibuddhigrāhyo yatastvayam /"
            },
            {
              "tag": "l",
              "attributes": {},
              "text": "tasmādgavādibaddhastu prameyatvācca gamyatām //"
            }
          ]
        },
        {
          "tag": "p",
          "attributes": {},
          "text": "(ślo vā abhāva 9) iti"
        },
        {
          "tag": "p",
          "attributes": {},
          "text": "prativādyanaikāntikaṃ ca, ākāśavāyusaṃyogasyāpi yogyatākaraṇagrāhyasya tathābhāvāt /\nasmadādīti viśeṣaṇe vaiyarthyāt, nādaiśca vyabhicārāt /\nevaṃ vyavasthite pratyakṣeṇāpi sādhyate naṣṭaḥ śabda iti pratīteḥ /\nākāśaviśeṣaguṇaḥ śabdaḥ /\nyadaparajātīyena vinā samavāyikāraṇatvābhāvaḥ, sa guṇaḥ /\nkevalanimittakāraṇe ca vartamānāparajātīyatvaṃ vā /\nsamavāyyasamavāyikāraṇarahite 'pi vartamānāparajātīyatvaṃ vā /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[karmapadārthaprakaraṇam]"
        },
        {
          "tag": "p",
          "attributes": {},
          "text": "1) ādyasaṃyogāvibhāgāvasamavāyikāraṇajau, kāryatvād, ghaṭavaditi karmasiddhiḥ /\ntacca pratyakṣam, prameyatvād, ghaṭavat /\nvimatipadamindriyasaṃyogavyatiriktaṃ saṃyogāsamavāyikāraṇagrāhakam, dravyagrāhakendriyatvāt, manovat /\nkarma, apratyakṣam, karmatvāditi dṛṣṭāntāsiddhiḥ /\nayogīti viśeṣaṇena vyāptyasiddhiḥ, yogyanabhyupagamāt /\ntatkāraṇādeva saṃyogavibhāgasiddhiḥ /\nkarmāsiddhiprasaṅgaśca /"
        },
        {
          "tag": "p",
          "attributes": {},
          "text": "2) taccānantāparajātīyam, patanotkṣepaṇādipratyayānāṃ tulyatvāt /\nādyavibhāgāsamavāyikāraṇajātīyaṃ karma saṃyogavibhāgayoranapekṣakāraṇatvārhaṃ vā /\netena viśvasmādbhedagrāhibhyo guṇebhyo 'pi bhedasiddhiḥ karmaṇaḥ /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[sāmānyapadārthaprakaraṇam]"
        },
        {
          "tag": "p",
          "attributes": {},
          "text": "yadyapyekākārapratyayasya bhinneṣvekanimittamantareṇānupapadyamānatvena sāmānyasiddhiriti na yuktam, tathāvidhadarśane 'pi vipratipatteḥ /\nsati kalpakasya prāmāṇye 'vivādāttatsādhitamiti na yuktam, tadvādhitamityasyāpi vaktuṃ śakyatvāt /\ntathāpi ---"
        },
        {
          "tag": "lg",
          "attributes": {},
          "children": [
            {
              "tag": "l",
              "attributes": {},
              "text": "kāraṇasya hi siddhatvādvikalpasyāpi bhedataḥ /"
            },
            {
              "tag": "l",
              "attributes": {},
              "text": "vyāvṛtterapi bhinnatvādanyonyāśrayadūṣaṇāt //"
            }
          ]
        },
        {
          "tag": "p",
          "attributes": {},
          "text": "tasmādasti jātiḥ /"
        },
        {
          "tag": "p",
          "attributes": {},
          "text": "(1 sattā--) vivādapadaṃ dravyaṃ samānajātīyasamavāyikāraṇam, samavāyikāraṇatvāt, mṛdvat /\nna ca sparśavattvamupādhiḥ, antyāvayavini tava vyabhicārāt /\nasmākaṃ tu vyāptikāle sattāpratipattau cānyatrāpi siddhiḥ, vyāptivighaṭakatvena vyāptikāle evāsya dūṣaṇatvāt /\nvyāptyuttarakālabhāvitatvāt pakṣādivyavasthāyāḥ /\nvihāya sattāmantyāvayaviṣu sādhyābhāve 'pyupādherbhāvāt /"
        },
        {
          "tag": "p",
          "attributes": {},
          "text": "(2 dravyatvam--) vivādādhyāsitaṃ rūpavṛttisparśavajjātimat, samavāyikāraṇatvād ghaṭavat --- atra vipratipattiviṣayasyaiva tathāvidhatvānna sādhye viśeṣaṇopādānād dūṣaṇam, anyathā udghāṭitamātrameva sādhanīyam /"
        },
        {
          "tag": "p",
          "attributes": {},
          "text": "(3 pṛthivītvam--) vivādādhyāsitamudakāvṛttijātimad, gandhatvādghaṭavat /"
        },
        {
          "tag": "p",
          "attributes": {},
          "text": "(4 jalatvam--) vivādādhyāsitaṃ pṛthivyavṛttijātimad, gurutvādghaṭavat /"
        },
        {
          "tag": "p",
          "attributes": {},
          "text": "(5 tejastvam--) vivādādhyāsitamanuṣṇāvṛttijātimad, uṣṇatvāddīpavat /\nvāyvavṛttitvasādhane rūpitvāditi vācyam /"
        },
        {
          "tag": "p",
          "attributes": {},
          "text": "(6 vāyutvaṃ--) vivādādhyāsitamākāśāvṛttijātimat, sparśatvādghaṭavaditi /"
        },
        {
          "tag": "p",
          "attributes": {},
          "text": "(7 ātmatvam--) vipratipannamākāśāvṛttijātivad, aśrautraviśeṣaguṇādhāratvādghaṭavat /"
        },
        {
          "tag": "p",
          "attributes": {},
          "text": "(8 manastvam--) vivādapadamātmāvṛttijātimad, mūrtatvādghaṭavat /"
        },
        {
          "tag": "p",
          "attributes": {},
          "text": "(9 dravyatvādeḥ pratyakṣatvam--) vivādapadaṃ karmāvṛtticākṣuṣajātigrāhakam, indriyatvānmanovat /"
        },
        {
          "tag": "p",
          "attributes": {},
          "text": "(10 rūpatvam--) asamavāyikāraṇaṃ pītamapītavṛttigandhāvṛttimat, kevalanimittakāraṇavyatiriktakāraṇatve sati gandhānyatvādghaṭavat /"
        },
        {
          "tag": "p",
          "attributes": {},
          "text": "(11 rūpatvasya pratyakṣatvam--) vipratipannaṃ sparśanendriyāgrāhyajātigrāhakam, sparśanavyatiriktendriyatvānmanovat /\nevaṃ rasatvāderapi pratyakṣatvaṃ vācyam /"
        },
        {
          "tag": "p",
          "attributes": {},
          "text": "(12 nīlatvam--) nīlamanīlarūpāvṛttijātimat, kevalanimittakāraṇavyatiriktakāraṇatve satyanīlavyatiriktatvādghaṭavat /\nevaṃ pītatvādiṣvapi vācyam /"
        },
        {
          "tag": "p",
          "attributes": {},
          "text": "(13 rasatvam--) rasaḥ saṃyogāvṛttijātimān, kevalanimittakāraṇavyatiriktakāraṇatve sati saṃyogānyatvādghaṭavat /"
        },
        {
          "tag": "p",
          "attributes": {},
          "text": "(14 madhuratvam--) madhuro 'madhurarasāvṛttijātimān, kevalanimittakāraṇavyatiriktakāraṇatve satyamadhurarasavyatiriktatvādghaṭavat /\nevaṃ tiktatvādiṣvapi vācyam /"
        },
        {
          "tag": "p",
          "attributes": {},
          "text": "(15 gandhatvam--) gandho rūpāvṛttijātimān, kevalanimittakāraṇatve sati rūpānyatvādghaṭavat /"
        },
        {
          "tag": "p",
          "attributes": {},
          "text": "(16 surabhitvam--) surabhirasurabhigandhāvṛttijātimān, kevalanimittakāraṇavyatiriktakāraṇatve satyasurabhigandhānyatvād, ghaṭavat /"
        },
        {
          "tag": "p",
          "attributes": {},
          "text": "(17 sparśatvam--) sparśo rasāvṛttijātimān, kevalanimittakāraṇavyatiriktakāraṇatve sati rasānyatvādghaṭavat /"
        },
        {
          "tag": "p",
          "attributes": {},
          "text": "(18 śītatvam--) śīto 'śītasparśāvṛttijātimān, kevalanimittakāraṇavyatiriktakāraṇatve satyasparśānyatvādghaṭavat /\nevamaśītatvādiṣvapi vācyam /"
        },
        {
          "tag": "p",
          "attributes": {},
          "text": "(19 saṃkhyātvam--) saṃkhyā parimāṇāvṛttijātimatī, kevalanimittakāraṇavyatiriktakāraṇatve sati parimāṇānyatvād, ghaṭavat /\nevaṃ dvitvādiṣvapi vācyam /"
        },
        {
          "tag": "p",
          "attributes": {},
          "text": "(20 parimāṇatvam--) asamavāyikāraṇaṃ mahattvaṃ saṃkhyāvṛttimahattvānyaparimāṇavṛttijātimat, kevalanimittakāraṇavyatiriktakāraṇatve sati saṃkhyāvyatiriktatvāt, tadvat /"
        },
        {
          "tag": "p",
          "attributes": {},
          "text": "(21 pṛthaktvam--) asamavāyikāraṇaṃ pṛthaktvaṃ parimāṇavṛttyekapṛthaktvavyatiriktavṛttijātimat, parimāṇavyatiriktatve sati kevalanimittakāraṇavyatiriktakāraṇatvāttadvat /\nevaṃ caikapṛthaktvādiṣvapi vācyam /\nna ca tatra sāmānyabhāvaḥ, ekapṛthaktvadvipṛthaktvaśabdānāmanyathopapattāvapi niyāmakāparajātimantareṇa dvipṛthaktvotpattāvekapṛthaktvasya hetutvānirṇayāt /\nanvayavyatirekavyavasthāpakābhāvāt /"
        },
        {
          "tag": "p",
          "attributes": {},
          "text": "(22 saṃyogatvam--) vipratipannamasamavāyikāraṇaṃ pṛthaktvāvṛttijātimat kevalanimittakāraṇavyatiriktakāraṇatve sati pṛthaktvānyatvāttadvat /"
        },
        {
          "tag": "p",
          "attributes": {},
          "text": "(23 vibhāgatvam--) vibhāgaḥ saṃyogāvṛttijātimān, saṃyogavyatiriktatve sati dvayāsamavāyikāraṇatvād dvitantukavat /"
        },
        {
          "tag": "p",
          "attributes": {},
          "text": "(24 paratvam--) paratvaṃ vibhāgāvṛttijātimat, saṃyogāsamavāyikāraṇatvāt /\naparatvabuddhitvādiṣvapyevaṃ vācyam /\ngurutvadravatvasnehasaṃskāreṣvapi prācīnamanumānaṃ vācyam /"
        },
        {
          "tag": "p",
          "attributes": {},
          "text": "(25 brāhmaṇatvasya pratyakṣatvam--) vivādādhyāsitaṃ brāhmaṇavyatiriktavarṇāvṛttijātigrāhakam, indriyatvāt, cakṣurvat /"
        },
        {
          "tag": "p",
          "attributes": {},
          "text": "(26 brāhmaṇatvam--) brāhmaṇo 'brāhmamanuṣyānādhārajātyādhāraḥ, abrāhmaṇamanuṣyavyatiriktatve satyavayavitvād, govat /\nvivādādhyāsitaḥ śarīrasantāno 'yonijaḥ, śarīrasantānatvād, gomayajavṛścikaśarīrasantānavadityanumānenābrāhmaṇapūrvake kvacid brāhmaṇaśabde prāpte na brāhmaṇajanyaśarīranibandhano brāhmaṇaśabdaḥ /\nevaṃ śūdratvādiṣvapyaupādhikanirākaraṇaṃ vācyam /"
        },
        {
          "tag": "p",
          "attributes": {},
          "text": "(27 karmatvam--) utkṣepaṇaṃ guṇānāśrayākṣepaṇatvavyatiriktajātimat, kevalanimittakāraṇavyatiriktakāraṇatve satyaguṇatvādghaṭavat /\nnanvatra karmamātrapakṣīkāre vāyvādiṣu vyabhicāraḥ, avipratipannānāmapi pakṣīkāre karmatvāsiddhiḥ, kintvanyadeva karmavāyvoranugataṃ sāmānyaṃ syāt /\nnaivam, na hyatra paramamīṣāmekajātīyatvaṃ sādhyate, kintu guṇānāśrayotkṣepaṇatvavyatiriktajātimātram /\nyā caikānekatātītijyāmānāṃtanirṇayathā(?) /\ntatrākāśavṛttijātimatvāditi sādhanairatiriktajātiprasaktau tadviṣayatvenāpyasya nirvāhāt, na vāyvādiṣvatiriktānugame pramāṇamasti /\nkarmaṇi tvanena sādhyamānaṃ na karmatvādatiricyate /\nguṇāvṛttitve sati sakalakarmavṛttyutkṣepaṇatvavyatiriktatvasya vā tattvāt /\ntathāvidhasyātra pratīteḥ kevalakarmatvasādhanasyātra vāyvādāvanaikāntikatvaparihārārthaṃ vipratipannapadopādānam /\nvāyvādigataṃ mānāntaropanītaṃ bhedamavagāhate 'to na karmatvāsiddhiḥ /\nparantu vāyvādau praśnaḥ syāt /\nkathakānāṃ kathāntarahetvantarāṇyapyanusandheyāni /\nevaṃ rūpatvādiṣvapyanusandheyam /\ntasmādabhipretasaṃsiddhau pītāpītādisamavetatve sati gandhāvṛttitvamiti rūpatvamityalam /\nnityatve satyanekasamavetaṃ sāmānyam /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[viśeṣapadārthaprakaraṇam]"
        },
        {
          "tag": "p",
          "attributes": {},
          "text": "vivādapadaṃ guṇasāmānyavyatiriktasamavāyi, dravyatvādghaṭavat /\nniḥsāmānya ekenaikasamavāyī viśeṣaḥ /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[samavāyasya nirūpaṇam]"
        },
        {
          "tag": "p",
          "attributes": {},
          "text": "vivādāspadaṃ ghaṭasambaddham, dravyatvādātmavat /\nvivādāspadaṃ nityasaṃbandhena sambaddhaṃ, dravyatvādākāśavat /\nākāśaśabdayośca nityasambandho bhāṭṭairabhyupagamyate, ato na sādhyavikalatā tatra saṃyogasamavāyamātre viprattipattirna dharmiṇi /"
        },
        {
          "tag": "p",
          "attributes": {},
          "text": "apare tu saṃyogaḥ svavyatiriktasambandhādbhinnaḥ, meyatvāditi bruvate /\nkaḥ punaratrānukūlatarkaḥ? [na tāvat] samānādhikaraṇapratītyanupapattiḥ, sā hi na sambandhamātre, nāpyasati sambandhe rajjughaṭayorhimavadvindhyayośca tadabhāvāt /\nbhedābhedanibandhanāsāviti cet, asti tāvadbhedaḥ sampratipanno ghaṭarūpayoḥ, abhedaḥ punaḥ kaḥ syāt? bhedābhāvaḥ, tadvirodhastadanyo vā? na tāvat prathamaḥ, virodhāt /\nna dvitīyaḥ, āśrayakṛtaḥ svarūpakṛtaḥ kāryakṛto vā virodhaḥ syāt, sarvathā tadvirodhānuvṛtteḥ /\ndvitīye tu tadevāstu kimanena prathamena? tṛtīyaḥ, samavāyenānatirekānnāsti tatra vipratipattiḥ /\nghaṭarūpayoritaretarābhāvo nāstīti cet, bhedo 'sti, itaretarābhāvo nāstīti vyāhatam, tayoḥ paryāyatvāt /\nsvarūpaṃ bhedaścet, tarhi tatpratīteḥ pratiyogisāpekṣatvaṃ durghaṭam /\nna ca prathamadvitīyau, ghaṭarūpayorubhayorabhāvaprasaṅgāt /\nnāpi caramaḥ, tayorhi kāryaṃ pratipattiḥ syāt, tadvyatiriktaṃ vā kiñcit? tatraiva sthitiritaraprativirodhinī tadatiriktāpekṣiṇī vā? prathame na kadācidapi tayoḥ pratipattiḥ syāt, sarvadā tadvirodhānuvṛtteḥ /\ndvitīye tu tāvadevāstu kimanena? tṛtīye savidāṃ janmaiva durghaṭam /\nyadyasmādbhinnaśabdavācyam, tattadapekṣayā bhinnam, yathā ghaṭāpekṣayā ghaṭagataṃ rūpamiti /"
        },
        {
          "tag": "p",
          "attributes": {},
          "text": "vivādādhyāsitāḥ śabdā ākāśasamavāyenaiva samavāyinaḥ, samavāyitvāt, śabdākāśavat /\nna ca samavāyasyaikatve vastusaṅkaraprasaṅgaḥ, tasya samastaviśvāsaṃkaratvenaiva parikalpitatvāt /\nna hi tasyāpratyakṣasya pūrvaṃ svabhāvo nirdhāritaḥ /\nekasya bhinnasvabhāvatve 'nya iti cet, na, citrarūpavattathāvidhasyaikasvabhāvāt /\nevaṃ ca kalpanālāghavātsamavāyasya niyatvaṃ kvacitpareṇābhyupagamāt /\ntasmāttatsamavāyasya nityatvam, ekatvasya sādhitatvāt /\nsamavāyo 'smadādipratyakṣo na bhavati, asmādādipratyakṣāpratyakṣasambandhatvād, ghaṭākāśasambandhavat /\nnityasambandhaḥ samavāyaḥ /\nihapratyayaviṣayībhāvaḥ /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[abhāvapadārthaprakaraṇam]"
        },
        {
          "tag": "p",
          "attributes": {},
          "text": "yadi nāstīti pratyayavedyamāno 'pi tvayā neṣṭa iti vaktuṃ nocitam /\nkevalajñānaṃ cāsmābhirabhyupagatamiti, tadapi vikalpya dūṣaṇīyam /\npatanādikāryaṃ pratibandhakābhāvotpādakakāraṇādevotpādyate kāryatvāddāhādivat /"
        },
        {
          "tag": "p",
          "attributes": {},
          "text": "aghaṭaṃ bhūtalamiti vyavahāro bhūtalātiriktaviṣayaḥ, bhūtalamātravyavahārātiriktatve sati bhūtalavyavahāratvāditi mānaṃ bhūtalamiti vyavahāreṇānaikāntikam /\ntathāpyabhāvo 'bhyupagantavyaḥ kevalajñānābhāve 'pyabhāvavyahāradarśanāt /\nbhavati hi ghaṭatadrūpayoḥ sahopalambhe 'pi rūpaṃ ghaṭo na bhavatīti bhinnaścotpādavyavahāraḥ, na ca tatra kevalajñānamasti /\nādhārāgrahaṇe 'pi sarveṣāmantarāle ālokābhāvavyavahārāt /\nkaraparāmarśeṇāndhakāre 'ndhasyāpi mūrtābhāvavyavahāradarśanāt /\nkiñca cakṣuścakṣurgrāhyabhāvavyatiriktagrāhakam, indriyatvāt /"
        },
        {
          "tag": "p",
          "attributes": {},
          "text": "sa caturvidhaḥ, prāgabhāvapradhvaṃsābhāvānyonyābhāvātyantābhāvabhedāt /\npratiyogibhedādbhinnatvamabhāvasya, tādātmyasaṃsṛṣṭapūrvāparasaṃsṛṣṭānāṃ pratiyogitvāt /\nanyathā pratibandhakābhāvasya kāraṇatvaṃ durghaṭam /\natyantābhāvasyāpītaretarābhāve 'ntarbhāvāt /\ntasya ca satyapi pratibandhe bhāvādvyabhicāraḥ /\nsamavāyānyo 'samavāyyabhāvaḥ /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[padārthāntaranirākaraṇam]"
        },
        {
          "tag": "p",
          "attributes": {},
          "text": "(1 śakteḥ padārthāntaratvanirāsaḥ--) śaktirapi padārthāntaramastīti cet, na, tatsadbhāve pramāṇābhāvāt /\nsphoṭānupapattiriti cet, na, pratibandhābhāvenāpyupapatteḥ /\ntatra ca prāgabhāvādivikalpāḥ yogyatānupalabdhisāmānyena parihartavyāḥ /\nkāryalakṣaṇābhyupagamenottambhakamantrasya sphoṭotpattāvapi nāniyatahetutvam /"
        },
        {
          "tag": "p",
          "attributes": {},
          "text": "brīhīn prokṣatīti dvitīyāyāśca na tatsamavetasaṃskāravācakatvaṃ kriyājanyaphalabhāgitvaṃ ca na tatsamavāyinamākṣipati, kintu tādarthyamātram /\nanyathopayuktānāṃ prastarādīnāṃ homenotpādyamānaḥ saṃskāro na teṣāṃ syāt, teṣāṃ vinaṣṭatvāt /\nna ca tatra saṃskāryatvaṃ nāsti, ``bhūtabhāvyupayogaṃ ca dravyaṃ saṃskāramarhati'' iti nyāyāt /\ntatra ca nirāśrayasya saṃskārasyāvasthānānupapatterātmāśrayatvaṃ kalpanīyam /\ntadvaditaratrāpi bhavatu, ko doṣaḥ?"
        },
        {
          "tag": "p",
          "attributes": {},
          "text": "(2 jñātatāyāḥ padārthāntaratvanirāsaḥ--) ghaṭamahaṃ jānāmītyatra prābhākarāṇāṃ naye jñānajanitaphalasya ghaṭe kasyacidabhāvāt tatra kathaṃ karmatvamiti cintyam /\nata eva bhāṭṭairjñātatā 'bhyupagamyate iti cet, teṣāmapyatītānāgateṣu kā vārttā? tatrāpi jāteranuvartamānatvādadoṣa iti cet, kathaṃ tarhi vyaktau jñātatvam? tayorabhedāditi cet, na, bhedasyāpi vidyamānatvāt /\nbhede 'pyadoṣa iti cet, na, rasanena rasajñānamātreṇaiva tadāśrayasyāpi jñātatvaprasaṅgāt /\nsattājñānatvamātreṇaiva jātyandhasyāpi rūpajñānaprasaṅgaḥ /\njñātatānabhyupagamāt kathaṃ jñānasya viṣayaniyama iti cet, jñātatāyā eva kathamāśrayaniyamaḥ? kāraṇamahimneti cet, samaḥ samādhiḥ /"
        },
        {
          "tag": "p",
          "attributes": {},
          "text": "(3 viśiṣṭatayāḥ padārthāntaratānirāsaḥ--) etena viśiṣṭatāpi nirākṛtā, tadutpādakasāmagryā eva vijātīyajñānotpattāvapyupapatteḥ /\nna ca viṣayavailakṣaṇyābhāve vaijātyaṃ durghaṭam, anubhavasmṛtyoravaijātyaprasaṅgāt, adhikaviṣayatve smṛterapi pramāṇatvaprasaṅgāt /\nanyāyā viśiṣṭatāyā atītānāgateṣvavasthanaṃ durghaṭam, āśrayābhāvāt /"
        },
        {
          "tag": "p",
          "attributes": {},
          "text": "(4 viṣayībhāvasya padārthāntaranirāsaḥ--) etena viṣayībhāvarūpaḥ sambandho nirastaḥ, tanniyāmakenaiva jñānārthayorniyamopapatteḥ /\nevaṃ sānnidhyādayo 'pi nirākartavyāḥ /"
        },
        {
          "tag": "p",
          "attributes": {},
          "text": "(5 sādṛśyasya padārthāntaratvanirāsaḥ--) astu tarhi sādṛśyaṃ padārthāntaramiti cet, na, mānābhāvāt /\nna ca vyavahāro mānam, tasya sāmānyādisambandhatvenāpyupapatteḥ /\nkathaṃ tarhi sāmānye sādṛśyavyavahāraḥ, kutaḥ śyenacitaṃ cinvīta (tai saṃ 5.4.11) ityatrātideśanam? tatrāpi vyaktisādṛśyasyaiva pratīteḥ /\nvyakteśca śabdārthatvāt, śyenatvaikārthasamavetadvitradharmavato 'nuṣṭhānasya sambhavāt /\nsaṃketagrahasyaupādhikaśabdavadupapatteḥ /"
        },
        {
          "tag": "p",
          "attributes": {},
          "text": "(6 pradhānasya padārthāntaratvapratyākhyānam--) evaṃ pradhānādayo 'pi nirākāryāḥ, sādhakābhāvāt /\nna ca vivādapadaṃ sākṣātparamparayā vā prakṛtijanyam, kāryatvādityavītamiti vācyam, vyaptyasiddheḥ /\nna ca sukhaduḥkhamohāḥ kāraṇapūrvakāḥ, kāryatvāditi sāmpratam, saṃyogādiṣu vyabhicārāt /\nna ca sadutpattiparyālocanayā tatsiddhaḥ, tatraiva vivādāt /\nna ca tadarthamupādīyamānatvāt tatra sattvam, nimittakāraṇe vyabhicārāt /\nna ca sati kāraṇavyāpāraḥ asārthakatvāditi jātiniyamajñena vyavasthā ghaṭate /\nyenaiva pramāṇena ghaṭabhāvasiddhistenaiva pramāṇena yogyānupalabdhyā paṭotpatteḥ pūrvaṃ tantuṣvapi paṭābhāvasiddhiḥ /\nayogyatvenānupalabdhiśaṅkāyāmitaratrāpi sambhāvanāṃ ko nivārayet? kāryāpekṣayā caramasahakārikāraṇādutpattiriti nānavasthādūṣaṇam, mūlakṣaterabhāvāt /\nnāpi punaruktatvavirodho ghaṭādibhistasyāścotpatterabhyupagamāt /\nabhivyakte tu sarvāsāmabhivyaktīnāṃ sadātanatvād dṛṣṭādṛṣṭavyāsthādauḥsthyam /\nkiṃ bahunā ``parasparavirodhe hi na prakārāntarasthitiḥ'' iti nyāyāt padārthāntarāṇāṃ na sambhavaḥ, saptalakṣaṇānāṃ parasparavirodhāditi /"
        }
      ]
    },
    {
      "tag": "div",
      "attributes": {},
      "children": [
        {
          "tag": "p",
          "attributes": {},
          "text": "[mokṣaprakaraṇam]"
        },
        {
          "tag": "p",
          "attributes": {},
          "text": "tatra hi dravyādināṃ heyopādeyasvarūpeṇa jñāne sati saṃsārasya duḥkhabhūyastvaṃ paśyataḥ sukhamapi duḥkhānuṣaṅgādduḥkhapakṣe nikṣiptam /\nupaniṣadā ca jñātajīvātmabrahmaṇo vaiśeṣikoktadṛśā bhagavadbhaktimanaskasya sadgurukaṭākṣapātakṣīṇāntarāyasya parameśvarasākṣātkārakutūhalino 'horātraṃ nididhyāsanamācarato 'nantakālakrameṇa paripakvajñānasya prakṛṣṭayogajadharmaśālinaḥ kathañcitsākṣātkṛtaparameśvarasya pravṛddhapratipakṣaniravakāśīkṛtamithyājñānasya kāraṇābhāvādapagatarāgadveṣapravṛttisambhāvanasyāśeṣaduḥkhābhāvāt svena rūpeṇāvasthānaṃ bhavati /\nsa cāyaṃ mokṣa iti manīṣibhirudāhriyate /"
        },
        {
          "tag": "p",
          "attributes": {},
          "text": "na ca sukhasyāpyabhāvādapravṛttiḥ, bhavatāmapi sukhasyāpravṛttikaratvāt /\nna hi tatsādhyam, nityatvavyāghātāt /\nna hi siddhārthe kaścitprayatate iti bhavatāmapi avidyānivṛttireva kṛtisādhyā, tataśca tadeva prayojanaṃ yathāha- ``yamarthamadhikṛtya pravartate, tat prayojanam'' (nyā sū 1.1.24) /\n``ānandaṃ brahmaṇo rūpaṃ tacca mokṣe 'bhivyajyate'' iti santoṣajasukhabhiprāyeṇa gauṇyā vṛttyā duḥkhābhāvābhiprāyeṇa vā kathaṃcidguṇavāda iti, ``aśarīraṃ vāva santaṃ na priyāpriye spṛśataḥ'' (chā u 8.12.1) iti vacanāt /\nna ca sāṃsārikasukhābhiprāyeṇa tat, sāṃsārikasukhasyāpi brahmasukhānatiriktatvāt /\nsvayamprakāśatve ca svasya muktisaṃsārayoraviśeṣaprasaṅgāt /"
        },
        {
          "tag": "p",
          "attributes": {},
          "text": "atra kecit-- duḥkhaparihārārthaṃ jñānasukhayoḥ pūrvaṃ viṣayaviṣayibhāvo 'nupapannaḥ paścādutpādya iti brūyuḥ /\ntadasāmpratam, tatsadbhāve pramāṇābhāvāt /\nyasya loke 'prasiddhiḥ, tasya prayojakatvamityapi durghaṭameva /\nneha jñānamasti, viṣayaviṣayibhāvo nāstīti dṛṣṭapūrvam, jñānasya vākyenotpādakasāmagryā eva vā tadutpādakatvāt /\npradhānādinirāsenaiva taduktamokṣasyāpi bhaṅgo veditavyaḥ /"
        },
        {
          "tag": "p",
          "attributes": {},
          "text": "vimataṃ kadācidviśeṣaguṇarahitam, vijñānāsamavāyikāraṇādhāratvādanityaviśeṣaguṇādhāratvānmanovadvyomavacca /\nna ca jīvā nityajñānā ātmavadīśvaravaditi sāmpratam, īśvarasvarūpasyaivopādheḥ /\npiṇḍavyabhicārābhāvāt /\nna ca nityaviśeṣaguṇādhārā iti sādhyarthaḥ, apārthivadvyaṇukārambhakatve sati viśeṣaguṇavattvopādheḥ /\nviśeṣaṇābhāvādbhavatāṃ punarviśeṣaguṇarahitatvāt /\nsukhatvaṃ nityasamavetam, tajjātitvāditi tu tadgatanikarṣatvena vyabhicaratātyalamatiprasaṅgena /"
        },
        {
          "tag": "p",
          "attributes": {},
          "text": "namastripathagākrāntajaṭājūṭāya śambhave /"
        },
        {
          "tag": "p",
          "attributes": {},
          "text": "namaste jagadutpattisthitidhvaṃsavidhāyine //"
        },
        {
          "tag": "p",
          "attributes": {},
          "text": "iti śrīvādivāgīśvarācāryaviracitaḥ"
        },
        {
          "tag": "p",
          "attributes": {},
          "text": "mānamanoharaḥ samāptaḥ //"
        }
      ]
    }
  ]
}