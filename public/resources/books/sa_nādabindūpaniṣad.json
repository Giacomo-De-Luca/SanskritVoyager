{
  "title": "sa_nādabindūpaniṣad",
  "body": "<body xmlns='http://www.tei-c.org/ns/1.0'>\n\n<p>Nādabindūpaniṣat</p>\n\n<lg>\n<l>oṃ</l>\n<l>akāro dakṣiṇaḥ pakṣa ukāras tūttaraḥ smṛtaḥ /</l>\n<l>makāras tasya pucchaṃ vā ardhamātrā śiras tathā // NbiUp_1 //</l>\n</lg>\n\n<lg>\n<l>pādau rajas tamas tasya śarīraṃ sattvam ucyate /</l>\n<l>dharmaś ca dakṣiṇaṃ cakṣur adharmaś cottaraṃ smṛtam // NbiUp_2 //</l>\n</lg>\n\n<lg>\n<l>bhūr lokaḥ pādayos tasya bhuvar lokas tu jānunoḥ /</l>\n<l>svar lokaḥ kaṭideśe tu nābhideśe mahar jagat // NbiUp_3 //</l>\n</lg>\n\n<lg>\n<l>janalokas tu hṛdaye kaṇṭhadeśe tapas tataḥ /</l>\n<l>bhruvor lalāṭamadhye tu satyaloko vyavasthitaḥ // NbiUp_4 //</l>\n</lg>\n\n<lg>\n<l>sahasram iti cātra mantra eva pradarśitaḥ /</l>\n<l>evam enaṃ samārūḍho haṃsaṃ yogavicakṣaṇaḥ // NbiUp_5 //</l>\n</lg>\n\n<lg>\n<l>na badhyate karmacārī pāpakoṭiśatair api /</l>\n<l>āgneyī prathamā mātrā vāyavyaiṣā vaśānugā // NbiUp_6 //</l>\n</lg>\n\n<lg>\n<l>bhānumaṇḍalasaṃkāśā bhaven mātrā tathottarā /</l>\n<l>paramā cārdhamātrā ca vāruṇīṃ tāṃ vidur budhāḥ // NbiUp_7 //</l>\n</lg>\n\n<lg>\n<l>kalātrayānanā vāpi tāsāṃ mātrāpratiṣṭhitā /</l>\n<l>eṣa oṃkāra ākhyāto dhāraṇābhir nibodhata // NbiUp_8 //</l>\n</lg>\n\n<lg>\n<l>yoṣiṇī prathamā mātrā vidyunmālā tathāparā /</l>\n<l>pataṃgī ca tṛtīyā syāc caturthī vāyuveginī // NbiUp_9 //</l>\n</lg>\n\n<lg>\n<l>pañcamīnām adheyā ca ṣaṣṭhī caindrī vidhīyate /</l>\n<l>saptamī vaiṣṇavī nāma śaṃkarī ca tathāṣṭamī // NbiUp_10 //</l>\n</lg>\n\n<lg>\n<l>navamī mahatī nāma dhruveti daśamī matā /</l>\n<l>ekādaśī bhaven maunī brāhmīti dvādaśī matā // NbiUp_11 //</l>\n</lg>\n\n<lg>\n<l>prathamāyāṃ tu mātrāyāṃ yadi prāṇair viyujyate /</l>\n<l>sa rājā bhārate varṣe sārvabhaumaḥ prajāyate // NbiUp_12 //</l>\n</lg>\n\n<lg>\n<l>dvitīyāyāṃ samutkrānto bhaved yakṣo mahātmavān /</l>\n<l>vidyādharas tṛtīyāyāṃ gandharvas tu caturthikām // NbiUp_13 //</l>\n</lg>\n\n<lg>\n<l>pañcamyām atha mātrāyāṃ yadi prāṇair viyujyate /</l>\n<l>uṣitaḥ sahadevatvaṃ somaloke mahīyate // NbiUp_14 //</l>\n</lg>\n\n<lg>\n<l>ṣaṣṭhyām indrasya sāyujyaṃ saptamyāṃ vaiṣṇavaṃ padam /</l>\n<l>aṣṭamyāṃ vrajate rudraṃ paśūnāṃ ca patiṃ tathā // NbiUp_15 //</l>\n</lg>\n\n<lg>\n<l>navamyāṃ ca maharlokaṃ daśamyāṃ ca dhruvaṃ vrajet /</l>\n<l>ekādaśyāṃ tapolokaṃ dvādaśyāṃ brahma śāśvatam // NbiUp_16 //</l>\n</lg>\n\n<lg>\n<l>tataḥ paraṃ śuddhaṃ vyāpakaṃ niṣkalaṃ śivam /</l>\n<l>sadoditaṃ paraṃ brahma jyotiṣām udayo yataḥ // NbiUp_17 //</l>\n</lg>\n\n<lg>\n<l>atīndriyaṃ guṇātītaṃ mano līnaṃ yadā bhavet /</l>\n<l>anaupamyam abhāvaṃ ca yogayuktaṃ tadādiśet // NbiUp_18 //</l>\n</lg>\n\n<lg>\n<l>tadbhaktas tatsamāsaktaḥ śanair muñcet kalevaram /</l>\n<l>susthito yogacāreṇa sarvasaṅgavivarjitaḥ // NbiUp_19 //</l>\n</lg>\n\n<lg>\n<l>tato vilīnapāśo 'sau vimalaḥ kevalaḥ prabhuḥ /</l>\n<l>tenaiva brahmabhāvena paramānandam aśnute // NbiUp_20 //</l>\n</lg>\n\n  </body>\n\n"
}