{
  "title": "sa_bāṇa-harṣacaritapariśiṣṭa",
  "body": "<body xmlns='http://www.tei-c.org/ns/1.0'>\n\n<p>pariśiṣṭam</p>\n\n<p>bāṇa-praśastayaḥ</p>\n\n<lg>\n<l>śleṣe kecana śabdagumphaviṣaye kecid rase cāpare</l>\n<l>'laṅkāre katicitsadarthaviṣaye cānye kathāvarṇane /</l>\n<l>āḥ sarvatra gabhīradhīrakavitāvindyāṭavīcāturī-</l>\n<l>sañcārī kavikumbhikumbhabhiduro bāṇastu pañcānanaḥ // 1 //</l>\n</lg>\n\n<p>(śrīcandradevasya)</p>\n\n<lg>\n<l>hemno bhāraśatāni vā madamucāṃ vṛndāni vā dantināṃ</l>\n<l>śrīharṣeṇa samarpitāni kavaye bāṇāya kutrādya tat /</l>\n<l>yā bāṇena tu tasya sūktinikarairuṭṭaṅkitāḥ kīrtayas</l>\n<l>tāḥ kalpapralaye 'pi yānti na manāṅ manye parimlānatām // 2 //</l>\n</lg>\n\n<p>(ruyyakakṛtavyaktivivekavyākhyāne)</p>\n\n<lg>\n<l>artheśvaraṃ hanta bhaje 'bhinandaṃ vāgīśvaraṃ vākpatirājamīḍe /</l>\n<l>raseśvaraṃ naumi ca kālidāsaṃ bāṇaṃ tu sarvaśvaramānato 'smi // 3 //</l>\n</lg>\n\n<p>(udayasundaryāṃ soḍhvalasya)</p>\n\n<lg>\n<l>pariśīlitaiva sarasaṃ kavirājairbahubhiratra vāgdevī /</l>\n<l>bāṇena tu vaijātyāt kathayati nāmaiva vāṇīti // 4 //</l>\n</lg>\n\n<p>(viśveśvarasya)</p>\n\n<lg>\n<l>kādambarīsahodaryā sudhaye vai budhe hṛdi /</l>\n<l>harṣākhyāyikayā khyātiṃ bāṇo 'bdhiriva labdavān // 5 //</l>\n</lg>\n\n<lg>\n<l>śaśvadbāṇadvitīyena namadākāradhāriṇā /</l>\n<l>dhanuṣeva guṇāḍhyena niḥśeṣo rañjito janaḥ // 6 //</l>\n</lg>\n\n<p>(trivikramasya)</p>\n\n<lg>\n<l>jātā śikhaṇḍinī prāgyathā śikhaṇḍī tathāvagacchāmi /</l>\n<l>prāgalbhyamadhikamāptuṃ vāṇī bāṇo babhūveti // 7 //</l>\n</lg>\n\n<p>(govardhanasya)</p>\n\n<lg>\n<l>hṛdi lagnena bāṇena yanmando 'pi padakramaḥ /</l>\n<l>bhavet kavikuraṅgāṇāṃ cāpalaṃ tatra kāraṇam // 8 //</l>\n</lg>\n\n<lg>\n<l>subandhurbāṇabhaṭṭaśca kavirāja iti trayaḥ /</l>\n<l>vakroktimārganipuṇāścaturtho vidyate na vā // 9 //</l>\n</lg>\n\n<lg>\n<l>sacitravarṇavicchittihāriṇoravanīpatiḥ /</l>\n<l>śrīharṣa iva saṃghaṭṭaṃ cakre bāṇamayūrayoḥ // 10 //</l>\n</lg>\n\n<p>(navasāhasāṅke)</p>\n\n<lg>\n<l>pratikavibhedanabāṇaḥ kavitātarugahanaviharaṇamayūraḥ /</l>\n<l>sahṛdayalokasubandhurjayati śrībhaṭṭabāṇakavirājaḥ // 11 //</l>\n</lg>\n\n<p>(vīranārāyaṇacarite)</p>\n\n<lg>\n<l>yuktaṃ kādambarīṃ śrutvā kavayo maunamāśritāḥ /</l>\n<l>bāṇadhvanāvanadhyāyo bhavatīti smṛtiryataḥ // 12 //</l>\n</lg>\n\n<lg>\n<l>rucirasvaravarṇapadā rasabhāvavatī jaganmano harati /</l>\n<l>tatkiṃ taruṇī nahi nahi, vāṇī bāṇasya madhuraśīlasya // 13 //</l>\n</lg>\n\n<lg>\n<l>saharṣacaritā śaśvatkṛtakādambarīkathā /</l>\n<l>bāṇasya vāṇyanārteva svacchandaṃ bhramati kṣitau // 14 //</l>\n</lg>\n\n<lg>\n<l>bāṇaṃ satkavigīrvāṇamanubadhnāti kaḥ kaviḥ /</l>\n<l>sindhumandhuḥ kimanveti dyumaṇiḥ katamo maṇiḥ // 15 //</l>\n</lg>\n\n<p>(raghunāthacarite)</p>\n\n<lg>\n<l>śabdārthayoḥ samo gumphaḥ pāñcālī rītiriṣyate /</l>\n<l>śilābhaṭṭārikāvāci bāṇoktiṣu ca sā yadi // 16 //</l>\n</lg>\n\n<lg>\n<l>kevalo 'pi sphuran bāṇaḥ karoti vimadān kavīn /</l>\n<l>ki punaḥ kḷptasandhānapulindakṛtasannidhiḥ // 17 //</l>\n</lg>\n\n<p>(dhanapālasya)</p>\n\n<lg>\n<l>daṇḍītyupasthite sadyaḥ kavīnāṃ kampatāṃ manaḥ /</l>\n<l>praviṣṭhe tvantaraṃ bāṇe kaṇṭhe vāgeva rudhyate // 18 //</l>\n</lg>\n\n  </body>\n\n"
}