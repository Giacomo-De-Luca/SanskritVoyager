{
  "title": "sa_dīpaṃkaraśrījñāna-śaraṇagamanadeśanā",
  "body": "<body xmlns='http://www.tei-c.org/ns/1.0'>\n\n<p>Śaraṇagamanadeśanā</p>\n\n<p>namo ratnatrayāya</p>\n\n<lg>\n<l>tryapāyapañcayonīnāṃ sarvaduḥkhavighātakam /</l>\n<l>śreyo 'bhyudayasaukhyānāṃ dātāraṃ praṇamāmi tam // 1 //</l>\n</lg>\n\n<p>atra śaraṇagamanamabhidhāsye / samāsataḥ /\n<lg>\n<l>adhiṣṭhānasthitī cintā kālaprakṛtimānakam /</l>\n<l>nayaḥ śikṣā niruktiśca karmaupamyavibhaktayaḥ /</l>\n<l>ādīnavārthaśaṃsāśca proktāḥ pañcadaśa kramāt // 2 //</l>\n</lg></p>\n\n<p>tatra adhiṣṭhānapudgalastu dvividhaḥ- mahāyānagotrīyo hīnayānagotrīyaśca / sthitirdvividhā- mahā-hīna-yānabhedataḥ / tatraivaṃ hi tāvad mahāyānaśāstreṣu ratnatrayam- tathatāratnatrayam, abhisamayaratnatrayaṃ, sammukhasthaṃ ca ratnatrayam /</p>\n\n<p>taccaivam- jñeyāviparyastajñānam, nirvikalpādvayajñānam, dharmadhātvavasthitatvaṃ ca / tadeva viśuddha-dharmadhātuprajñāpāramitā, samāhitāvasthāyāṃ gaganatalavat samastadharmasākṣātkāriṇyāṃ mahābhūmau avasthitāḥ bodhisattvāśca (tathatāratnatrayam) /</p>\n\n<p>atha caivaṃ- dvividho rupakāyaḥ , santānāvasthitāścatuḥsatya-saptatriṃśadbodhipākṣikadharma-bhūmi-pāramitādayo dharmāḥ, prayogamārgīyāśca bodhisattvāḥ /</p>\n\n<p>punaścaivam- citrāṅkitatotkīrṇaniṣiktamṛṇmayādi (buddhapratimādi) - navāṅgapravacanamayapothīpustakādi, saṃbhāramārgīyāśca bodhisatvāḥ / hīnayānaśāstraṃ tāvat-</p>\n\n<p>buddhasaṃghakarāndharmān aśaikṣānubhayāṃśca saḥ /\nnirvāṇaṃ ceti śaraṇaṃ yo yāti śaraṇatrayam // 3 // iti /\ntatra āśayo mahāyānināntu aśeṣasattvārthacintanam / itarasya ca ātmārthameva cintanam /</p>\n\n<p>tatra avadhirmahāyānināntu bodhimaṇḍaparyantam / itarasya tu yāvajjīvanaṃ pratijñā /</p>\n\n<p>tatra svabhāvo hrī-apatrapāyuktatā avijñaptpādaśca /\ntatra mānaṃ tu svīkaraṇam, śaraṇakaraṇaṃ vijñaptyutpādaśca /\ntatra nayastu śaraṇagamanavidhiḥ / sa ca guroravagantavyaḥ /\ntatra śikṣā sādhāraṇī asādhāraṇī ca gurupādebhyo jñeyā /\ntatra niruktistu dāsabhāvaḥ taditarasvāminamananviṣya śaraṇagamanam /</p>\n\n<p>tatra kāritraṃ tu bodhicittamahāvṛkṣotpādasya mūlatvam, mokṣamahānagarasya praveśadvāratvam, upavāsādisarvasaṃvarāṇām āśrayatvam /</p>\n\n<p>tatraupamyaṃ tāvad rājñaḥ mantriṇo vā prajāgaṇasya tadvacanānatikramaṇam, tadārādhanamiva ca /</p>\n\n<p>tatra bhedastu sādhāraṇāsādhāraṇatvena viśiṣṭaḥ /</p>\n\n<p>tatra ādīnavau dvau / śaraṇacyutirajñānaṃ vā / cyavanaṃ cyutirvā yathā candrakīrtipādānām-</p>\n\n<p>gṛhītvā sadadhiṣṭhānaṃ punarhīnasamāśraye /\ncyutipakṣāśrayatvāt so yāti sajjanahāsyatām // 4 // ityuktirnidarśanamātram /</p>\n\n<p>tatrārthastu yathoktaṃ bhagavatā-</p>\n\n<lg>\n<l>'bahavaḥ śaraṇaṃ yānti parvatāṃśca vanāni ca /</l>\n<l>ārāmānvṛkṣāṃścaityāṃśca manuṣyā bhayavarjitāḥ // 5 //</l>\n</lg>\n\n<lg>\n<l>na tvetaccharaṇaṃ śreṣṭhaṃ naitaccharaṇamuttamam /</l>\n<l>naitaccharaṇamāgamya sarvaduḥkhātpramucyate // 6 //</l>\n</lg>\n\n<lg>\n<l>yastu buddhaṃ ca dharma ca saṃghaṃ ca śaraṇaṃ gataḥ /</l>\n<l>catvāri cāryasatyāni paśyati prajñayā yadā // 7 //</l>\n</lg>\n\n<lg>\n<l>duḥkhaṃ duḥkhasamutpādaṃ duḥkhasya samatikramam /</l>\n<l>ārya cāṣṭāṅgikaṃ mārga kṣemaṃ nirvāṇagāminam // 8 //</l>\n</lg>\n\n<p>etaddhi śaraṇaṃ śreṣṭhaṃ etaccharaṇamuttamam /\netaccharaṇamāgamya sarvaduḥkhāt pramucyate // 9 // iti /</p>\n\n<p>śaraṇagamamārthaḥ tādṛśaḥ /</p>\n\n<p>tatrānuśaṃsāstimnaḥ / hetukālānuśaṃsā mārgakālānuśaṃsā phalakālānuśaṃsā ca / hetukālā ehikī āmuṣmikī ca / ehikānuśaṃsā aṣṭamahābhayamokṣaḥ, anantarāyaḥ, śāsanapriyadevasāhāyyam, maraṇakāle ca cittaharṣādi / āmuṣmikī tu saṃsāradurgati-duḥkhebhya uddharaṇam, nirvāṇābhyudayasukhapradattvañca / mārgānuśaṃsā tu catu-(rārya-)satyāryāṣṭāṅgikamārga-saptabodhyaṅgādiyojanam / phalānusaṃsā dvividhanirvāṇasya trikāyasya ca prāptiḥ /</p>\n\n<p>idaṃ hi saṃkṣiptam, vistaraṃ tu guruśāstrabhyo jñeyam /</p>\n\n<p>śaraṇagamanadeśanā-nāma gurubodhisattva-dīpaṅkara-śrījñānaviracitā samāptā //</p>\n\n  </body>\n\n"
}