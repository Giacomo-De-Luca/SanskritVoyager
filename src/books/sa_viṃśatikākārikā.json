{
  "title": "sa_viṃśatikākārikā",
  "body": "<body xmlns='http://www.tei-c.org/ns/1.0'>\n\n<p>// namaḥ sarvabuddhabodhisattvebhyaḥ //</p>\n\n<p>Viṃśatikākārikā (Vk)</p>\n\n<lg>\n<l>vijñaptimātramevaitadasadarthāvabhāsanāt /</l>\n<l>yathā taimirikasyāsatkeśacandrādidarśanam // Vk_1 //</l>\n</lg>\n\n<lg>\n<l>yadi vijñaptiranarthā niyamo deśakālayoḥ /</l>\n<l>santānasyāniyamaśca yuktā kṛtyakriyā na ca // Vk_2 //</l>\n</lg>\n\n<lg>\n<l>deśādiuniyamaḥ siddhaḥ svapnavat pretavat punaḥ /</l>\n<l>santānāniyamaḥ sarvaiḥ pūyanadyādidarśane // Vk_3 //</l>\n</lg>\n\n<lg>\n<l>svapnopaghātavat kṛtyakriyā narakavat punaḥ /</l>\n<l>sarvaṃ narakapālādidarśane taiśca bādhane // Vk_4 //</l>\n</lg>\n\n<lg>\n<l>tiraścāṃ sambhavaḥ svarge yathā na narake tathā /</l>\n<l>na pretānāṃ yatastajjaṃ duḥkhaṃ nānubhavanti te // Vk_5 //</l>\n</lg>\n\n<lg>\n<l>yadi tatkarmabhistatra bhūtānāṃ sambhavastathā /</l>\n<l>iṣyate pariṇāmaśca kiṃ vijñānasya neṣyate // Vk_6 //</l>\n</lg>\n\n<lg>\n<l>karmaṇo vāsanānyatra phalamanyatra kalpyate /</l>\n<l>tatraiva neṣyate yatra vāsanā kiṃ nu kāraṇam // Vk_7 //</l>\n</lg>\n\n<lg>\n<l>rūpādyāyatanāstitvaṃ tadvineyajanaṃ prati /</l>\n<l>abhiprāyavaśāduktamupapādukasattvavat // Vk_8 //</l>\n</lg>\n\n<lg>\n<l>yataḥ svabījād vijñaptiryadābhāsā pravartate /</l>\n<l>dvividhāyatanatvena te tasyā munirabravīt // Vk_9 //</l>\n</lg>\n\n<lg>\n<l>tathā pudgalanairātmyapraveśo hi hyanyathā punaḥ /</l>\n<l>deśanā dharmanairātmyapraveśaḥ kalpitātmanā // Vk_10 //</l>\n</lg>\n\n<lg>\n<l>na tadekaṃ na cānekaṃ viṣayaḥ paramāṇuśaḥ /</l>\n<l>na ca te saṃhatā yasmāt paramāṇurna sidhyati // Vk_11 //</l>\n</lg>\n\n<lg>\n<l>ṣaṭkena yugapadyogāt paramāṇoḥ ṣaḍaṃśatā /</l>\n<l>ṣaṇṇāṃ samānadeśatvāt piṇḍaḥ syādaṇumātrakaḥ // Vk_12 //</l>\n</lg>\n\n<lg>\n<l>paramāṇorasaṃyoge tatsaṅghāte 'sti kasya saḥ /</l>\n<l>na cānavayavatvena tatsaṃyogo na sidhyati // Vk_13 //</l>\n</lg>\n\n<lg>\n<l>digbhāgabhedo yasyāsti tasyaikatvaṃ na yujyate /</l>\n<l>chāyāvṛtī kathaṃ vānyo na piṇḍaścenna tasya te // Vk_14 //</l>\n</lg>\n\n<lg>\n<l>ekatve na krameṇetiryugapanna grahāgrahau /</l>\n<l>vicchinnānekavṛttiśca sūkṣmānīkṣā ca no bhavet // Vk_15 //</l>\n</lg>\n\n<lg>\n<l>pratyakṣabuddhiḥ svapnādau yathā sā ca yadā tadā /</l>\n<l>na so 'rtho dṛśyate tasya pratyakṣatvaṃ kathaṃ matam // Vk_16 //</l>\n</lg>\n\n<lg>\n<l>uktaṃ yathā tadābhāsā vijñaptiḥ smaraṇaṃ tataḥ /</l>\n<l>svapne dṛgviṣayābhāvaṃ nāprabuddho 'vagacchati // Vk_17 //</l>\n</lg>\n\n<lg>\n<l>anyonyādhipatitvena vijñaptiniyamo mithaḥ /</l>\n<l>middhenopahataṃ cittaṃ svapne tenāsamaṃ phalam // Vk_18 //</l>\n</lg>\n\n<lg>\n<l>maraṇaṃ paravijñaptiviśeṣād vikriyā yathā /</l>\n<l>smṛtilopādikānyeṣāṃ piśācādimanovaśāt // Vk_19 //</l>\n</lg>\n\n<lg>\n<l>kathaṃ vā daṇḍakāraṇyaśūnyatvamṛṣikopataḥ /</l>\n<l>manodaṇḍo mahāvadyaḥ kathaṃ vā tena sidhyati // Vk_20 //</l>\n</lg>\n\n<lg>\n<l>paracittavidāṃ jñānamayathārthaṃ kathaṃ yathā /</l>\n<l>svacittajñānamajñānād yathā buddhasya gocaraḥ // Vk_21 //</l>\n</lg>\n\n<lg>\n<l>vijñaptimātratāsiddhiḥ svaśaktisadṛśī mayā /</l>\n<l>kṛteyaṃ sarvathā sā tu na cintyā buddhagocaraḥ // Vk_22 //</l>\n</lg>\n\n<p>// viṃśatikākārikāḥ samāptāḥ //</p>\n\n  </body>\n\n"
}