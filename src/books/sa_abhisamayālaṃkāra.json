{
  "title": "sa_abhisamayālaṃkāra",
  "body": "<body xmlns='http://www.tei-c.org/ns/1.0'>\n\n<p>Abhisamayālaṅkāra (Asa)</p>\n\n<p>namo mañjuśriye kumārabhūtāya</p>\n\n<p>āryamaitreyanāthaviracitam abhisamayālaṅkāro nāma prajñāpāramitopadeśaśāstram</p>\n\n<p>sarvākārajñātādhikāraḥ prathamaḥ</p>\n\n<p>maṅgālācaraṇam</p>\n\n<lg>\n<l>yā sarvajñatayā nayatyupaśamaṃ śāntaiṣiṇaḥ śrāvakān</l>\n<l>yā mārgajñatayā jagaddhitakṛtāṃ lokārthasampādikā /</l>\n<l>sarvākāramidaṃ vadanti munayo viśvaṃ yayā saṃgatās</l>\n<l>tasyai śrāvakabodhisattvagaṇino buddhasya mātre namaḥ // Asa_1.1 //</l>\n</lg>\n\n<lg>\n<l>grānthārambhaprayojanam sarvākārajñatāmārgaḥ śāsitrā yo 'tra deśitaḥ /</l>\n<l>dhīmanto vīkṣiṣiraṃstamanālīḍhaṃ parairiti // Asa_1.2 //</l>\n</lg>\n\n<lg>\n<l>smṛtau cādhāya sūtrārthaṃ dharmacaryāṃ daśātmikām /</l>\n<l>sukhena pratipatsīrannityārambhaprayojanam // Asa_1.3 //</l>\n</lg>\n\n<lg>\n<l>prajñāpāramitāyāḥ kāyikavyavasthāpanam</l>\n<l>prajñāpāramitāṣṭābhiḥ padārthaiḥ samudīritā /</l>\n<l>sarvākārajñatā mārgajñatā sarvajñatā tataḥ // Asa_1.4 //</l>\n</lg>\n\n<lg>\n<l>sarvākārābhisambodho mūrdhaprāpto 'nupūrvikaḥ /</l>\n<l>ekakṣaṇābhisambodho dharmakāyaśca te 'ṣṭadhā // Asa_1.5 //</l>\n</lg>\n\n<lg>\n<l>cittotpādo 'vavādaśca nirvedhāṅgaṃ caturvidham /</l>\n<l>ādhāraḥ pratipatteśca dharmadhātusvabhāvakaḥ // Asa_1.6 //</l>\n</lg>\n\n<lg>\n<l>ālambanaṃ samuddeśaḥ sannāhaprasthitikriye /</l>\n<l>sambhārāśca saniryāṇāḥ sarvākārajñatā muneḥ // Asa_1.7 //</l>\n</lg>\n\n<lg>\n<l>dhyāmīkaraṇatādīni śiṣyakhaḍgapathau ca yau /</l>\n<l>mahānuśaṃso dṛṅmārga ehikāmutrikairguṇaiḥ // Asa_1.8 //</l>\n</lg>\n\n<lg>\n<l>kāritramadhimuktiśca stutastobhitaśaṃsitāḥ /</l>\n<l>pariṇāme 'numode ca manaskārāvanuttamau // Asa_1.9 //</l>\n</lg>\n\n<lg>\n<l>nirhāraḥ śuddhiratyantamityayaṃ bhāvanāpathaḥ /</l>\n<l>vijñānāṃ bodhisattvānāmiti mārgajñatoditā // Asa_1.10 //</l>\n</lg>\n\n<lg>\n<l>prajñayā na bhave sthānaṃ kṛpayā na śame sthitiḥ /</l>\n<l>anupāyena dūratvam upāyenāvidūratā // Asa_1.11 //</l>\n</lg>\n\n<lg>\n<l>vipakṣapratipakṣau ca prayogaḥ samatāsya ca /</l>\n<l>dṛṅmārgaḥ śrāvakādīnāmiti sarvajñateṣyate // Asa_1.12 //</l>\n</lg>\n\n<lg>\n<l>ākārāḥ saprayogāśca guṇā doṣāḥ salakṣaṇāḥ /</l>\n<l>mokṣanirvedhabhāgīye śaikṣo 'vaivartiko gaṇaḥ // Asa_1.13 //</l>\n</lg>\n\n<lg>\n<l>samatā bhavaśāntyośca kṣetraśuddhiranuttarā /</l>\n<l>sarvākārābhisambodha eṣa sopāyakauśalaḥ // Asa_1.14 //</l>\n</lg>\n\n<lg>\n<l>liṅgaṃ tasya vivṛddhiśca nirūḍhiścittasaṃsthitiḥ /</l>\n<l>caturdhā ca vikalpasya pratipakṣaścaturvidhaḥ // Asa_1.15 //</l>\n</lg>\n\n<lg>\n<l>pratyekaṃ darśanākhye ca bhāvanākhye ca vartmani /</l>\n<l>ānantaryasamādhiśca saha vipratipattibhiḥ // Asa_1.16 //</l>\n</lg>\n\n<lg>\n<l>mūrdhābhisamayastredhā daśadhā cānupūrvikaḥ /</l>\n<l>ekakṣaṇābhisambodho lakṣaṇena caturvidhaḥ // Asa_1.17 //</l>\n</lg>\n\n<lg>\n<l>svābhāvikaḥ sasāmbhogo nairmāṇiko 'parastathā /</l>\n<l>dharmakāyaḥ sakāritraścaturdhā samudīritaḥ // Asa_1.18 //</l>\n</lg>\n\n<p>sarvākārajñatā</p>\n\n<p>1 - cittotpādaḥ</p>\n\n<lg>\n<l>cittotpādaḥ parārthāya samyaksambodhikāmatā /</l>\n<l>samāsavyāsataḥ sā ca yathāsūtraṃ sa cocyate // Asa_1.19 //</l>\n</lg>\n\n<lg>\n<l>bhūhemacandrajvalanairnidhiratnākarārṇavaiḥ /</l>\n<l>vajrācalauṣadhīmitraiścintāmaṇyarkagītibhiḥ // Asa_1.20 //</l>\n</lg>\n\n<lg>\n<l>nṛpagañjamahāmārgayānaprasravaṇodakaiḥ /</l>\n<l>ānandoktinadīmevairdvāviṃśatividhaḥ sa ca // Asa_1.21 //</l>\n</lg>\n\n<p>2 - avavādaḥ</p>\n\n<lg>\n<l>pratipattau ca satyeṣu buddharatnādiṣu triṣu /</l>\n<l>asaktāvapariśrānto pratipatsamparigrahe // Asa_1.22 //</l>\n</lg>\n\n<lg>\n<l>cakṣuḥṣu pañcasu jñeyaḥ ṣaṭsvabhijñāguṇeṣu ca /</l>\n<l>dṛṅmārge bhāvanākhye cetyavavādo daśātmakaḥ // Asa_1.23 //</l>\n</lg>\n\n<lg>\n<l>mṛdutīkṣṇendriyau śraddhādṛṣṭiprāptau kulaṅkalau /</l>\n<l>ekavīcyantarotpadya kārākārākaniṣṭhagāḥ // Asa_1.24 //</l>\n</lg>\n\n<lg>\n<l>plutāstrayo bhavasyāgraparamo rūparāgahā /</l>\n<l>dṛṣṭadharmaśamaḥ kāyasākṣī khaḍgaśca viṃśatiḥ // Asa_1.25 //</l>\n</lg>\n\n<p>3 - nirvedhāṅgam</p>\n\n<lg>\n<l>ālambanata ākārāddhetutvāt samparigrahāt /</l>\n<l>caturvikalpasaṃyogaṃ yathāsvaṃ bhajatāṃ satām // Asa_1.26 //</l>\n</lg>\n\n<lg>\n<l>śrāvakebhyaḥ sakhaḍgebhyo bodhisattvasya tāyinaḥ /</l>\n<l>mṛdumadhyādhimātrāṇāmūṣmādīnāṃ viśiṣṭatā // Asa_1.27 //</l>\n</lg>\n\n<lg>\n<l>ālambanamanityādi satyādhāraṃ tadākṛtiḥ /</l>\n<l>niṣedho 'bhiniveśāderheturyānatrayāptaye // Asa_1.28 //</l>\n</lg>\n\n<lg>\n<l>rūpādyāyavyayau viṣṭhāsthiti prajñaptyavācyate /</l>\n<l>rūpāvādavasthitisteṣāṃ tadbhāvenāsvabhāvatā // Asa_1.29 //</l>\n</lg>\n\n<lg>\n<l>tayormithaḥ svabhāvatvaṃ tadanityādyasaṃsthitiḥ /</l>\n<l>tāsāṃ tadbhāvaśūnyatvaṃ mithaḥ svābhāvyametayoḥ // Asa_1.30 //</l>\n</lg>\n\n<lg>\n<l>anudgraho yo dharmāṇāṃ tannimittāsamīkṣaṇam /</l>\n<l>parīkṣaṇaṃ ca prajñāyāḥ sarvasyānupalambhataḥ // Asa_1.31 //</l>\n</lg>\n\n<lg>\n<l>rūpāderasvabhāvatvaṃ tadabhāvasvabhāvatā /</l>\n<l>tadajātiraniryāṇaṃ śuddhistadanimittatā // Asa_1.32 //</l>\n</lg>\n\n<lg>\n<l>tannimittānadhiṣṭhānānadhimuktirasaṃjñatā /</l>\n<l>samādhistasya kāritraṃ vyākṛtirmananākṣayaḥ // Asa_1.33 //</l>\n</lg>\n\n<lg>\n<l>mithastrikasya svābhāvyaṃ samādheravikalpanā /</l>\n<l>iti nirvedhabhāgīyaṃ mṛdumadhyādhimātrataḥ // Asa_1.34 //</l>\n</lg>\n\n<lg>\n<l>dvaividhyaṃ grāhyakalpasya vastutatpratipakṣataḥ /</l>\n<l>moharāśyādibhedena pratyekaṃ navadhā tu saḥ // Asa_1.35 //</l>\n</lg>\n\n<lg>\n<l>dravyaprajñaptyadhiṣṭhāno dvividho grāhako mataḥ /</l>\n<l>svatantrātmādirūpeṇa skandhādyāśrayatastathā // Asa_1.36 //</l>\n</lg>\n\n<lg>\n<l>cittānavalīnatvādinaiḥsvābhāvyādideśakaḥ /</l>\n<l>tadvipakṣaparityāgaḥ sarvathā samparigrahaḥ // Asa_1.37 //</l>\n</lg>\n\n<p>4 - pratipatterādhāraḥ</p>\n\n<lg>\n<l>ṣoḍhādhigamadharmasya pratipakṣaprahāṇayoḥ /</l>\n<l>tayoḥ paryupayogasya prajñāyāḥ kṛpayā saha // Asa_1.38 //</l>\n</lg>\n\n<lg>\n<l>śiṣyāsādhāraṇatvasya parārthānukramasya ca /</l>\n<l>jñānasyāyatnavṛtteśca pratiṣṭhā gotramucyate // Asa_1.39 //</l>\n</lg>\n\n<lg>\n<l>dharmadhātorasambhedād gotrabhedo na yujyate /</l>\n<l>ādheyadharmabhedāttu tadbhedaḥ parigīyate // Asa_1.40 //</l>\n</lg>\n\n<p>5 - ālambanam</p>\n\n<lg>\n<l>ālambanaṃ sarvadharmāste punaḥ kuśalādayaḥ /</l>\n<l>laukikādhigamākhyāśca ye ca lokottarā matāḥ // Asa_1.41 //</l>\n</lg>\n\n<lg>\n<l>sāsravānāsravā dharmāḥ saṃskṛtāsaṃskṛtāśca ye /</l>\n<l>śiṣyasādhāraṇā dharmā ye cāsādhāraṇā muneḥ // Asa_1.42 //</l>\n</lg>\n\n<p>6 - samuddeśaḥ</p>\n\n<lg>\n<l>sarvasattvāgratācittaprahāṇādhigamatraye /</l>\n<l>tribhirmahattvairuddeśo vijñeyo 'yaṃ svayambhuvām // Asa_1.43 //</l>\n</lg>\n\n<p>7 - sannāhapratipattiḥ</p>\n\n<lg>\n<l>dānādau ṣaḍvidhe teṣāṃ pratyekaṃ saṃgraheṇa yā /</l>\n<l>sannāhapratipattiḥ sā ṣaḍbhiḥ ṣaṭkairyathoditā // Asa_1.44 //</l>\n</lg>\n\n<p>8 - prasthānapratipattiḥ</p>\n\n<lg>\n<l>dhyānārūpyeṣu dānādau mārge maitryādikeṣu ca /</l>\n<l>gatopalambhayoge ca trimaṇḍalaviśuddhiṣu // Asa_1.45 //</l>\n</lg>\n\n<lg>\n<l>uddeśe ṣaṭsvabhijñāsu sarvākārajñatānaye /</l>\n<l>prasthānapratipajjñeyā mahāyānādhirohiṇī // Asa_1.46 //</l>\n</lg>\n\n<p>9 - sambhārapratipattiḥ</p>\n\n<lg>\n<l>dayā dānādikaṃ ṣaṭkaṃ śamathaḥ savidarśanaḥ /</l>\n<l>yuganaddhaśca yo mārga upāye yacca kauśalam // Asa_1.47 //</l>\n</lg>\n\n<lg>\n<l>jñānaṃ puṇyaṃ ca mārgaśca dhāraṇī bhūmayo daśa /</l>\n<l>pratipakṣaśca vijñeyaḥ sambhārapratipatkramaḥ // Asa_1.48 //</l>\n</lg>\n\n<p>1.\npramuditā bhūmiḥ</p>\n\n<p>labhyate prathamā bhūmirdaśadhā parikarmaṇā\n<l>āśayo hitavastutvaṃ sattveṣu samacittatā // Asa_1.49 //</l></p>\n\n<lg>\n<l>tyāgaḥ sevā ca mitrāṇāṃ saddharmālambanaiṣaṇā /</l>\n<l>sadā naiṣkramyacittatvaṃ buddhakāyagatā spṛhā // Asa_1.50 //</l>\n</lg>\n\n<lg>\n<l>dharmasya deśanā satyaṃ daśamaṃ vākyamiṣyate /</l>\n<l>jñeyaṃ ca parikarmaiṣāṃ svabhāvānupalambhataḥ // Asa_1.51 //</l>\n</lg>\n\n<p>2.\nvimalā bhūmiḥ</p>\n\n<lg>\n<l>śīlaṃ kṛtajñatā kṣāntiḥ prāmodyaṃ mahatī kṛpā /</l>\n<l>gauravaṃ guruśuśrūṣā vīryaṃ dānādike 'ṣṭamam // Asa_1.52 //</l>\n</lg>\n\n<p>3.\nprabhākarī bhūmiḥ</p>\n\n<lg>\n<l>atṛptatā śrute dānaṃ dharmasya ca nirāmiṣam /</l>\n<l>buddhakṣetrasya saṃśuddhiḥ saṃsārāparikheditā // Asa_1.53 //</l>\n</lg>\n\n<p>hrīrapatrāpyamityetat pañcadhā mananātmakam /</p>\n\n<p>4.\narciṣmatī bhūmiḥ</p>\n\n<l>vanāśālpecchatā tuṣṭirdhūtasaṃlekhasevanam // Asa_1.54 //</l>\n\n<lg>\n<l>śikṣāyā aparityāgaḥ kāmānāṃ vijugupsanam /</l>\n<l>nirvitsarvāstisantyāgo 'navalīnānapekṣate // Asa_1.55 //</l>\n</lg>\n\n<p>5.\nsudurjayā bhūmiḥ</p>\n\n<p>saṃstavaṃ kulamātsaryaṃ sthānaṃ saṅgaṇikāvaham / ātmotkarṣaparāvajñe\n<l>karmamārgān daśāśubhān // Asa_1.56 //</l></p>\n\n<lg>\n<l>mānaṃ stambhaṃ viparyāsaṃ vimatiṃ kleśamarṣaṇam /</l>\n<l>vivarjayan samāpnoti daśaitān pañcamī bhuvam // Asa_1.57 //</l>\n</lg>\n\n<p>6.\nabhimukhī bhūmiḥ</p>\n\n<lg>\n<l>dānaśīlakṣamāvīryadhyānaprajñāprapūraṇāt /</l>\n<l>śiṣyakhaḍgaspṛhātrāsacetasāṃ parivarjakaḥ // Asa_1.58 //</l>\n</lg>\n\n<lg>\n<l>yācito 'navalīnaśca sarvatyāge 'pyadurmanāḥ /</l>\n<l>kṛśo 'pi nārthināṃ kṣeptā ṣaṣṭhīṃ bhūmiṃ samaśnute // Asa_1.59 //</l>\n</lg>\n\n<p>7.\ndūraṅgamā bhūmiḥ</p>\n\n<lg>\n<l>ātmasattvagraho jīvapudgalocchedaśāśvataḥ /</l>\n<l>nimittahetvoḥ skandheṣu dhātuṣvāyataneṣu ca // Asa_1.60 //</l>\n</lg>\n\n<lg>\n<l>traidhātuke pratiṣṭhānaṃ saktirālīnacittatā /</l>\n<l>ratnatritayaśīleṣu taddṛṣṭayabhiniveśitā // Asa_1.61 //</l>\n</lg>\n\n<lg>\n<l>śūnyatāyāṃ vivādaśca tadvirodhaśca viṃśatiḥ /</l>\n<l>kalaṅkā yasya vicchinnāḥ saptamīmetyasau bhuvam // Asa_1.62 //</l>\n</lg>\n\n<lg>\n<l>trivimokṣamukhajñānaṃ trimaṇḍalaviśuddhatā /</l>\n<l>karuṇāmananā dharmasamataikanayajñatā // Asa_1.63 //</l>\n</lg>\n\n<lg>\n<l>anutpādakṣamājñānaṃ dharmāṇāmekadheraṇā /</l>\n<l>kalpanāyāḥ samudghātaḥ saṃjñādṛkkleśavarjanam // Asa_1.64 //</l>\n</lg>\n\n<lg>\n<l>śamathasya ca nidhyaptiḥ kauśalaṃ ca vidarśane /</l>\n<l>cittasya dāntatā jñānaṃ sarvatrapratighāti ca // Asa_1.65 //</l>\n</lg>\n\n<lg>\n<l>sakterabhūmiryatrecchaṃ kṣetrāntaragatiḥ samam /</l>\n<l>sarvatra svātmabhāvasya darśanaṃ ceti viṃśatiḥ // Asa_1.66 //</l>\n</lg>\n\n<p>8.\nacalā bhūmiḥ</p>\n\n<lg>\n<l>sarvasattvamanojñānamabhijñākrīḍanaṃ śubhā /</l>\n<l>buddhakṣetrasya niṣpattirbuddhasevāparīkṣaṇe // Asa_1.67 //</l>\n</lg>\n\n<lg>\n<l>akṣajñānaṃ jinakṣetraśuddhirmāyopamā sthitiḥ /</l>\n<l>saṃcintya ca bhavādānamidaṃ karmāṣṭadhoditam // Asa_1.68 //</l>\n</lg>\n\n<p>9.\nsādhumato bhūmiḥ</p>\n\n<lg>\n<l>praṇidhānānyanantāni devādīnāṃ rūtajñatā /</l>\n<l>nadīva pratibhānānāṃ garbhāvakrāntiruttamā // Asa_1.69 //</l>\n</lg>\n\n<lg>\n<l>kulajātyośca gotraśca parivārasya janmanaḥ /</l>\n<l>naiṣkramyabodhivṛkṣāṇāṃ guṇapūre svasampadaḥ // Asa_1.70 //</l>\n</lg>\n\n<p>10.\ndharmamedhā bhūmiḥ</p>\n\n<lg>\n<l>navabhūmīratikramya buddhabhūmau pratiṣṭhate /</l>\n<l>yena jñānena sā jñeyā daśamī bodhisattvabhūḥ // Asa_1.71 //</l>\n</lg>\n\n<lg>\n<l>[pratipakṣasambhāraḥ] pratipakṣo 'ṣṭadhā jñeyo darśanābhyāsamārgayoḥ /</l>\n<l>grāhyagrāhakavikalpānāmaṣṭānāmupaśāntaye // Asa_1.72 //</l>\n</lg>\n\n<p>20 - niryāṇapratipattiḥ</p>\n\n<lg>\n<l>uddeśe samatāyāṃ ca sattvārthe yatnavarjane /</l>\n<l>atyantāya ca niryāṇaṃ niryāṇaṃ prāptilakṣaṇam // Asa_1.73 //</l>\n</lg>\n\n<lg>\n<l>sarvākārajñatāyāṃ ca niryāṇaṃ mārgagocaram /</l>\n<l>niryāṇapratipajjñeyā seyamaṣṭavidhātmikā // Asa_1.74 //</l>\n</lg>\n\n<p>ityabhisamayālaṅkāre nāma</p>\n\n<p>prajñāpāramitopadeśaśāstre prathamādhikāraḥ /</p>\n\n<p>2 Mārgajñatādhikāraḥ dvitīyaḥ</p>\n\n<p>1 - dhyāmīkaraṇatādīni</p>\n\n<lg>\n<l>dhyāmīkaraṇatā bhābhirdevānāṃ yogyatāṃ prati /</l>\n<l>viṣayo niyato vyāptiḥ svabhāvastasya karma ca // Asa_2.1 //</l>\n</lg>\n\n<p>2 - śrāvakamārgaḥ</p>\n\n<lg>\n<l>caturṇāmāryasatyānāmākārānupalambhataḥ /</l>\n<l>śrāvakāṇāmayaṃ mārgo jñeyo mārgajñatānaye // Asa_2.2 //</l>\n</lg>\n\n<lg>\n<l>rūpādiskandhaśūnyatvācchūnyatānāmabhedataḥ /</l>\n<l>ūsmāṇau 'nupalambhena teṣāṃ mūrdhagataṃ matam // Asa_2.3 //</l>\n</lg>\n\n<lg>\n<l>kṣāntayasteṣu nityādiyogasthānaniṣedhataḥ /</l>\n<l>daśa bhūmīḥ samārabhya vistarāsthānadeśanāt // Asa_2.4 //</l>\n</lg>\n\n<lg>\n<l>agradharmagataṃ proktamāryaśrāvakartmani /</l>\n<l>tatkasya hetorbuddhena buddhvā dharmāsamīkṣaṇāt // Asa_2.5 //</l>\n</lg>\n\n<p>3 - pratyekabuddhamārgaḥ</p>\n\n<lg>\n<l>paropadeśavaiyarthyaṃ svayambodhāt svayambhuvām /</l>\n<l>gambhīratā ca jñānasya khaḍgānāmabhidhīyate // Asa_2.6 //</l>\n</lg>\n\n<lg>\n<l>śuśrūṣā yasyā yasyārthe yatra yatra yathā yathā /</l>\n<l>sa so 'rthaḥ khyātyaśabdo 'pi tasya tasya tathā tathā // Asa_2.7 //</l>\n</lg>\n\n<lg>\n<l>grāhyārthakalpanāhānād grāhakasyāprahāṇataḥ /</l>\n<l>ādhārataśca vijñeyaḥ khaḍgamārgasya saṃgrahaḥ // Asa_2.8 //</l>\n</lg>\n\n<lg>\n<l>prajñapteravirodhena dharmatāsūcanākṛtiḥ /</l>\n<l>ūṣmagaṃ mūrdhagaṃ rūpādyahānādiprabhāvitam // Asa_2.9 //</l>\n</lg>\n\n<lg>\n<l>adhyātmaśūnyatādyābhī rūpāderaparigrāhāt /</l>\n<l>kṣāntī rūpādyanutpādādyākārairagradharmatā // Asa_2.10 //</l>\n</lg>\n\n<p>4 - bodhisattvamārgaḥ</p>\n\n<lg>\n<l>kṣāntijñānakṣaṇaiḥ satyaṃ satyaṃ prati caturvidhaiḥ /</l>\n<l>mārgajñatāyāṃ dṛṅmārgaḥ sānuśaṃso 'yamucyate // Asa_2.11 //</l>\n</lg>\n\n<lg>\n<l>ādhārādheyatābhāvāttathatābuddhayormithaḥ /</l>\n<l>paryāyeṇānanujñānaṃ mahattā sāpramāṇatā // Asa_2.12 //</l>\n</lg>\n\n<lg>\n<l>parimāṇāntatābhāvo rūpāderavadhāraṇam /</l>\n<l>tasyāṃ sthitasya buddhatve 'nudgrahātyāgatādayaḥ // Asa_2.13 //</l>\n</lg>\n\n<lg>\n<l>maitryādi śūnyatā prāptirbuddhatvasya parigrahaḥ /</l>\n<l>sarvasya vyavadānasya sarvādhivyādhiśātanam // Asa_2.14 //</l>\n</lg>\n\n<lg>\n<l>nirvāṇagrāhaśāntatvaṃ buddhebhyo rakṣaṇādikam /</l>\n<l>aprāṇivadhamārabhya sarvākārajñatānaye // Asa_2.15 //</l>\n</lg>\n\n<lg>\n<l>svayaṃ sthitasya sattvānāṃ sthāpanaṃ pariṇāmanam /</l>\n<l>dānādīnāṃ ca sambodhāviti mārgajñatākṣaṇāḥ // Asa_2.16 //</l>\n</lg>\n\n<p>5 - bhāvanāmārgakāritram</p>\n\n<lg>\n<l>sarvato damanaṃ nāma sarvataḥ kleśanirjayaḥ /</l>\n<l>upakramāviṣahyatvaṃ bodhirādhārapūjyatā // Asa_2.17 //</l>\n</lg>\n\n<p>sāsravo bhāvanāmārgaḥ</p>\n\n<p>6 - bhāvanāmārgādhimuktiḥ</p>\n\n<lg>\n<l>adhimuktistridhā jñeyā svārthā ca svaparārthikā /</l>\n<l>parārthikaivetyeṣā ca pratyekaṃ trividheṣyate // Asa_2.18 //</l>\n</lg>\n\n<lg>\n<l>mṛdvī madhyādhimātrā ca mṛdumṛdvādibhedataḥ /</l>\n<l>sā punastribidhetyevaṃ saptaviṃśatidhā matā // Asa_2.19 //</l>\n</lg>\n\n<p>7 - bhāvanāmārgādhimuktasya stutiḥ stobhaḥ praśaṃsā ca</p>\n\n<lg>\n<l>stutiḥ stobhaḥ praśaṃsā ca prajñāpāramitāṃ prati /</l>\n<l>adhimokṣasya mātrāṇāṃ navakaistribhiriṣyate // Asa_2.20 //</l>\n</lg>\n\n<p>8 - pariṇāmanā</p>\n\n<lg>\n<l>viśeṣaḥ pariṇāmastu tasya kāritramuttamam /</l>\n<l>nopalambhākṛtiścāsāvaviparyāsalakṣaṇaḥ // Asa_2.21 //</l>\n</lg>\n\n<lg>\n<l>vivikto buddhapuṇyaughasvabhāvasmṛtigocaraḥ /</l>\n<l>sopāyaścānimittaśca buddhairabhyanumoditaḥ // Asa_2.22 //</l>\n</lg>\n\n<lg>\n<l>traidhātukāprapannaśca pariṇāmo 'parastridhā /</l>\n<l>mṛdurmadhyo 'dhimātraśca mahāpuṇyodayātmakaḥ // Asa_2.23 //</l>\n</lg>\n\n<p>9 - anumodanā</p>\n\n<lg>\n<l>upāyānupalambhābhyāṃ śubhamūlānumodanā /</l>\n<l>anumode manaskārabhāvaneha vidhīyate // Asa_2.24 //</l>\n</lg>\n\n<p>anāsravo bhāvanāmārgaḥ</p>\n\n<p>10 - abhinirhāraḥ</p>\n\n<lg>\n<l>svabhāvaḥ śreṣṭhatā tasya sarvasyānabhisaṃskṛtiḥ /</l>\n<l>nopalambhena dharmāṇāmarpaṇā ca mahārthatā // Asa_2.25 //</l>\n</lg>\n\n<p>11 - atyantaviśuddhiḥ</p>\n\n<lg>\n<l>buddhasevā ca dānādirupāye yacca kauśalam /</l>\n<l>hetavo 'trādhimokṣasya dharmavyasanahetavaḥ // Asa_2.26 //</l>\n</lg>\n\n<lg>\n<l>mārādhiṣṭhānagambhīradharmatānadhimuktate /</l>\n<l>skandhādyabhiniveśaśca pāpamitraparigrahaḥ // Asa_2.27 //</l>\n</lg>\n\n<lg>\n<l>phalaśuddhiśca rūpādiśuddhireva tayordvayoḥ /</l>\n<l>abhinnācchinnatā yasmāditi śuddhirudīritā // Asa_2.28 //</l>\n</lg>\n\n<lg>\n<l>kleśajñeyatrimārgasya śiṣyakhaḍgajinaurasām /</l>\n<l>hānād viśuddhirātyantikī tu buddhasya sarvathā // Asa_2.29 //</l>\n</lg>\n\n<lg>\n<l>mṛdumṛdvādiko mārgaḥ śuddhirnavasu bhūmiṣu /</l>\n<l>adhimātrādhimātrādermalasya pratipakṣataḥ // Asa_2.30 //</l>\n</lg>\n\n<lg>\n<l>tridhātupratipakṣatvaṃ samatā mānameyayoḥ /</l>\n<l>mārgasya ceṣyate tasya codyasya parihārataḥ // Asa_2.31 //</l>\n</lg>\n\n<p>ityabhisamayālaṅkāre nāma\nprajñāpāramitopadeśaśāstre dvitīyādhikāraḥ /</p>\n\n<p>3 Sarvajñatādhikāraḥ tṛtīyaḥ</p>\n\n<p>1 - prajñayā na bhave sthānam</p>\n\n<p>2 - kṛpayā na śame sthitiḥ</p>\n\n<lg>\n<l>nāpare na pare tīre nāntarāle tayoḥ sthitā /</l>\n<l>adhvanāṃ samatājñānāt prajñāpāramitā matā // Asa_3.1 //</l>\n</lg>\n\n<p>3 - anupāyena dūratvam</p>\n\n<p>4 - upāyenāvidūratā</p>\n\n<lg>\n<l>anupāyena dūraṃ sā sanimittopalambhataḥ /</l>\n<l>upāyakauśalenāsyāḥ samyagāsannatoditā // Asa_3.2 //</l>\n</lg>\n\n<p>5 - vipakṣaḥ</p>\n\n<lg>\n<l>rupādiskandhaśūnyatve dharmeṣu tryadhvageṣu ca /</l>\n<l>dānādau bodhipakṣeṣu caryāsaṃjñā vipakṣatā // Asa_3.3 //</l>\n</lg>\n\n<p>6 - pratipakṣaḥ</p>\n\n<lg>\n<l>dānādiṣvanahaṃkāraḥ pareṣāṃ tanniyojanam /</l>\n<l>saṅgakoṭiniṣedho 'yaṃ sūkṣmaḥ saṅgo jinādiṣu // Asa_3.4 //</l>\n</lg>\n\n<lg>\n<l>tadgāmbhīrya prakṛtyaiva vivekād dharmapaddhateḥ /</l>\n<l>ekaprakṛtikaṃ jñānaṃ dharmāṇāṃ saṅgavarjanam // Asa_3.5 //</l>\n</lg>\n\n<lg>\n<l>dṛṣṭādipratiṣedhena tasyā durbodhatoditā /</l>\n<l>rūpādibhiravijñānāt tadacintyatvamiṣyate // Asa_3.6 //</l>\n</lg>\n\n<lg>\n<l>evaṃ kṛtvā yathokto vai jñeyaḥ sarvajñatānaye /</l>\n<l>ayaṃ vibhāgo niḥśeṣo vipakṣapratipakṣayoḥ // Asa_3.7 //</l>\n</lg>\n\n<p>7 - prayogaḥ</p>\n\n<lg>\n<l>rupādau tadanityādau tadapūriprapūrayoḥ /</l>\n<l>tadasaṅgatve caryāyāḥ prayogaḥ pratiṣedhataḥ // Asa_3.8 //</l>\n</lg>\n\n<lg>\n<l>avikāro na karttā ca prayogo duṣkarastridhā /</l>\n<l>yathābhavya phalaprāpteravandhyo 'bhimataśca saḥ // Asa_3.9 //</l>\n</lg>\n\n<p>aparapratyayo yaśca saptadhā khyātivedakaḥ /</p>\n\n<p>8 - samatā</p>\n\n<l>caturdhāmananā tasya rūpādau samatā matā // Asa_3.10 //</l>\n\n<p>9 - darśanamārgaḥ</p>\n\n<lg>\n<l>dharmajñānānvayajñānakṣāntijñānakṣaṇātmakaḥ /</l>\n<l>duḥkhādisatye dṛṅmārga eṣa sarvajñatānaya // Asa_3.11 //</l>\n</lg>\n\n<lg>\n<l>rūpaṃ na nityaṃ nānityamatītāntaṃ viśuddhakam /</l>\n<l>anutpannāniruddhādi vyomābhaṃ lepavarjitam // Asa_3.12 //</l>\n</lg>\n\n<lg>\n<l>parigraheṇa nirmuktamavyāhāraṃ svabhāvataḥ /</l>\n<l>pravyāhāreṇa nāsyārthaḥ pareṣu prāpyate yataḥ // Asa_3.13 //</l>\n</lg>\n\n<lg>\n<l>nopalambhakṛdatyantaviśuddhirvyādhyasambhavaḥ /</l>\n<l>apāyocchittyakalpatve phalasākṣātkriyāṃ prati // Asa_3.14 //</l>\n</lg>\n\n<lg>\n<l>asaṃsargo nimittaiśca vastuni vyañjane dvaye /</l>\n<l>jñānasya yā cānutpattiriti sarvajñatākṣaṇāḥ // Asa_3.15 //</l>\n</lg>\n\n<lg>\n<l>iti seyaṃ punaḥ seyaṃ seyaṃ khalu punastridhā /</l>\n<l>adhikāratrayasyaiṣā samāptiḥ paridīpitā // Asa_3.16 //</l>\n</lg>\n\n<p>ityabhisamayālaṅkāre nāma prajñāpāramitopadeśaśāstre tṛtīyādhikāraḥ /</p>\n\n<p>4 Sarvākārābhisambodhādhikāraḥ caturthaḥ</p>\n\n<p>1 - ākārāḥ</p>\n\n<lg>\n<l>vastujñānaprakārāṇāmākārā iti lakṣaṇam /</l>\n<l>sarvajñatānāṃ traividhyāt trividhā eva te matāḥ // Asa_4.1 //</l>\n</lg>\n\n<lg>\n<l>asadākāramārabhya yāvanniścalatākṛtiḥ /</l>\n<l>catvāraḥ pratisatyaṃ te mārge pañcadaśa smṛtāḥ // Asa_4.2 //</l>\n</lg>\n\n<lg>\n<l>hetau mārge ca duḥkhe ca nirodhe ca yathākramam /</l>\n<l>aṣṭau te sapta pañceti ṣoḍaśeti ca kīrtitāḥ // Asa_4.3 //</l>\n</lg>\n\n<lg>\n<l>smṛtyupasthānamārabhya buddhatvākārapaścimāḥ /</l>\n<l>śiṣyāṇāṃ bodhisattvānāṃ buddhānāṃ ca yathākramam // Asa_4.4 //</l>\n</lg>\n\n<lg>\n<l>saptatriṃśaccatustriṃśattriṃśannava ca te matāḥ /</l>\n<l>trisarvajñatvabhedena mārgasatyānurodhataḥ // Asa_4.5 //</l>\n</lg>\n\n<lg>\n<l>kṛtādhikārā buddheṣu teṣūptaśubhamūlakāḥ /</l>\n<l>mitraiḥ sanāthāḥ kalyāṇairasyāḥ śravaṇabhājanam // Asa_4.6 //</l>\n</lg>\n\n<lg>\n<l>buddhopāsanasampraśnadānaśīlādicaryayā /</l>\n<l>udgrahadhāraṇādīnāṃ bhājanatvaṃ satāṃ matam // Asa_4.7 //</l>\n</lg>\n\n<p>2 - prayogāḥ</p>\n\n<lg>\n<l>rūpādiṣvanavasthānāt teṣu yoganiṣedhataḥ /</l>\n<l>tattathatāgambhīratvāt teṣāṃ duravagāhataḥ // Asa_4.8 //</l>\n</lg>\n\n<lg>\n<l>tadaprāmāṇyataḥ kṛcchrāccireṇa pratibodhataḥ /</l>\n<l>vyākṛtāvavivartyatve niryāṇe sanirantare // Asa_4.9 //</l>\n</lg>\n\n<lg>\n<l>āsannabodhe kṣipraṃ ca parārthe 'vṛddhayahānitaḥ /</l>\n<l>dharmādharmādyadṛṣṭau ca rūpācintyādyadarśane // Asa_4.10 //</l>\n</lg>\n\n<lg>\n<l>rūpādestannimittasya tadbhāvasyāvikalpakaḥ /</l>\n<l>phalaratnapradātā ca śuddhakaḥ sāvadhiśca saḥ // Asa_4.11 //</l>\n</lg>\n\n<p>3 - guṇāḥ</p>\n\n<p>mārāṇāṃ śaktihānyādiścaturdaśavidho guṇaḥ /</p>\n\n<p>4 - doṣāḥ</p>\n\n<l>doṣāśca ṣaḍ viboddhavyāścaturbhirdaśakaiḥ saha // Asa_4.12 //</l>\n\n<p>5 - lakṣaṇāni</p>\n\n<lg>\n<l>lakṣyate yena tajjñeyaṃ lakṣaṇaṃ trividhaṃ ca tat /</l>\n<l>jñānaṃ viśeṣaḥ kāritraṃ svabhāvo yaśca lakṣyate // Asa_4.13 //</l>\n</lg>\n\n<lg>\n<l>tathāgatasya nirvṛttau loke cālujyanātmake /</l>\n<l>sattvānāṃ cittacaryāsu tatsaṃkṣepe bahirgatau // Asa_4.14 //</l>\n</lg>\n\n<lg>\n<l>akṣayākāratāyāṃ ca sarāgādau pravistṛte /</l>\n<l>mahadgate 'pramāṇe ca vijñāne cānidarśane // Asa_4.15 //</l>\n</lg>\n\n<lg>\n<l>adṛśyacittajñāne ca tadunmiñjādisaṃjñakam /</l>\n<l>punastathatākāreṇa teṣāṃ jñānamataḥ param // Asa_4.16 //</l>\n</lg>\n\n<lg>\n<l>tathatāyāṃ munerbodhatatparākhyānamityayam /</l>\n<l>sarvajñatādhikāreṇa jñānalakṣaṇasaṃgrahaḥ // Asa_4.17 //</l>\n</lg>\n\n<lg>\n<l>śūnyatve sānimitte ca praṇīdhānavivarjite /</l>\n<l>anutpādānirodhādau dharmatāyā akopane // Asa_4.18 //</l>\n</lg>\n\n<lg>\n<l>asaṃskāre 'vikalpe ca prabhedālakṣaṇatvayoḥ /</l>\n<l>mārgajñatādhikāreṇa jñānalakṣaṇamiṣyate // Asa_4.19 //</l>\n</lg>\n\n<lg>\n<l>svadharmamupaniśritya vihāre tasya satkṛtau /</l>\n<l>gurutve mānanāyāṃ ca tatpūjākṛtakatvayoḥ // Asa_4.20 //</l>\n</lg>\n\n<lg>\n<l>sarvatra vṛttimajjñānamadṛṣṭasya ca darśakam /</l>\n<l>lokasya śūnyatākāraśūcakajñāpakākṣagam // Asa_4.21 //</l>\n</lg>\n\n<lg>\n<l>acintyaśāntatādarśi lokasaṃjñanirodhi ca /</l>\n<l>jñānalakṣaṇamityuktaṃ sarvākārajñatānaye // Asa_4.22 //</l>\n</lg>\n\n<lg>\n<l>acintyādiviśeṣeṇa viśiṣṭaiḥ satyagocaraiḥ /</l>\n<l>viśeṣalakṣaṇaṃ ṣaḍbhirdaśabhiścoditaṃ kṣaṇaiḥ // Asa_4.23 //</l>\n</lg>\n\n<lg>\n<l>acintyātulyate meyasaṃkhyayoḥ samatikramau /</l>\n<l>sarvāryasaṃgraho vijñavedyāsādhāraṇajñate // Asa_4.24 //</l>\n</lg>\n\n<lg>\n<l>kṣiprajñānyūnapūrṇatve pratipatsamudāgamau /</l>\n<l>ālambanaṃ ca sādhāraṃ sākalyaṃ samparigrahaḥ // Asa_4.25 //</l>\n</lg>\n\n<lg>\n<l>anāsvādaśca vijñeyo viśeṣaḥ ṣoḍaśātmakaḥ /</l>\n<l>viśeṣamārgo mārgebhyo yenānyebhyo viśiṣyate // Asa_4.26 //</l>\n</lg>\n\n<lg>\n<l>hitaṃ sukhaṃ ca trāṇaṃ ca śaraṇaṃ layanaṃ nṛṇām /</l>\n<l>parāyaṇaṃ ca dvīpaṃ ca pariṇāyakasaṃjñakam // Asa_4.27 //</l>\n</lg>\n\n<lg>\n<l>anābhogaṃ tribhiryānaiḥ phalāsākṣātkriyātmakam /</l>\n<l>paścimaṃ gatikāritramidaṃ kāritralakṣaṇam // Asa_4.28 //</l>\n</lg>\n\n<lg>\n<l>kleśaliṅganimittānāṃ vipakṣapratipakṣayoḥ /</l>\n<l>viveko duṣkaraikāntāvuddeśo 'nupalambhakaḥ // Asa_4.29 //</l>\n</lg>\n\n<lg>\n<l>niṣiddhābhiniveśaśca yaścālambanasaṃjñakaḥ /</l>\n<l>vipratyayo 'vighātī ca so 'padāgatyajātikaḥ // Asa_4.30 //</l>\n</lg>\n\n<lg>\n<l>tathatānupalambhaśca svabhāvaḥ ṣoḍaśātmakaḥ /</l>\n<l>lakṣīva lakṣyate ceti caturthaṃ lakṣaṇaṃ matam // Asa_4.31 //</l>\n</lg>\n\n<p>6 - mokṣabhāgīyam</p>\n\n<lg>\n<l>animittapradānādisamudāgamakauśalam /</l>\n<l>sarvākārāvabodhe 'smin mokṣabhāgīyamiṣyate // Asa_4.32 //</l>\n</lg>\n\n<lg>\n<l>buddhādyālambanā śraddhā vīryaṃ dānādigocaram /</l>\n<l>smṛtirāśayasampattiḥ samādhiravikalpanā // Asa_4.33 //</l>\n</lg>\n\n<lg>\n<l>dharmeṣu sarvairākārairjñānaṃ prajñeti pañcadhā /</l>\n<l>tīkṣṇaiḥ subodhā sambodhirdurbodhā mṛdubhirmatā // Asa_4.34 //</l>\n</lg>\n\n<p>7 - virvedhabhāgīyam</p>\n\n<lg>\n<l>ālambanaṃ sarvasattvā ūṣmaṇāmiha śasyate /</l>\n<l>samacittādirākārasteṣveva daśadhoditaḥ // Asa_4.35 //</l>\n</lg>\n\n<lg>\n<l>svayaṃ pāpānnivṛttasya dānādyeṣu sthitasya ca /</l>\n<l>tayorniyojanānyeṣāṃ varṇavādānukūlate // Asa_4.36 //</l>\n</lg>\n\n<lg>\n<l>mūrdhagaṃ svaparādhāraṃ satyajñānaṃ tathā kṣamā /</l>\n<l>tathāgradharmā vijñeyāḥ sattvānāṃ pācanādibhiḥ // Asa_4.37 //</l>\n</lg>\n\n<p>8 - avaivartiko gaṇaḥ</p>\n\n<lg>\n<l>nirvedhāṅgānyupādāya darśanābhyāsamārgayoḥ /</l>\n<l>ye bodhisattvā vartante so 'trāvaivartiko gaṇaḥ // Asa_4.38 //</l>\n</lg>\n\n<lg>\n<l>rūpādibhyo nivṛttyādyairliṅgairviśatidheritaiḥ /</l>\n<l>nirvedhāṅgaśitasyedamakvairtikalakṣaṇam // Asa_4.39 //</l>\n</lg>\n\n<lg>\n<l>rūpādibhyo nivṛttiśca vicikitsākṣaṇakṣayo /</l>\n<l>ātmanaḥ kuśalasthasya pareṣāṃ tanniyojanam // Asa_4.40 //</l>\n</lg>\n\n<lg>\n<l>parādhāraṃ ca dānādi gambhīre 'rthe 'pyakāṃkṣaṇam /</l>\n<l>maitraṃ kāyādyasaṃvāsaḥ paṃcadhāvaraṇena ca // Asa_4.41 //</l>\n</lg>\n\n<lg>\n<l>sarvānuśayahānaṃ ca smṛtisamprajñatā śuci /</l>\n<l>cīvarādi śarīre ca kṛmīṇāmasamudbhavaḥ // Asa_4.42 //</l>\n</lg>\n\n<lg>\n<l>cittākauṭilyamādānaṃ dhūtasyāmatsarāditā /</l>\n<l>dharmatāyuktagāmitvaṃ lokārthaṃ narakaiṣaṇā // Asa_4.43 //</l>\n</lg>\n\n<lg>\n<l>parairaneyatā mārasyānyamārgopadeśinaḥ /</l>\n<l>māra ityeva bodhaśca caryā buddhānumoditā // Asa_4.44 //</l>\n</lg>\n\n<lg>\n<l>ūṣmamūrdhasu sakṣāntiṣvagradharmeṣvavasthitaḥ /</l>\n<l>liṅgairamībhirviśatyā sambodherna nivartatte // Asa_4.45 //</l>\n</lg>\n\n<lg>\n<l>kṣāntijñānakṣaṇāḥ ṣaṭ ca pañca pañca ca dṛkpathe /</l>\n<l>bodhisattvasya vijñeyamavaivartikalakṣaṇam // Asa_4.46 //</l>\n</lg>\n\n<lg>\n<l>rūpādisaṃjñāvyāvṛttirdāḍharyaṃ cittasya hīnayoḥ /</l>\n<l>yānayorvinivṛttiśca dhyānādyaṅgaparikṣayaḥ // Asa_4.47 //</l>\n</lg>\n\n<lg>\n<l>kāyacetolaghutvaṃ ca kāmasevābhyupāyikī /</l>\n<l>sadaiva brahmacāritvamājīvasya viśuddhatā // Asa_4.48 //</l>\n</lg>\n\n<lg>\n<l>skandhādāvantarāyeṣu sambhāre sendriyādike /</l>\n<l>samare matsarādau ca neti yogānuyogayoḥ // Asa_4.49 //</l>\n</lg>\n\n<lg>\n<l>vihārapratiṣedhaśca dharmasyāṇoralabdhatā /</l>\n<l>niścitattvaṃ svabhūmau ca bhūmitritayasaṃsthitiḥ // Asa_4.50 //</l>\n</lg>\n\n<lg>\n<l>dharmārthaḥ jīvitatyāga ityamī ṣoḍaśa kṣaṇāḥ /</l>\n<l>avaivartikaliṅgāni dṛṅmārgasthasya dhīmataḥ // Asa_4.51 //</l>\n</lg>\n\n<lg>\n<l>gambhīro bhāvanāmārgo gāmbhīryaṃ śūnyatādikam /</l>\n<l>samāropāpavādāntamuktatā sā gabhīratā // Asa_4.52 //</l>\n</lg>\n\n<lg>\n<l>cintātulananidhyānānyabhīkṣṇaṃ bhāvanāpathaḥ /</l>\n<l>nirvedhāṅgeṣu dṛṅmārge bhāvanāmārga eva ca // Asa_4.53 //</l>\n</lg>\n\n<lg>\n<l>prābandhikatvādiṣṭo 'sau navadhā ca prakārataḥ /</l>\n<l>mṛdumadhyādhimātrāṇāṃ punarmṛddhādibhedataḥ // Asa_4.54 //</l>\n</lg>\n\n<lg>\n<l>asaṃkhyeyādinirdeśāḥ paramārthena na kṣamāḥ /</l>\n<l>kṛpāniṣyandabhūtāste saṃvṛtyābhimatā muneḥ // Asa_4.55 //</l>\n</lg>\n\n<lg>\n<l>hānivṛddhī na yujyete nirālāpasya vastunaḥ /</l>\n<l>bhāvanākhyena kiṃ hīnaṃ vartmanā kimupadāgatam // Asa_4.56 //</l>\n</lg>\n\n<lg>\n<l>yathā bodhistathaivāsāviṣṭasyārthasya sādhakaḥ /</l>\n<l>tathatālakṣaṇā bodhiḥ so 'pi tallakṣaṇo mataḥ // Asa_4.57 //</l>\n</lg>\n\n<lg>\n<l>pūrveṇa bodhirno yuktā manasā paścimena vā /</l>\n<l>dīpadṛṣṭāntayogena gambhīrā dharmatāṣṭadhā // Asa_4.58 //</l>\n</lg>\n\n<lg>\n<l>utpāde ca nirodhe ca tathatāyāṃ gabhīratā /</l>\n<l>jñeye jñāne ca caryāyāmadvayopāyakauśale // Asa_4.59 //</l>\n</lg>\n\n<p>9 - bhavaśāntyoḥ samatā</p>\n\n<lg>\n<l>svapnopamatvād dharmāṇāṃ bhavaśāntyorakalpanā /</l>\n<l>karmābhāvādicodyānāṃ parihārā yathoditāḥ // Asa_4.60 //</l>\n</lg>\n\n<p>10 - anuttarā kṣetraśuddhiḥ</p>\n\n<lg>\n<l>sattvalokasya yāśuddhistasyāḥ śuddhyupahārataḥ /</l>\n<l>tathā bhājanalokasya buddhakṣetrasya śuddhatā // Asa_4.61 //</l>\n</lg>\n\n<p>11 - upāyakauśalam</p>\n\n<lg>\n<l>viṣayo 'sya prayogasya śātravāṇāmatikramaḥ /</l>\n<l>apratiṣṭho yathāvedhamasādhāraṇalakṣaṇaḥ // Asa_4.62 //</l>\n</lg>\n\n<lg>\n<l>asakto 'nupalambhaśca nimittapranidhikṣataḥ /</l>\n<l>talliṅgaṃ cāpramāṇaṃ ca daśadhopāyakauśalam // Asa_4.63 //</l>\n</lg>\n\n<p>ityabhisamayālaṅkāre nāma prajñāpāramitopadeśaśāstre caturthādhikāraḥ //</p>\n\n<p>Mūrdhābhisamayādhikāraḥ pañcamaḥ</p>\n\n<p>1 - liṅgama(ūṣmā murdhaprayogaḥ)</p>\n\n<lg>\n<l>svapnāntare 'pi svapnābhasarvadharmekṣaṇādikam /</l>\n<l>mūrdhaprāptasya yogasya liṅgaṃ dvādaśadhā matam // Asa_5.1 //</l>\n</lg>\n\n<p>2 - vivṛddhiḥ(mūrdhā mūrdhaprayogaḥ)</p>\n\n<lg>\n<l>jambudvipajaneyattābuddhapūjāśubhādikām /</l>\n<l>upamāṃ bahudhā kṛtvā vivṛddhiḥ ṣoḍaśātmikā // Asa_5.2 //</l>\n</lg>\n\n<p>3 - nirudhiḥ(kṣāntiḥ mūrdhaprayogaḥ)</p>\n\n<lg>\n<l>trisarvajñatvadharmāṇāṃ paripuriranuttarā /</l>\n<l>aparityaktasattvārthā nirūḍhirabhidhīyate // Asa_5.3 //</l>\n</lg>\n\n<p>4 - cittasaṃsthitiḥ(agradharmākhyaḥ mūrdhaprayogaḥ)</p>\n\n<lg>\n<l>caturdvīpakasāhasradvitrisāhasrakopamaḥ /</l>\n<l>kṛtvā puṇyabahutvena samādhiḥ parikīrtitaḥ // Asa_5.4 //</l>\n</lg>\n\n<p>5 - darśanamārgaḥ(mūrdhaprayogaḥ)</p>\n\n<lg>\n<l>pravṛttau ca nivṛttau ca pratyekaṃ tau navātmakau /</l>\n<l>grāhyau vikalpau vijñeyāvayathāviṣayātmakau // Asa_5.5 //</l>\n</lg>\n\n<lg>\n<l>dravyaprajñaptisatsattvavikalpau grāhakau matau /</l>\n<l>pṛthagjanāryabhedena pratyekaṃ tau navātmakau // Asa_5.6 //</l>\n</lg>\n\n<lg>\n<l>grāhyau cenna tathā sto 'rthau kasya tau grāhakau matau /</l>\n<l>iti grāhakabhāvena śūnyatālakṣaṇaṃ tayoḥ // Asa_5.7 //</l>\n</lg>\n\n<lg>\n<l>eṣa svabhāve gotre ca pratipatsamudāgame /</l>\n<l>jñānasyālambanābhrāntau pratipakṣavipakṣayoḥ // Asa_5.8 //</l>\n</lg>\n\n<lg>\n<l>svasminnadhigame kartṛtatkāritrakriyāphale /</l>\n<l>pravṛttipakṣādhiṣṭhāno vikalpo navadhā mataḥ // Asa_5.9 //</l>\n</lg>\n\n<lg>\n<l>bhavaśāntiprapātitvānnyūnatve 'dhigamasya ca /</l>\n<l>parigrahasyābhāve ca vaikalye pratipadgate // Asa_5.10 //</l>\n</lg>\n\n<lg>\n<l>parapratyagāmitve samuddeśanivartane /</l>\n<l>prādeśikatve nānātve sthānaprasthānamohayoḥ // Asa_5.11 //</l>\n</lg>\n\n<lg>\n<l>pṛṣṭhato gamane ceti vikalpo 'yaṃ navātmakaḥ /</l>\n<l>nivṛttipakṣādhiṣṭhānaḥ śrāvakādimanobhavaḥ // Asa_5.12 //</l>\n</lg>\n\n<lg>\n<l>grāhakaḥ prathamo jñeyo grahaṇapratimokṣaṇe /</l>\n<l>manaskriyāyāṃ dhātūnāmupaśleṣe trayasya ca // Asa_5.13 //</l>\n</lg>\n\n<lg>\n<l>sthāne cābhiniveśe ca prajñaptau dharmavastunaḥ /</l>\n<l>saktau ca pratipakṣe ca yathecchaṃ ca gatikṣatau // Asa_5.14 //</l>\n</lg>\n\n<lg>\n<l>yathoddeśamaniryāṇe mārgāmārgāvadhāraṇe /</l>\n<l>sanirodhe samutpāde vastuyogaviyogayoḥ // Asa_5.15 //</l>\n</lg>\n\n<lg>\n<l>sthāne gotrasya nāśe ca prārthanāhetvabhāvayoḥ /</l>\n<l>pratyarthikopalambhe ca vikalpo grāhako 'paraḥ // Asa_5.16 //</l>\n</lg>\n\n<lg>\n<l>bodhau sandarśanānyeṣāṃ taddhetośca parīndanā /</l>\n<l>tatprāptyanantaro hetuḥ puṇyabāhulyalakṣaṇaḥ // Asa_5.17 //</l>\n</lg>\n\n<lg>\n<l>kṣayānutpādayorjñāne malānāṃ bodhirucyate /</l>\n<l>kṣayābhāvādanutpādātte hi jñeye yathākramam // Asa_5.18 //</l>\n</lg>\n\n<lg>\n<l>prakṛtāvaniruddhāyāṃ darśanākhyena vartmanā /</l>\n<l>vikalpajātaṃ ki kṣīṇaṃ kiṃ vānatpattimāgatam // Asa_5.19 //</l>\n</lg>\n\n<lg>\n<l>sattā ca nāma dharmāṇāṃ jñeye cāvaraṇakṣayaḥ /</l>\n<l>kathyate yatparaiḥ śāsturatra vismīyate mayā // Asa_5.20 //</l>\n</lg>\n\n<lg>\n<l>nāpaneyamataḥ kiñcit prakṣeptavyaṃ na kiṃcana /</l>\n<l>draṣṭavyaṃ bhūtato bhūtaṃ bhūtadarśī vimucyate // Asa_5.21 //</l>\n</lg>\n\n<lg>\n<l>ekaikasyaiva dānādau teṣāṃ yaḥ saṃgraho mithaḥ /</l>\n<l>sa ekakṣaṇikaḥ kṣāntisaṃgṛhīto 'tra dṛkpathaḥ // Asa_5.22 //</l>\n</lg>\n\n<lg>\n<l>sa samādhiṃ samāpadya tataḥ siṃhavijṛmbhitam /</l>\n<l>anulomaṃ vilomaṃ ca pratītyotpādamīkṣate // Asa_5.23 //</l>\n</lg>\n\n<p>6 - bhāvanāmārgaḥ(mūrdhaprayogaḥ)</p>\n\n<lg>\n<l>kāmāptamabadhīkṛtya vijñānamasamāhitam /</l>\n<l>sanirodhāḥ samapattīrgattvāgamya nava dvidhā // Asa_5.24 //</l>\n</lg>\n\n<lg>\n<l>ekadvitricatuḥpañcaṣaṭsaptāṣṭavyatikramāt /</l>\n<l>avaskandasamāpattiranirodhamatulyatā // Asa_5.25 //</l>\n</lg>\n\n<lg>\n<l>saṃkṣepe vistare buddhaiḥ sānāthyenāparigrahe /</l>\n<l>traikālike guṇābhāve śreyasastrividhe pathi // Asa_5.26 //</l>\n</lg>\n\n<lg>\n<l>eko grāhyavikalpo 'yaṃ prayogākāragocaraḥ /</l>\n<l>dvitīyaścittacaittānāṃ pravṛttiviṣayo mataḥ // Asa_5.27 //</l>\n</lg>\n\n<lg>\n<l>anutpādastu cittasya bodhimaṇḍāmanaskriyā /</l>\n<l>hīnayānamanaskārau sambodheramanaskṛtiḥ // Asa_5.28 //</l>\n</lg>\n\n<lg>\n<l>bhāvane 'bhāvane caiva tadviparyaya eva ca /</l>\n<l>ayathārthaśca vijñeyo vikalpo bhāvanāpathe // Asa_5.29 //</l>\n</lg>\n\n<lg>\n<l>grāhakaḥ prathamo jñeyaḥ sattvaprajñaptigocaraḥ /</l>\n<l>dharmapratyaśūnyatvasaktipravicayātmakaḥ // Asa_5.30 //</l>\n</lg>\n\n<lg>\n<l>kṛte ca vastuno yānatritaye ca sa kīrttitaḥ /</l>\n<l>dakṣiṇāyā aśuddhau vā caryāyāśca vikopane // Asa_5.31 //</l>\n</lg>\n\n<lg>\n<l>sattvaprajñaptitaddhetuviṣayo navadhāparaḥ /</l>\n<l>bhāvanāmārgasambaddho vipakṣastad vighātataḥ // Asa_5.32 //</l>\n</lg>\n\n<lg>\n<l>sarvajñatānāṃ tisṛṇāṃ yathāsvaṃ trividhāvṛttau /</l>\n<l>śāntimārgatathatādisamprayogaviyogayoḥ // Asa_5.33 //</l>\n</lg>\n\n<lg>\n<l>asamatve ca duḥkhādau kleśānāṃ prakṛtāvapi /</l>\n<l>dvayābhāve ca saṃmohe vikalpaḥ paścimo mataḥ // Asa_5.34 //</l>\n</lg>\n\n<lg>\n<l>āsāṃ kṣaye satītīnāṃ cirāyocchvasitā iva /</l>\n<l>sarvākārajagatsaukhyasādhanā guṇasampadaḥ // Asa_5.35 //</l>\n</lg>\n\n<lg>\n<l>sarvāḥ sarvābhisāreṇa nikāmaphalaśālinam /</l>\n<l>bhajante taṃ mahāsattvaṃ mahodadhimivāpagāḥ // Asa_5.36 //</l>\n</lg>\n\n<p>7 - ānantaryasamādhiḥ(mūrdhaprayogaḥ)</p>\n\n<lg>\n<l>trisāhasrajanaṃ śiṣyakhaḍgādhigamasampadi /</l>\n<l>bodhisattvasya ca nyāme pratiṣṭhāpya śubhopamāḥ // Asa_5.37 //</l>\n</lg>\n\n<lg>\n<l>kṛtvā puṇyabahutvena buddhatvāpteranantaraḥ /</l>\n<l>ānantaryasamādhiḥ sa sarvākārajñatā ca tat // Asa_5.38 //</l>\n</lg>\n\n<lg>\n<l>ālambanamabhāvo 'sya smṛtiścādhipatirmataḥ /</l>\n<l>ākāraḥ śāntatā cātra jalpājalpipravādinām // Asa_5.39 //</l>\n</lg>\n\n<lg>\n<l>ālambanopapattau ca tatsvabhāvāvadhāraṇe /</l>\n<l>sarvākarajñatājñāne paramārthe sasaṃvṛttau // Asa_5.40 //</l>\n</lg>\n\n<lg>\n<l>prayoge triṣu ratneṣu sopāye samaye muneḥ /</l>\n<l>viparyāse samārge ca pratipakṣavipakṣayoḥ // Asa_5.41 //</l>\n</lg>\n\n<lg>\n<l>lakṣaṇe bhāvanāyāṃ ca matā vipratipattayaḥ /</l>\n<l>sarvākārajñatādhārā ṣoḍhā daśa ca vādinām // Asa_5.42 //</l>\n</lg>\n\n<p>ityabhisamayālaṅkāre nāma prajñāpāramitopadeśaśāstre paṃcamādhikāraḥ /</p>\n\n<p>Ānupūrvikādhikāraḥ ṣaṣṭhaḥ</p>\n\n<lg>\n<l>dānena prajñayā yāvad buddhādau smṛtibhiśca sā /</l>\n<l>dharmābhāvasvabhāvenetyanupūrvakriyā matā // Asa_6.1 //</l>\n</lg>\n\n<p>ityabhisamāyālaṅkāre nāma prajñāpāramitopadeśaśāstre ṣaṣṭhādhikāraḥ /</p>\n\n<p>Ekakṣaṇābhisambodhādhikāraḥ saptamaḥ</p>\n\n<p>1 - avipākalalakṣaṇaḥ</p>\n\n<lg>\n<l>anāsravāṇāṃ sarveṣāmekaikenāpi saṃgrahāt /</l>\n<l>ekakṣaṇāvabodho 'yaṃ jñeyo dānādinā muneḥ // Asa_7.1 //</l>\n</lg>\n\n<lg>\n<l>araghaṭṭaṃ yathaikāpi padikā puruṣeritā /</l>\n<l>sakṛt sarvaṃ cālayati jñānamekakṣaṇe tathā // Asa_7.2 //</l>\n</lg>\n\n<p>2 - vipākalakṣaṇaḥ</p>\n\n<lg>\n<l>vipākadharmatāvasthā sarvaśuklamayī yadā /</l>\n<l>prajñāpāramitā jātā jñānamekakṣaṇe tadā // Asa_7.3 //</l>\n</lg>\n\n<p>3 - alakṣaṇalakṣaṇaḥ</p>\n\n<lg>\n<l>svapnopameṣu dharmeṣu sthitvā dānādicaryayā /</l>\n<l>alakṣaṇatvaṃ dharmāṇāṃ kṣaṇenaikena vindati // Asa_7.4 //</l>\n</lg>\n\n<p>4 - advayalakṣaṇaḥ</p>\n\n<lg>\n<l>svapnaṃ taddarśinaṃ caiva dvayayogena nekṣate /</l>\n<l>dharmāṇāmadvayaṃ tattvaṃ kṣaṇenaikena paśyati // Asa_7.5 //</l>\n</lg>\n\n<p>ityabhisamayālaṅkāre nāma\nprajñāpāramitopadeśaśāstre saptamādhikāraḥ /</p>\n\n<p>Dharmakāyādhikāraḥ aṣṭamaḥ</p>\n\n<p>1 - svabhāvakāyaḥ</p>\n\n<lg>\n<l>sarvākārāṃ viśuddhiṃ ye dharmāḥ prāptā nirāsravāḥ /</l>\n<l>svābhāviko muneḥ kāyasteṣāṃ prakṛtilakṣaṇaḥ // Asa_8.1 //</l>\n</lg>\n\n<p>2 - jñānadharmakāyaḥ</p>\n\n<lg>\n<l>bodhipakṣāpramāṇāni vimokṣā anupūrvaśaḥ /</l>\n<l>navātmikā samāpattiḥ kṛtsnaṃ daśavidhātmakam // Asa_8.2 //</l>\n</lg>\n\n<lg>\n<l>abhibhvāyatanānyaṣṭaprakārāṇi prabhedataḥ /</l>\n<l>araṇā praṇidhijñānamabhijñāḥ pratisaṃvidaḥ // Asa_8.3 //</l>\n</lg>\n\n<lg>\n<l>sarvākārāścatastro 'tha śuddhayo vaśitā daśa /</l>\n<l>balāni daśa catvāri vaiśāradyānyarakṣaṇam // Asa_8.4 //</l>\n</lg>\n\n<lg>\n<l>trividhaṃ smutyupasthānaṃ tridhāsaṃmoṣadharmatā /</l>\n<l>vāsanāyāḥ samudghāto mahatī karuṇā jane // Asa_8.5 //</l>\n</lg>\n\n<lg>\n<l>āveṇikā munereva dharmā ye 'ṣṭādaśeritāḥ /</l>\n<l>sarvākārajñatā ceti dharmakāyo 'bhidhīyate // Asa_8.6 //</l>\n</lg>\n\n<lg>\n<l>śrāvakasyāraṇādṛṣṭernṛkleśaparihāritā /</l>\n<l>tatkleśastrotaucchittyai grāmādiṣu jināraṇā // Asa_8.7 //</l>\n</lg>\n\n<lg>\n<l>anābhogamanāsaṅgamavyāghātaṃ sadā sthitam /</l>\n<l>sarvapraśnāpanud bauddhaṃ praṇidhijñānamiṣyate // Asa_8.8 //</l>\n</lg>\n\n<lg>\n<l>paripākaṃ gate hetau yasya yasya yadā yadā /</l>\n<l>hitaṃ bhavati karttavyaṃ prathate tasya tasya saḥ // Asa_8.9 //</l>\n</lg>\n\n<lg>\n<l>varṣatyapi hi parjanye naiva bījaṃ prarohati /</l>\n<l>samutpāde 'pi buddhānāṃ nābhavyo bhadramaśnute // Asa_8.10 //</l>\n</lg>\n\n<lg>\n<l>iti kāritravaipulyād buddho vyāpī nirucyate /</l>\n<l>akṣayatvācca tasyaiva nitya ityapi kathyate // Asa_8.11 //</l>\n</lg>\n\n<p>3 - sambhogakāyaḥ</p>\n\n<lg>\n<l>dvātriṃśallakṣaṇāśītivyañjanātmā munerayam /</l>\n<l>sāmbhogiko mataḥ kāyo mahāyānopabhogataḥ // Asa_8.12 //</l>\n</lg>\n\n<lg>\n<l>cakrāṅkahastaḥ kramakūrmapādo jālāvanaddhāṅgulipāṇipādaḥ /</l>\n<l>karau sapādau taruṇau mṛdū ca samutsadai saptabhirāśrayo 'sya // Asa_8.13 //</l>\n</lg>\n\n<lg>\n<l>dīrghāṅgulirvyāyatapārṣṇigātraṃ prājyaṃ tvṛjūcchaṅkhapadordhvaromā /</l>\n<l>eṇeyajaṅghaśca paṭūrubāhuḥ kośāvanaddhottamabastiguhyaḥ // Asa_8.14 //</l>\n</lg>\n\n<lg>\n<l>suvarṇavarṇaḥ pratanūcchaviśca pradakṣiṇaikaikasujātaromā /</l>\n<l>ūrṇāṅkitāsyo haripūrvakāyaḥ skandhau vṛtāvasya citāntarāṃsaḥ // Asa_8.15 //</l>\n</lg>\n\n<lg>\n<l>hīno rasaḥ khyāti rasottamo 'sya nyagrodhavanmaṇḍalatulyamūrtiḥ /</l>\n<l>uṣṇīṣamūrdhā pṛthucārujivho brahmasvaraḥ siṃhahanuḥ suśuklāḥ // Asa_8.16 //</l>\n</lg>\n\n<lg>\n<l>tulyāḥ pramāṇe 'viralāśca dantā anyūnasaṃkhyā daśikāścatasraḥ /</l>\n<l>nīlekṣaṇo govṛṣapakṣmanetro dvātriṃśadetāni hi lakṣaṇāni // Asa_8.17 //</l>\n</lg>\n\n<lg>\n<l>yasya yasyātra yo heturlakṣaṇasya prasādhakaḥ /</l>\n<l>tasya tasya prapūryāyaṃ samudāgamalakṣaṇaḥ // Asa_8.18 //</l>\n</lg>\n\n<lg>\n<l>gurūṇāmanuyānādirdṛḍhatā saṃvaraṃ prati /</l>\n<l>saṃgrahāsevanaṃ dānaṃ praṇītasya ca vastunaḥ // Asa_8.19 //</l>\n</lg>\n\n<lg>\n<l>vadhyamokṣasamādānaṃ vivṛddhiḥ kuśalasya ca /</l>\n<l>ityādiko yathāsūtraṃ heturlakṣaṇasādhakaḥ // Asa_8.20 //</l>\n</lg>\n\n<lg>\n<l>tāmrāḥ snigdhāśca tuṅgāśca nakhā aṅgulayo muneḥ /</l>\n<l>vṛttāścitānupūrvāśca gūḍhā nirgranthayaḥ śirāḥ // Asa_8.21 //</l>\n</lg>\n\n<lg>\n<l>gūḍhau gulphau samau pādau siṃhebhadvijagopateḥ /</l>\n<l>vikrāntaṃ dakṣiṇaṃ cārugamanamṛjuvṛttatā // Asa_8.22 //</l>\n</lg>\n\n<lg>\n<l>muṣṭānupūrvate medhyamṛdutve śuddhagātratā /</l>\n<l>pūrvavyañjanatā cārupṛthumaṇḍalagātratā // Asa_8.23 //</l>\n</lg>\n\n<lg>\n<l>samakramatvaṃ śuddhatvaṃ netrayoḥ sukumāratā /</l>\n<l>adīnotsadagātratve susaṃhatanagātratā // Asa_8.24 //</l>\n</lg>\n\n<lg>\n<l>suvibhaktāṅgatā dhvāntapradhvastālokaśuddhatā /</l>\n<l>vṛttamṛṣṭākṣatākṣāmakukṣitāśca gabhīratā // Asa_8.25 //</l>\n</lg>\n\n<lg>\n<l>dakṣiṇāvartatā nābheḥ samantād darśanīyatā /</l>\n<l>samācāraḥ śuciḥ kālatilakāpagatā tanuḥ // Asa_8.26 //</l>\n</lg>\n\n<lg>\n<l>karau tulamṛdū snigdhagambhīrāyatalekhatā /</l>\n<l>nātyāyataṃ vaco bimbapratibimbaupamauṣṭhatā // Asa_8.27 //</l>\n</lg>\n\n<lg>\n<l>mṛdvī tanvī ca raktā ca jivhā jīmūtaghoṣatā /</l>\n<l>cārūmañjusvaro daṃṣṭrā vṛttāstīkṣṇāḥ sitāḥ samāḥ // Asa_8.28 //</l>\n</lg>\n\n<lg>\n<l>anupūrvī gatāstuṅgā nāsikā paramaṃ śuciḥ /</l>\n<l>viśāle nayane pakṣmacitaṃ padmadalākṣitā // Asa_8.29 //</l>\n</lg>\n\n<lg>\n<l>āyataślakṣṇasusnigdhasamaromnau bhruvau bhujau /</l>\n<l>pīnāyatau samau karṇāvupaghātavivarjitau // Asa_8.30 //</l>\n</lg>\n\n<lg>\n<l>lalāṭamaparimlānaṃ pṛthupūrṇottamāṅgatā /</l>\n<l>bhrabharābhāścitāḥ ślakṣṇā asaṃlulitamurtayaḥ // Asa_8.31 //</l>\n</lg>\n\n<lg>\n<l>keśā aparuṣāḥ pusāṃ saurabhyādapahāriṇaḥ /</l>\n<l>śrīvatsaḥ svastikaṃ ceti buddhānuvyañjanaṃ matam // Asa_8.32 //</l>\n</lg>\n\n<p>4 - nairmāṇikakāyaḥ</p>\n\n<lg>\n<l>karoti yena citrāṇi hitāni jagataḥ samam /</l>\n<l>ābhavāt so 'nupacchinnaḥ kāyo nairmāṇiko muneḥ // Asa_8.33 //</l>\n</lg>\n\n<lg>\n<l>buddhakāritrāṇi tathā karmāpyanucchinnamasyāsaṃsāramiṣyate /</l>\n<l>gatīnāṃ śamanaṃ karma saṃgrahe ca caturvidhe // Asa_8.34 //</l>\n</lg>\n\n<lg>\n<l>niveśanaṃ sasaṃkleśe vyavadānāvabodhane /</l>\n<l>sattvānāmarthayāthātmye ṣaṭsu pāramitāsu ca // Asa_8.35 //</l>\n</lg>\n\n<lg>\n<l>buddhamārge prakṛtyaiva śūnyatāyāṃ dvayakṣaye /</l>\n<l>saṃkete 'nupalambhe ca paripāke ca dehinām // Asa_8.36 //</l>\n</lg>\n\n<lg>\n<l>bodhisattvasya mārge 'bhiniveśasya nivāraṇe /</l>\n<l>bodhiprāptau jinakṣetraviśuddhau niyatiṃ prati // Asa_8.37 //</l>\n</lg>\n\n<lg>\n<l>aprameye ca sattvārthe buddhasevādike guṇe /</l>\n<l>bodheraṅgeṣvanāśe ca karmaṇāṃ satyadarśane // Asa_8.38 //</l>\n</lg>\n\n<lg>\n<l>viparyāsaprahāṇe ca tadavastukatānaye /</l>\n<l>vyavadāne sasambhāre saṃskṛtāsaṃskṛte prati // Asa_8.39 //</l>\n</lg>\n\n<lg>\n<l>vyatibhedāparijñāne nirvāṇe ca niveśanam /</l>\n<l>dharmakāyasya karmedaṃ saptaviṃśatidhā matam // Asa_8.40 //</l>\n</lg>\n\n<p>ityabhisamayālaṅkāre nāma prajñāpāramitopadeśaśāstre aṣṭamādhikāraḥ /</p>\n\n  </body>\n\n"
}