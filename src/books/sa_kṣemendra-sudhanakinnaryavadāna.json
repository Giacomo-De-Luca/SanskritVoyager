{
  "title": "sa_kṣemendra-sudhanakinnaryavadāna",
  "body": "<body xmlns='http://www.tei-c.org/ns/1.0'>\n\n<p>Sudhanakinnaryavadāna\nfrom: Kṣemendra: Avadānakalpalatā (Avadāna 64) = KAvk_64</p>\n\n<lg>\n<l>abhinavakisalayakomalamanasām api kuliśakaṭhinadhairyāṇām /</l>\n<l>mahatāṃ maṇivimalānāṃ api bhavati na rāgasaṃkrāntiḥ // KAvk_64.1 //</l>\n</lg>\n\n<p>śākyālaye darśanam eva pitrā sarvānukampī bhṛśam arthyamānaḥ\n<l>yadā yadānandasudhārasendur viveśa śāstā nijarājadhānīṃ // KAvk_64.2 //</l></p>\n\n<lg>\n<l>tadā tadā harmyagatā mṛgākṣī karṇāvataṃsīkṛtanetrakāntiḥ /</l>\n<l>kāntyā diśāṃ vismayam ullikhantaṃ yaśodharā taṃ dayitaṃ vilokya // KAvk_64.3 //</l>\n</lg>\n\n<lg>\n<l>tatsaṃgamāliṅganayor nirāśā bhrāntākhilāśā viṣamūrcchiteva /</l>\n<l>dhṛtiṃ vayasyām iva vārayantīṃ nirasya saudhāt tanum utsasarja // KAvk_64.4 //</l>\n</lg>\n\n<lg>\n<l>yadā yadā pallavapeśalāṅgī dehaṃ samutsṛṣṭavatī satī sā /</l>\n<l>tadā tadā manmathamohitāṃ tāṃ dayārdracakṣur bhagavān rarakṣa // KAvk_64.5 //</l>\n</lg>\n\n<lg>\n<l>tataḥ kadā cid bhagavān vanānte tatkautukād bhikṣugaṇena pṛṣṭaḥ /</l>\n<l>jagāda dantadyuticandrikābhir nivārayan rāgam ivādharasya // KAvk_64.6 //</l>\n</lg>\n\n<lg>\n<l>yaśodharā madviraheṇa nityaṃ karoti yat sāhasam etad ārtā /</l>\n<l>haranti dhairyaṃ vitaranti mohaṃ eṣa svabhāvaḥ smaravibhramāṇāṃ // KAvk_64.7 //</l>\n</lg>\n\n<lg>\n<l>mayāpi tasyā viraheṇa pūrvaṃ janmāntare māravimohitena /</l>\n<l>saṃsaktasaṃtāpanimittabhūtaḥ khedaḥ prabhūtavyaśano 'nubhūtaḥ // KAvk_64.8 //</l>\n</lg>\n\n<lg>\n<l>purā jitāmarapure satpure hastināpure /</l>\n<l>rājā dhanābhidhāno 'bhūn nidhānaṃ guṇasaṃpadāṃ // KAvk_64.9 //</l>\n</lg>\n\n<lg>\n<l>bhujenāliṅgitā bhūmiḥ kṛtā kaṇṭhe sarasvatī /</l>\n<l>lakṣmīḥ prasādhitā yena kīrtir eva pravāsitā // KAvk_64.10 //</l>\n</lg>\n\n<lg>\n<l>rāmāyāṃ tasya jāyāyāṃ tanayaḥ sudhanābhidhaḥ /</l>\n<l>abhavat sahasaṃjātanidhānaśataviśrutaḥ // KAvk_64.11 //</l>\n</lg>\n\n<lg>\n<l>sarvavidyākumudinīvikāsarasikaḥ sadā /</l>\n<l>kalāvān nirmalarucir yaḥ pūrṇendur ivābabhau // KAvk_64.12 //</l>\n</lg>\n\n<lg>\n<l>babhūva tasya bhūbhartur bhūpatir bhūmyanantaraḥ /</l>\n<l>mānī mahendrasenākhyaḥ prakhyātapṛthuvikramaḥ // KAvk_64.13 //</l>\n</lg>\n\n<lg>\n<l>tena duḥsahadaṇḍena sarvasarvasvahāriṇā /</l>\n<l>akālakālakalpena pīḍitāḥ śuśucuḥ prajāḥ // KAvk_64.14 //</l>\n</lg>\n\n<lg>\n<l>tasyādharmapravṛttasya nivṛttasukṛtotsave /</l>\n<l>tīvropatāpasaṃtapte pure na vavṛṣur ghanāḥ // KAvk_64.15 //</l>\n</lg>\n\n<lg>\n<l>pratikūle mahīpāle tatra durbhikṣaviplavaḥ /</l>\n<l>babhūva vyasaneṣv eva bhavanti vyasanodayāḥ // KAvk_64.16 //</l>\n</lg>\n\n<lg>\n<l>tataḥ kleśaviśeṣārtāḥ sarve puranivāsinaḥ /</l>\n<l>kupativyasanodvegād ekībhūtā vyacintayan // KAvk_64.17 //</l>\n</lg>\n\n<lg>\n<l>rājñā doṣākareṇeyaṃ jaḍena janatā param /</l>\n<l>pratyagrakarapātena nalinīva nimīlitā // KAvk_64.18 //</l>\n</lg>\n\n<lg>\n<l>eṣa durvyasanī nityam asatyāmātyasaṃmataḥ /</l>\n<l>asmān nipīḍya puṣṇāti viṭaceṭakagāyanān // KAvk_64.19 //</l>\n</lg>\n\n<lg>\n<l>kaṣṭā tatrāpy anāvṛṣṭiḥ pāpaśāpena bhūpateḥ /</l>\n<l>durbhikṣajananī jātā janasaṃkṣayasākṣiṇī // KAvk_64.20 //</l>\n</lg>\n\n<lg>\n<l>sutīkṣṇaḥ kṣmāpālaḥ kharamukharamūrkhaḥ parijanaḥ</l>\n<l>kadaryāś cāmātyāḥ kaṭukapaṭakauṭilyapaṭavaḥ /</l>\n<l>padasthāḥ kāyasthā viṣamamukharogāḥ prakupitāḥ</l>\n<l>kathaṃ sahyaḥ so 'yaṃ kṛpaṇadalano dāruṇagaṇaḥ // KAvk_64.21 //</l>\n</lg>\n\n<lg>\n<l>dhanaḥ śrimān kṣitipatiḥ śrūyate rāṣṭravardhanaḥ /</l>\n<l>gacchāmas tatpuraṃ so 'smān vatsalaḥ pālayiṣyati // KAvk_64.22 //</l>\n</lg>\n\n<lg>\n<l>apatyam iva rāṣṭraṃ yaḥ sadā paśyati bhūpatiḥ /</l>\n<l>viṣaye jīvyate tasya janakasyeva veśmani // KAvk_64.23 //</l>\n</lg>\n\n<lg>\n<l>iti niścayam ādhāya yayus te hastināpuraṃ /</l>\n<l>tyājyaḥ kāyo 'pi sāpāyaḥ kiṃ punar deśasaṃśrayaḥ // KAvk_64.24 //</l>\n</lg>\n\n<lg>\n<l>jñātvā mahendraseno 'pi svapuraṃ nirjanaṃ nṛpaḥ /</l>\n<l>tīvrānutāpaḥ sāmarṣaṃ mahāmātyān abhāṣata // KAvk_64.25 //</l>\n</lg>\n\n<lg>\n<l>dhanasya dhanino rājñaḥ puraṃ matpuravāsinaḥ /</l>\n<l>prayātā iti naś cāraiḥ kathitaṃ gūḍhacāribhiḥ // KAvk_64.26 //</l>\n</lg>\n\n<lg>\n<l>durbhikṣakhinnā yadi te yātā mama ripoḥ puram /</l>\n<l>tat sarvatra bhavanty eva paryāyair devaviplavāḥ // KAvk_64.27 //</l>\n</lg>\n\n<lg>\n<l>atha vā rājadoṣena gatās te sukhavāñchayā /</l>\n<l>viṣṭidaṇḍakaronmuktaḥ kasya rājñaḥ pure janaḥ // KAvk_64.28 //</l>\n</lg>\n\n<lg>\n<l>prāyaḥ paricitadveṣāt sadā navanavaiṣiṇaḥ /</l>\n<l>dūrastha eva sarvasya sarvo bhavati vallabhaḥ // KAvk_64.29 //</l>\n</lg>\n\n<lg>\n<l>asmadabhyadhikaḥ ko 'sau tasya bhūmipater guṇaḥ /</l>\n<l>pareṣāṃ harate yena mugdhā jāyā iva prajāḥ // KAvk_64.30 //</l>\n</lg>\n\n<lg>\n<l>upāyaś cintyatāṃ tāvat tasya darpapraśāntaye /</l>\n<l>samṛddhikāraṇaṃ yac ca tadvighāto vidhīyatāṃ // KAvk_64.31 //</l>\n</lg>\n\n<lg>\n<l>iti rājavacaḥ śrutvā mahāmātyā babhāṣire /</l>\n<l>śrūyatāṃ deva yenāsau rājā dhanajanorjitaḥ // KAvk_64.32 //</l>\n</lg>\n\n<lg>\n<l>viṣaye nāgarājo 'sti citro nāma bahūdakaḥ /</l>\n<l>tasya kṣitipater mūrtaḥ puṇyabaddha ivodayaḥ // KAvk_64.33 //</l>\n</lg>\n\n<lg>\n<l>akāle sasyaniṣpattis tatprabhāveṇa jāyate /</l>\n<l>kṛṣisaṃpattimūlāś ca bhūbhujāṃ sarvasaṃpadaḥ // KAvk_64.34 //</l>\n</lg>\n\n<lg>\n<l>tasmād vidyābalān nāgaḥ sa hartuṃ yadi śakyate /</l>\n<l>tadā yānti svayaṃ tasya prajās tvām eva saṃśrayam // KAvk_64.35 //</l>\n</lg>\n\n<lg>\n<l>dīptamantrabalaṃ kaṃ cit tasmād anviṣya sādhakam /</l>\n<l>nāgarājasya haraṇe kriyatāṃ tūrṇam udyamaḥ // KAvk_64.36 //</l>\n</lg>\n\n<lg>\n<l>ity amātyavacaḥ śrutvā tathety āha mahīpatiḥ /</l>\n<l>svaguṇādhānavikalāḥ paradoṣodyatāḥ khalāḥ // KAvk_64.37 //</l>\n</lg>\n\n<lg>\n<l>tataḥ prabhūtakanakapradānapaṇaghoṣaṇām /</l>\n<l>kṛtvā te mantriṇaḥ prāpur nāgabandhanamantriṇam // KAvk_64.38 //</l>\n</lg>\n\n<lg>\n<l>sa tair vidyādharo nāma suvarṇārpaṇasaṃvidā /</l>\n<l>prārthitaś citram ānetuṃ prayayau hastināpuram // KAvk_64.39 //</l>\n</lg>\n\n<lg>\n<l>tatra kānanaparyante snigdhaśyāmalapādape /</l>\n<l>bhavanaṃ bhogināṃ bhartuḥ sa dadarśa nabhaḥprabham // KAvk_64.40 //</l>\n</lg>\n\n<lg>\n<l>valadbakulamālāyā vilasattilakaśriyaḥ /</l>\n<l>vanalakṣmyā ivāsannamaṇḍanaṃ maṇidarpaṇam // KAvk_64.41 //</l>\n</lg>\n\n<lg>\n<l>tad vilokyāmalajalaṃ spṛhāmalinamānasaḥ /</l>\n<l>mantrānudhyānasaṃnaddhaḥ siddhyai digbandham ādadhe // KAvk_64.42 //</l>\n</lg>\n\n<lg>\n<l>digbandhe vihite tena vratenātyugratejasā /</l>\n<l>śirovyathā nāgapater abhūt taptaphaṇāmaṇeḥ // KAvk_64.43 //</l>\n</lg>\n\n<lg>\n<l>athādṛśyaḥ samutthāya taṃ dṛṣṭvā mantrasādhakam /</l>\n<l>kampamānaḥ phaṇipatir bandhatrāsād acintayat // KAvk_64.44 //</l>\n</lg>\n\n<lg>\n<l>babhrubhrūśmaśruśabalas taḍitkapilalocanaḥ /</l>\n<l>akālakālasaṃkāśaḥ kulaṃ hantuṃ mamāgataḥ // KAvk_64.45 //</l>\n</lg>\n\n<lg>\n<l>vane saṃprati digbandhaḥ kṛto 'nena durātmanā /</l>\n<l>badhnāty eṣa na yāvan māṃ tāvad yuktikramaḥ kṣamaḥ // KAvk_64.46 //</l>\n</lg>\n\n<lg>\n<l>tīropānte vasaty asmin maharṣir valkalāyanaḥ /</l>\n<l>jāne so 'pi na me sādhu paritrāṇe pragalbhate // KAvk_64.47 //</l>\n</lg>\n\n<lg>\n<l>tasyāśramapade yo 'sau paricaryāparaḥ sadā /</l>\n<l>lubdhakaḥ padmako nāma sa me saṃrakṣaṇakṣamaḥ // KAvk_64.48 //</l>\n</lg>\n\n<lg>\n<l>iti niścitya manasā sa gatvā lubdhakāntikam /</l>\n<l>svavṛttāntaṃ nivedyāsmai bandharakṣām ayācata // KAvk_64.49 //</l>\n</lg>\n\n<lg>\n<l>sādhakasya vadhāyaiva nāgarājena so 'rthitaḥ /</l>\n<l>dhanvī taṃ deśam abhyetya mantradhīraṃ vyalokayat // KAvk_64.50 //</l>\n</lg>\n\n<lg>\n<l>asminn avasare mantrasādhako 'pi hutānalaḥ /</l>\n<l>ākṛṣṭiṃ nāgarājasya vidadhe bandhanotsukaḥ // KAvk_64.51 //</l>\n</lg>\n\n<p>mantrākṛṣṭe phaṇipatau kṣaṇaṃ tadbhavanodakam /\nsaviṣādaṃ rurodeva prodyadbudbudagadgadam // KAvk_64.52 // saṃtrāsavihvalabhujaṅgavadhūviṣādaniśvāsavegavihitojjvalaphenamālam /\n<l>rakṣārthanām iva cakāra taraṅgahastasaktāñjali prabalakampavilolam ambhaḥ // KAvk_64.53 //</l></p>\n\n<lg>\n<l>ātte vidyābalāt tena nāge garudatejasā /</l>\n<l>saṃkocakuṭilābhoge kṣipte ca jalabhājane // KAvk_64.54 //</l>\n</lg>\n\n<lg>\n<l>taṃ hemalubdhaṃ bāṇena trāsasaṃdigdhalocanam /</l>\n<l>vivyādha dhanur ākṛṣya viṣadigdhena lubdhakaḥ // KAvk_64.55 //</l>\n</lg>\n\n<lg>\n<l>magnabāṇaṃ tam abhyetya bhūyastyaktabhujaṅgamaṃ /</l>\n<l>karālakaravālena viśiraskaṃ cakāra saḥ // KAvk_64.56 //</l>\n</lg>\n\n<lg>\n<l>sā vidyābandhakī tasya lobhād anyopayoginī /</l>\n<l>abhūt siddhāpi mugdhasya svavināśāya kevalam // KAvk_64.57 //</l>\n</lg>\n\n<lg>\n<l>yuktāḥ paropatāpāya vidyāvibhavaśaktayaḥ /</l>\n<l>sahasaiva vimūḍhānāṃ vinaśyanti sahāsubhiḥ // KAvk_64.58 //</l>\n</lg>\n\n<lg>\n<l>tataḥ praharṣasaṃpūrṇaḥ kṛtajñaḥ phaṇināyakaḥ /</l>\n<l>taṃ nināya svabhavanaṃ lubdhakaṃ snehalubdhadhīḥ // KAvk_64.59 //</l>\n</lg>\n\n<lg>\n<l>tatra ratnalatodyānavimānamaṇiveśmasu /</l>\n<l>abhyarcyamānaś citreṇa kaṃ cit kālam uvāsa saḥ // KAvk_64.60 //</l>\n</lg>\n\n<lg>\n<l>kadā cid atha nāgena pūjyamānaṃ savismayaḥ /</l>\n<l>vidyuddāmopamaṃ pāśam amoghākhyaṃ dadarśa saḥ // KAvk_64.61 //</l>\n</lg>\n\n<lg>\n<l>taṃ dṛṣṭvā tatprabhāvaṃ ca śrutvā nāganiveditam /</l>\n<l>yatnāt tadarthanāṃ cakre lubdhako lubdhamānasaḥ // KAvk_64.62 //</l>\n</lg>\n\n<lg>\n<l>ajayyaṃ samarodyoge surāṇām api bandhanaṃ /</l>\n<l>taṃ jīvitādhikaṃ tasmai dadau prītyā phaṇīśvaraḥ // KAvk_64.63 //</l>\n</lg>\n\n<lg>\n<l>tatas taṃ pāśam ādāya citram āmantrya lubdhakaḥ /</l>\n<l>uttīrya nāgabhavanāl labdhārthaḥ svapadaṃ yayau // KAvk_64.64 //</l>\n</lg>\n\n<lg>\n<l>nāgaprabhāvasaṃprāptāṃ ciraṃ bhuktvā sa saṃpadam /</l>\n<l>putrāyotpalakākhyāya pāśaṃ dattvā vyapadyata // KAvk_64.65 //</l>\n</lg>\n\n<lg>\n<l>pālayan pitur ācāraṃ so 'pi lubdhakumārakaḥ /</l>\n<l>munes tasya kulasthityā paricaryāparo 'bhavat // KAvk_64.66 //</l>\n</lg>\n\n<p>tataḥ kadā cit sa muner viśrāntasya sthitaḥ puraḥ /\nśuśrāva kākalīgītaṃ kīrṇaṃ karṇarasāyanam // KAvk_64.67 // gītaśravaṇaniṣpandanilīnahariṇaṃ vanam /\ncitranyastam ivālokya so 'pṛcchad vismito munim // KAvk_64.68 // kamalābandhasaṃruddhamadhupadhvanisodaraḥ /\n<l>kuto 'yaṃ kokilālāpalalitaḥ śrūyate svanaḥ // KAvk_64.69 //</l></p>\n\n<lg>\n<l>iti lubdhakaputreṇa pṛṣṭas taṃ munir abravīt /</l>\n<l>gāyanti madhurālāpam etaṃ kinnarakanyakāḥ // KAvk_64.70 //</l>\n</lg>\n\n<lg>\n<l>drumasya kinnarapateḥ kanyā kanyāśatair vṛtā /</l>\n<l>pañcabhir nāgabhavane krīḍaty eṣā manoharā // KAvk_64.71 //</l>\n</lg>\n\n<lg>\n<l>śrutvaitat kautukākrāntaḥ sa punar munim abhyadhāt /</l>\n<l>api śaknoti puruṣaḥ prāptuṃ kinnarakanyakām // KAvk_64.72 //</l>\n</lg>\n\n<lg>\n<l>tam uvāca munir yasya bhavet pāśaḥ karāgragaḥ /</l>\n<l>amoghākhyaḥ sa śaknoti hartuṃ kinnarakāminīm // KAvk_64.73 //</l>\n</lg>\n\n<lg>\n<l>etad ākarṇya sotsāhas taṃ praṇamyātha lubdhakaḥ /</l>\n<l>prayayau pāśam ādāya bhogīndrabhavanāntikam // KAvk_64.74 //</l>\n</lg>\n\n<lg>\n<l>tatra kelivilāsāṅkaṃ so 'paśyat kinnarīgaṇam /</l>\n<l>bibhrāṇam anilālolahemavallīvanaśriyam // KAvk_64.75 //</l>\n</lg>\n\n<lg>\n<l>madbye snānotthitāṃ tāsāṃ sa dadarśa manoharām /</l>\n<l>smarasyeva trinetrāgninirvāṇajaladevatām // KAvk_64.76 //</l>\n</lg>\n\n<p>anaṅgavibhramārambhanirbharormiṇi yauvane /\nmajjataḥ śaiśavasyeva kurvāṇām avalambanam // KAvk_64.77 // mekhalābaddhasaṃnaddhadivyāmbaramanoramām /\n<l>jalakelikalāsaktasphāraphenāvalīm iva // KAvk_64.78 //</l></p>\n\n<lg>\n<l>lāvaṇyaprasṛteneva pravāhena mahīyasā /</l>\n<l>harantīṃ tārahāreṇa śaśiśubhraniśāśriyam // KAvk_64.79 //</l>\n</lg>\n\n<lg>\n<l>kalayantīṃ jalollīḍhāṃ līlāpattralatāṃ punaḥ /</l>\n<l>karṇābharaṇaratnāṃśukalāpena kapolayoḥ // KAvk_64.80 //</l>\n</lg>\n\n<lg>\n<l>kastūrīlekhayā sakhyā likhyamānalalāṭikām /</l>\n<l>kalaṅkakalanāklaibyaṃ śamayantīṃ himatviṣaḥ // KAvk_64.81 //</l>\n</lg>\n\n<lg>\n<l>tāṃ dṛṣṭvā vismayāveśapāśenākṛṣṭamānasaḥ /</l>\n<l>cakre pāśam amoghākhyaṃ sajjaṃ sapadi lubdhakaḥ // KAvk_64.82 //</l>\n</lg>\n\n<lg>\n<l>tataḥ saṃtrāsataralāḥ sahasā hariṇekṣaṇāḥ /</l>\n<l>kinnaryo divam utpetuḥ pāśahastaṃ vilokya taṃ // KAvk_64.83 //</l>\n</lg>\n\n<lg>\n<l>laghuhastatayā kṣiptvā pāśaṃ cakitalocanām /</l>\n<l>manoharāṃ sa jagrāha hariṇīm iva lubdhakaḥ // KAvk_64.84 //</l>\n</lg>\n\n<lg>\n<l>sā pāśavivaśā tena kṛṣṭā kaṣṭadaśāṃ śritā /</l>\n<l>kim etad iti nājñāsīt kṣaṇamūrcchānimīlitā // KAvk_64.85 //</l>\n</lg>\n\n<lg>\n<l>yūthabhraṣṭeva hariṇī svajanālokanāśayā /</l>\n<l>nirīkṣamāṇā kakubhaḥ sā saṃbhrāntā tam abhyadhāt // KAvk_64.86 //</l>\n</lg>\n\n<lg>\n<l>muñca muñca dṛḍhākṣiptāṃ mā sprākṣīḥ parirakṣa mām /</l>\n<l>krūrā api bhavanty eva śokārtiṣu kṛpālavaḥ // KAvk_64.87 //</l>\n</lg>\n\n<lg>\n<l>lobhād anuttamapadaprayuktā divyakanyakā /</l>\n<l>sadyaḥ pradīptā vidyeva nirdahaty eva sādhakam // KAvk_64.88 //</l>\n</lg>\n\n<lg>\n<l>māṃ vicārya dhiyā dhīmann ucitāya prayacchataḥ /</l>\n<l>bhaviṣyati tavāvaśyam mahān dharmadhanāgamaḥ // KAvk_64.89 //</l>\n</lg>\n\n<lg>\n<l>pīḍāṃ pāśakṛtām etāṃ na sahe muñca bandhanam /</l>\n<l>svayaṃ vrajāmy ahaṃ tatra yatra te 'bhimatā gatiḥ // KAvk_64.90 //</l>\n</lg>\n\n<lg>\n<l>divam utplutya gacchāmi na tv ahaṃ muktabandhanā /</l>\n<l>yadvaśān me gatir vyomni cūḍāratnaṃ gṛhāṇa tat // KAvk_64.91 //</l>\n</lg>\n\n<lg>\n<l>ity uktaḥ sa tayā sāsraṃ prayātaḥ karuṇārdratām /</l>\n<l>cūḍāmaṇiṃ samādāya pāśaṃ muktvā jagāda tām // KAvk_64.92 //</l>\n</lg>\n\n<lg>\n<l>samāśvasihi kalyāṇi na śokaṃ kartum arhasi /</l>\n<l>na nāmānucitāya tvāṃ prayacchāmi nijecchayā // KAvk_64.93 //</l>\n</lg>\n\n<lg>\n<l>asti rājasutaḥ śrīmān guṇaratnamahodadhiḥ /</l>\n<l>pūritāḥ kakubhaḥ sarvā yena kīrtyamṛtormibhiḥ // KAvk_64.94 //</l>\n</lg>\n\n<lg>\n<l>sa vidyāvadanādarśaḥ kalākelivibhūṣaṇaḥ /</l>\n<l>suvṛttaḥ sudhano nāma nijavaṃśaviśeṣakaḥ // KAvk_64.95 //</l>\n</lg>\n\n<p>sa te samucitaḥ subhru vibhramābharaṇaṃ bhuvaḥ /\ntyāgopabhogasubhagaḥ sukhotsava iva śriyaḥ // KAvk_64.96 // surakinnaragandharvavidyādharavilāsinām /\n<l>yaḥ kharvīkurute garvam urvarāśarvaripatiḥ // KAvk_64.97 //</l></p>\n\n<lg>\n<l>iti tena kṛtāśvāsā bandhuvargaviyoginī /</l>\n<l>kurarīvātikaruṇaṃ vilalāpa manoharā // KAvk_64.98 //</l>\n</lg>\n\n<lg>\n<l>atrāntare vindhyataṭīṃ mṛgayākelikautukī /</l>\n<l>prasthitaḥ sudhano dhanvī śanais taṃ deśam āyayau // KAvk_64.99 //</l>\n</lg>\n\n<lg>\n<l>rathanemisvanais tasya pranṛttaśikhimaṇḍalī /</l>\n<l>vanalakṣmyāḥ kṣaṇaṃ lebhe lolanīladukūlatām // KAvk_64.100 //</l>\n</lg>\n\n<lg>\n<l>sa kapolapraṇayibhir babhau svedodabindubhiḥ /</l>\n<l>saṃkrāntaiḥ kuṇḍalaprānte kāntamuktāphalair iva // KAvk_64.101 //</l>\n</lg>\n\n<lg>\n<l>syandanāśvakhuroddhūtaṃ dantadīdhitibhiḥ puraḥ /</l>\n<l>harann iva rajaḥpuñjaṃ vyājahāra sa sārathim // KAvk_64.102 //</l>\n</lg>\n\n<lg>\n<l>aho manoratheneva rathenānilaraṃhasā /</l>\n<l>dūrojjhitā svasainyena kiyatī laṅghitā kṣitiḥ // KAvk_64.103 //</l>\n</lg>\n\n<lg>\n<l>etā bālānilollāsalolapippalapallavāḥ /</l>\n<l>haranti haritacchāyāṃ hariṇābharaṇā bhuvaḥ // KAvk_64.104 //</l>\n</lg>\n\n<lg>\n<l>etā bālapravāloṣṭhyaḥ stabakastanabandhurāḥ /</l>\n<l>sotkaṇṭhā iva jṛmbhante mañjaryaḥ śvasanākulāḥ // KAvk_64.105 //</l>\n</lg>\n\n<lg>\n<l>imā marakataśyāmaśaṣpasaṃcayakañcukāḥ /</l>\n<l>rājante kausumarajorañjitā vanarājayaḥ // KAvk_64.106 //</l>\n</lg>\n\n<lg>\n<l>etā vivalitagrīvā hariṇyas trāsavidrutāḥ /</l>\n<l>nīlotpalavanānīva sṛjanti taralekṣitaiḥ // KAvk_64.107 //</l>\n</lg>\n\n<lg>\n<l>ete niśākarakarāṅkurakāntadantāḥ pallīpatipraṇayiṇīstanatulyakumbhāḥ /</l>\n<l>paśyanti dantiśiśavaḥ parito rathaṃ me nemisvanāpaḥrtacāpalalīnakarṇāḥ // KAvk_64.108 //</l>\n</lg>\n\n<lg>\n<l>ete nirmalanarmadāparisaravyājṛmbhivallīvalat-</l>\n<l>puṣpoddāmamadhūtsavapraṇayinaḥ kṣībā ivāghūrṇitāḥ /</l>\n<l>saṃnaddhāḥ śabarīnitambavilasanmāyūrapattrāvalī-</l>\n<l>līlāndolananarmavibhramakalābandheṣu vindhyānilāḥ // KAvk_64.109 //</l>\n</lg>\n\n<lg>\n<l>iti bruvāṇaḥ kalayan vanalakṣmīṃ nṛpātmajaḥ /</l>\n<l>śuśrāva nirjane kīrṇaṃ kinnaryāḥ karuṇaṃ svanam // KAvk_64.110 //</l>\n</lg>\n\n<lg>\n<l>śrutvaiva kautukākṛṣṭas tatsamīpaṃ kṛpānidhiḥ /</l>\n<l>so 'bhyetya sadguṇādarśas tāṃ dadarśa mṛgīdṛśam // KAvk_64.111 //</l>\n</lg>\n\n<lg>\n<l>yācamānām paritrāṇaṃ lubdhakaṃ sāśrulocanām /</l>\n<l>vanecarabhayodvignām iva kānanadevatāṃ // KAvk_64.112 //</l>\n</lg>\n\n<lg>\n<l>anveṣṭuṃ lubdhakākṛṣṭaṃ svam aṅkaṃrgam āgatām /</l>\n<l>khinnām iva vanabhrāntyā lakṣmīṃ hariṇalakṣmaṇaḥ // KAvk_64.113 //</l>\n</lg>\n\n<lg>\n<l>tāṃ vilokya sa sāścaryarūpātiśayavismitaḥ /</l>\n<l>abhilāṣapaṭe kṣipraṃ citranyasta ivābhavat // KAvk_64.114 //</l>\n</lg>\n\n<lg>\n<l>so 'cintayad aho ramyanirmāṇābhyāsakāriṇaḥ /</l>\n<l>asmin mukhasamullekhe rekhāpariṇatir vidheḥ // KAvk_64.115 //</l>\n</lg>\n\n<lg>\n<l>durlabhā bhogibhavane martyaloke kathaiva kā /</l>\n<l>manye lāvaṇyamudreyaṃ svarge 'py abhinavoditā // KAvk_64.116 //</l>\n</lg>\n\n<lg>\n<l>tāruṇyena nipītaśaiśavatayā sānaṅgaśṛṅgāriṇī</l>\n<l>tanvaṅgyā sakalāṅgasaṃgamasakhī bhaṅgir navāṅgīkṛtā /</l>\n<l>niḥsaṃrambhaparākramaḥ pṛthutarārambhābhiyogaṃ vinā</l>\n<l>sāṃrājye jagatāṃ yayā vijayate devo vilāsāyudhaḥ // KAvk_64.117 //</l>\n</lg>\n\n<lg>\n<l>iti vismayagarbheṇa sābhilāṣeṇa cakṣuṣa /</l>\n<l>tāṃ pibantam ivābhyetya praṇamya prāha lubdhakaḥ // KAvk_64.118 //</l>\n</lg>\n\n<lg>\n<l>kulakalpadrumasyeyaṃ drumasya dayitā sutā /</l>\n<l>deva kinnararājasya pāśenāpaḥrtā mayā // KAvk_64.119 //</l>\n</lg>\n\n<lg>\n<l>ānītā tvatkṛte divyakanyaiṣā pratigṛhyatām /</l>\n<l>tvam evāsyā guṇodāra bhartā bhuva ivocitaḥ // KAvk_64.120 //</l>\n</lg>\n\n<lg>\n<l>asyāś cūḍāmaṇir ayaṃ mayā svecchāgatipradaḥ /</l>\n<l>gṛhītas tadvirahitā neyaṃ yāti vihāyasā // KAvk_64.121 //</l>\n</lg>\n\n<lg>\n<l>rakṣyo maṇir ayaṃ nāsti datte 'smin saṃgamo 'nayā /</l>\n<l>ity uktvāsmai dadau kanyāratnaṃ ratnaṃ ca lubdhakaḥ // KAvk_64.122 //</l>\n</lg>\n\n<lg>\n<l>gṛhītā rājaputreṇa sā mahīṃrgalakṣmaṇā /</l>\n<l>sudhāsikteva tatyāja svadeśavirahānalam // KAvk_64.123 //</l>\n</lg>\n\n<lg>\n<l>utkaṇṭhālokanālolāṃ tāṃ bālahariṇīm iva /</l>\n<l>babandha lubdhakatyaktāṃ rāgavāgurayā smaraḥ // KAvk_64.124 //</l>\n</lg>\n\n<lg>\n<l>kinnarīṃ ratham āropya ratnair āpūrya lubdhakam /</l>\n<l>harṣapūrṇaḥ svanagaraṃ pratasthe pārthivātmajaḥ // KAvk_64.125 //</l>\n</lg>\n\n<lg>\n<l>sa hastināpuraṃ prāpya nivedya svakathāṃ pituḥ /</l>\n<l>harṣād vismayinā tena vivāhe vihitotsavaḥ // KAvk_64.126 //</l>\n</lg>\n\n<lg>\n<l>sukṛtair bhogyatāṃ yātāṃ mūrtām iva śaśiśriyam /</l>\n<l>antaḥpurapraṇayiṇīṃ cakre kinnarakanyakām // KAvk_64.127 //</l>\n</lg>\n\n<lg>\n<l>dadhatā madhupeneva tenādharamadhuspṛhām /</l>\n<l>spṛṣṭā natamukhāmbhojā cakampe nalinīva sā // KAvk_64.128 //</l>\n</lg>\n\n<lg>\n<l>maune 'pi kathitotkaṇṭhāṃ muhuḥ kampe 'pi niścalām /</l>\n<l>vailakṣye 'pi sphuṭallakṣmīṃ tasyāḥ prītiṃ tatāna saḥ // KAvk_64.129 //</l>\n</lg>\n\n<lg>\n<l>sa śanair adharāsvāde dattvā dantavibhīṣikām /</l>\n<l>vinidrābjadṛśas tasyā maunamudrāṃ avārayat // KAvk_64.130 //</l>\n</lg>\n\n<lg>\n<l>nīvīmokṣe niṣedhe ca dampatyoḥ paṇipadmayoḥ /</l>\n<l>vivāda iva sotkampaṃ kaṅkaṇasvanayor abhūt // KAvk_64.131 //</l>\n</lg>\n\n<lg>\n<l>sa rāgapallavas tasya vilāsasmitapuṣpitaḥ /</l>\n<l>kāntākucaphalāṅko 'bhūd bhogyaḥ saṃbhogapādapaḥ // KAvk_64.132 //</l>\n</lg>\n\n<lg>\n<l>atrāntare dākṣiṇātyau viprau kapilapuṣkarau /</l>\n<l>ājagmatur vṛttikāmau dhanasya nṛpateḥ sabhām // KAvk_64.133 //</l>\n</lg>\n\n<lg>\n<l>tau vidyātiśayaślāghyau paurohityam avāpatuḥ /</l>\n<l>kapilaḥ kṣitipālasya rājaputrasya cāparaḥ // KAvk_64.134 //</l>\n</lg>\n\n<lg>\n<l>tayoḥ spardhānubandhena sadā vivadamānayoḥ /</l>\n<l>ekadravyābhilāṣeṇa vidveṣaḥ samajāyata // KAvk_64.135 //</l>\n</lg>\n\n<lg>\n<l>dveṣadoṣeṇa mātaṅgayogyanirghātayos tayoḥ /</l>\n<l>vidadhe madalekheva vidyā malinatām mukhe // KAvk_64.136 //</l>\n</lg>\n\n<lg>\n<l>yeṣāṃ vastuvivekinī guṇasakhī lokaprakāśonmukhī</l>\n<l>vidyādīpaśikhā karoti viṣamaṃ dveṣāndhakāraṃ puraḥ /</l>\n<l>te mohopahatā vicārarahitāḥ saujanyajanyāhitā</l>\n<l>dagdhāś candanacandrakāntakamalasyandodgatenāgninā // KAvk_64.137 //</l>\n</lg>\n\n<lg>\n<l>śrutismṛtivivādeṣu puṣkareṇa pade pade /</l>\n<l>nigṛhyamāṇaḥ kapilaḥ kopatāpād acintayat // KAvk_64.138 //</l>\n</lg>\n\n<lg>\n<l>mandābhyāsaṃ dṛḍhābhyāsas tīkṣṇas tīvramadoddhataḥ /</l>\n<l>sadā saṃsadi mām eva nayaty eṣa vilakṣatām // KAvk_64.139 //</l>\n</lg>\n\n<lg>\n<l>prajñā vañcakavṛttāya śrutaṃ darpajvarāya ca /</l>\n<l>dhanaṃ dharmaniṣedhāya bhavaty adhamacetasām // KAvk_64.140 //</l>\n</lg>\n\n<lg>\n<l>dṛptaḥ paribhavaty eṣa rājaputrāśrayeṇa mām /</l>\n<l>tasmād āśrayam evāsya śrīmūlam praharāmy aham // KAvk_64.141 //</l>\n</lg>\n\n<lg>\n<l>nidhane rājaputrasya yuktyupāyena kena cit /</l>\n<l>yuktaḥ kartuṃ prayatno me mānamlāniṃ kathaṃ sahe // KAvk_64.142 //</l>\n</lg>\n\n<lg>\n<l>ity ugrapāpasaṃkalpas tasya dveṣāt samudyayau /</l>\n<l>nāsti tat pātakaṃ loke yan na kurvanti matsarāḥ // KAvk_64.143 //</l>\n</lg>\n\n<lg>\n<l>kathaṃ paśyati sadvartma sa sadā vyathitāśayaḥ /</l>\n<l>dattaṃ nayanayor yena tīvrāmarṣaviṣāñjanam // KAvk_64.144 //</l>\n</lg>\n\n<lg>\n<l>rāgaḥ pāpaṃ paramam adhikaṃ darpapāpaṃ tato 'pi</l>\n<l>krodhāt pāpaṃ jagati na paraṃ duḥsahaṃ lobhapāpam /</l>\n<l>yāvān eṣa vyasanini jane gaṇyate pāpavargaḥ</l>\n<l>pāpāṃśasya spṛśati na tulāṃ so 'pi vidveṣasūteḥ // KAvk_64.145 //</l>\n</lg>\n\n<lg>\n<l>tataḥ kadā cin meghākhyaṃ krūraṃ karvaṭavāsinam /</l>\n<l>visṛṣṭasainyahantāraṃ sāmantam apakāriṇam // KAvk_64.146 //</l>\n</lg>\n\n<lg>\n<l>śrutvā narapatiḥ kopāc caturthopāyaniścaye /</l>\n<l>amātyānāṃ anumate kumāram idam abravīt // KAvk_64.147 //</l>\n</lg>\n\n<lg>\n<l>kumāra gamyatāṃ tūrṇam ucchettuṃ tarasā ripum /</l>\n<l>kramopapannaṃ sāṃrājyaṃ niḥśalyam idam astu te // KAvk_64.148 //</l>\n</lg>\n\n<lg>\n<l>ayaṃ te samarārambhe prabhāvābharaṇo bhujaḥ /</l>\n<l>ālānastambhatāṃ yātu jagadvijayadantinaḥ // KAvk_64.149 //</l>\n</lg>\n\n<lg>\n<l>meghe bhūbhṛtkulākrāntisaṃrambhābhyadhikodaye /</l>\n<l>hate tava pratāpasya nirvighnāvaraṇā diśaḥ // KAvk_64.150 //</l>\n</lg>\n\n<lg>\n<l>durbalaiḥ kiṃ hatair anyaiḥ sāmantair antavāsibhiḥ /</l>\n<l>dṛptaḥ sa eva hantavyas tadvadhe sarvasiddhayaḥ // KAvk_64.151 //</l>\n</lg>\n\n<lg>\n<l>kiṃ kautukaṃ yadi hariḥ karicakravālaṃ</l>\n<l>āhanti daivavihitam nijam eva bhojyam /</l>\n<l>pañcānanaṃ yadi bhinatti nakhāṭṭahāsaṃ</l>\n<l>tat tasya pauruṣakathāpatham eti śauryam // KAvk_64.152 //</l>\n</lg>\n\n<lg>\n<l>iti pitrā samādiṣṭaḥ samīhitaraṇotsavaḥ /</l>\n<l>kinnarīvirahālolaḥ so 'bhūd dolākulaḥ kṣaṇam // KAvk_64.153 //</l>\n</lg>\n\n<lg>\n<l>acirāgamanākhyānair yatnair āśvāsya vallabhām /</l>\n<l>jananīṃ svairam abhyetya praṇipatya jagāda saḥ // KAvk_64.154 //</l>\n</lg>\n\n<lg>\n<l>duhitā śakrakalpasya kinnarendrasya māninī /</l>\n<l>pālyā virahaśokārtā madvātsalyadhiyā tvayā // KAvk_64.155 //</l>\n</lg>\n\n<lg>\n<l>asyāś cūḍāmaṇir ayaṃ rakṣyaḥ svecchāgatipradaḥ /</l>\n<l>dātavyaḥ sarvathā mātar nānyatra prāṇasaṃśayāt // KAvk_64.156 //</l>\n</lg>\n\n<lg>\n<l>ity uktvā jananīhaste kāntaṃ kāntāśikhāmaṇim /</l>\n<l>nikṣipya sa yayau tūrṇaṃ sainyācchāditadiṅmukhaḥ // KAvk_64.157 //</l>\n</lg>\n\n<lg>\n<l>tasya vājivrajoddhūtarajaḥpuñjaghanodayaḥ /</l>\n<l>prayayau rājahaṃsānāṃ saṃtrāsāyāsahetutām // KAvk_64.158 //</l>\n</lg>\n\n<lg>\n<l>dūraṃ prayāte dayite viraheṇa manoharā /</l>\n<l>babhūva bālanalinīpalāśaśayanāśrayā // KAvk_64.159 //</l>\n</lg>\n\n<lg>\n<l>sotkaṇṭhāyā divasagaṇanārambhanityābhiyoge</l>\n<l>saṃkhyālekhāsaraṇim avanau kampalolaṃ likhantyāḥ /</l>\n<l>tasyāḥ pāṇau nipatitaraṇatkaṅkaṇe tānavena</l>\n<l>kṣipraṃ muktāvalayakalanām aśrudhārā cakāra // KAvk_64.160 //</l>\n</lg>\n\n<lg>\n<l>dveṣaḥ puṣpaśare sukhe vimukhatā dehe 'pi niḥsnehatā</l>\n<l>patyau dhyānaparāyaṇatvam aniśaṃ tannāmamantro japaḥ /</l>\n<l>śayyā bhūmitalaṃ tathāpi sutanos tāpakṣatir nābhavan</l>\n<l>nūnaṃ niścalalīnarāgamanasāṃ muktir na tīvravrataiḥ // KAvk_64.161 //</l>\n</lg>\n\n<lg>\n<l>līnā sphaṭikaparyaṅke haricandanapāṇḍurā /</l>\n<l>candralekheva sā tanvī jyotsnāmadhyagatā babhau // KAvk_64.162 //</l>\n</lg>\n\n<lg>\n<l>kadā cid atha bhūpālaḥ svapnadarśanaśaṅkitaḥ /</l>\n<l>purohitaṃ samāhūya papraccha kapilaṃ rahaḥ // KAvk_64.163 //</l>\n</lg>\n\n<lg>\n<l>dṛṣṭaṃ adya mayā svapne niruddhaṃ śatrubhiḥ puram /</l>\n<l>pāṭitodarakṛṣṭaiś ca mamāntraiḥ pariveṣṭitam // KAvk_64.164 //</l>\n</lg>\n\n<lg>\n<l>svapnasyāsya vipākārhaṃ phalaṃ brūhi mahāmate /</l>\n<l>vicintaya śubhodarkām ucitāṃ ca pratikriyām // KAvk_64.165 //</l>\n</lg>\n\n<lg>\n<l>iti pṛṣṭaḥ kṣitīśena kṣaṇam antaḥ purohitaḥ /</l>\n<l>bhaktidambhadhṛtadhyānaḥ samīhitam acintayat // KAvk_64.166 //</l>\n</lg>\n\n<lg>\n<l>upāyo 'yaṃ mayā diṣṭyā prāptaḥ suciracintitaḥ /</l>\n<l>puṣkarasyāśrayocchittyai rājaputravināśane // KAvk_64.167 //</l>\n</lg>\n\n<lg>\n<l>priyā manoharā jyeṣṭhaṃ jīvitaṃ tasya kinnarī /</l>\n<l>abhāve niyataṃ tasyā na sa jīvati duḥkhitaḥ // KAvk_64.168 //</l>\n</lg>\n\n<lg>\n<l>iti saṃcintya śanakair mithyākhedaviṣādavān /</l>\n<l>abhyadhād vasudhādhīśam ahitaiṣī purohitaḥ // KAvk_64.169 //</l>\n</lg>\n\n<lg>\n<l>duḥsvapno 'yaṃ tvayā deva hṛdayākampanaḥ param /</l>\n<l>dṛṣṭaḥ spaṣṭaṃ phalaṃ tasya duḥsahaṃ katham ucyate // KAvk_64.170 //</l>\n</lg>\n\n<lg>\n<l>prabhubhaktivratasthānāṃ doṣeṣv avihitātmanām /</l>\n<l>na karṇakaṭukaṃ vaktuṃ niṣedho 'sti hitaiṣiṇām // KAvk_64.171 //</l>\n</lg>\n\n<lg>\n<l>rājyāt bhraṃśaḥ śarīrād vā svapnasyāsya phalaṃ sphuṭam /</l>\n<l>śaṅkāvirahitaiḥ kāryaḥ pratīkāro 'tra bhūtaye // KAvk_64.172 //</l>\n</lg>\n\n<lg>\n<l>puṣkariṇyāṃ kratukṣetre pūrṇāyāṃ paśuśoṇitaiḥ /</l>\n<l>snātas tvaṃ mārjito viprair bhūriratnasuvarṇadaḥ // KAvk_64.173 //</l>\n</lg>\n\n<lg>\n<l>kinnarīmedasā vahniṃ hutvā kuśalam āpsyasi /</l>\n<l>antaḥpure snuṣā te 'sti kinnarī na tu durlabhā // KAvk_64.174 //</l>\n</lg>\n\n<lg>\n<l>iti tasya vacaḥ śrutvā krūraṃ pātakakūṇitaḥ /</l>\n<l>nṛśaṃsavṛttasaṃtrastas tam abhāṣata bhūpatiḥ // KAvk_64.175 //</l>\n</lg>\n\n<lg>\n<l>nijajīvitarakṣāyai kathaṃ strīvadham utsahe /</l>\n<l>kinnarīvirahe 'vaśyaṃ na ca jīvati me sutaḥ // KAvk_64.176 //</l>\n</lg>\n\n<lg>\n<l>iti bhūmibhujā tasya pratyākhyāte samīhite /</l>\n<l>taṃ pāpābhiniveśena punaḥ prāha purohitaḥ // KAvk_64.177 //</l>\n</lg>\n\n<lg>\n<l>aho rājan na jānīṣe dhīmān api janasthitim /</l>\n<l>trivargasādhanaṃ tyājyam na rājyaṃ na ca jīvitaṃ // KAvk_64.178 //</l>\n</lg>\n\n<lg>\n<l>arthā iva svajanamitrakalatraputrā naṣṭāḥ sthitasya puruṣasya punar bhavanti /</l>\n<l>ucchvāsamātravirahe gatajīvitasya tatkālasaṃnihitam apy asad eva sarvam // KAvk_64.179 //</l>\n</lg>\n\n<lg>\n<l>tyajyante jīvitasyārthe nijadeśapriyātmajāḥ /</l>\n<l>jīvitād aparaṃ rājañ jīvaloke 'sti na priyam // KAvk_64.180 //</l>\n</lg>\n\n<lg>\n<l>iti jīvitalobhāya tena nānānidarśanaiḥ śanaiḥ /</l>\n<l>pratāritaḥ pāpaṃ rājā yuktam amanyata // KAvk_64.181 //</l>\n</lg>\n\n<lg>\n<l>tataḥ susambhṛtārambhe pravṛtte yajñakarmaṇi /</l>\n<l>kṛtāyāṃ puṣkariṇyāṃ ca pūrṇāyāṃ paśuśoṇitaiḥ // KAvk_64.182 //</l>\n</lg>\n\n<lg>\n<l>rājñā kathitavṛttāntā nijapatnī svayaṃ rahaḥ /</l>\n<l>putrapravāsaśokārtā pāpatrastā vyacintayat // KAvk_64.183 //</l>\n</lg>\n\n<lg>\n<l>aho mūrkhataro rājā mohāndhena purodhasā /</l>\n<l>snuṣāvadhavidhāne 'smin preritaḥ pṛthupātake // KAvk_64.184 //</l>\n</lg>\n\n<lg>\n<l>yatnair aparihārye 'pi nibaddhe nidhanāvadhau /</l>\n<l>paraprāṇāpahāreṇa mūḍhā vāñchanti jīvitam // KAvk_64.185 //</l>\n</lg>\n\n<lg>\n<l>yadi jīvitalubdhena mugdhā mṛgavadhūr iva /</l>\n<l>snuṣāpi hanyate rājñā tat kiṃ vakṣyāmy ahaṃ sutam // KAvk_64.186 //</l>\n</lg>\n\n<lg>\n<l>mātas tvayeyaṃ vātsalyāt pālyā mama manoharā /</l>\n<l>ity uktvā sudhanaḥ sūnur gato nikṣipya me vadhūm // KAvk_64.187 //</l>\n</lg>\n\n<lg>\n<l>tasmāc cūḍāmaṇim mattaḥ prāpya vyomnā prayātu sā /</l>\n<l>bhaviṣyati tayā patyur jīvantyā saṃgamaḥ punaḥ // KAvk_64.188 //</l>\n</lg>\n\n<lg>\n<l>iti saṃcintya sā gatvā sāśrunetrā snuṣāntikam /</l>\n<l>rājavṛttaṃ nivedyāsyai sotkampā punar abravīt // KAvk_64.189 //</l>\n</lg>\n\n<lg>\n<l>vatse cūḍāmaṇiṃ baddhvā gaccha tūrṇaṃ vihāyasā /</l>\n<l>nṛpaḥ pāpapravṛtto 'yaṃ na sadācāram īkṣate // KAvk_64.190 //</l>\n</lg>\n\n<lg>\n<l>yajñabhūmiṃ tvayā gatvā gantavyaṃ vyomavartmanā /</l>\n<l>anyathā tvām asau vetti gūḍhanyastāṃ mayā kva cit // KAvk_64.191 //</l>\n</lg>\n\n<lg>\n<l>iti bhartṛpravāsārtā vacaḥ śrutvā manoharā /</l>\n<l>tatsaṃgamāya rakṣantī yatnāt priyataraṃ vapuḥ // KAvk_64.192 //</l>\n</lg>\n\n<lg>\n<l>śvaśrvā dattaṃ samādāya baddhvā mūrdhni śikhāmaṇim /</l>\n<l>nṛpāhūtā kratukṣetraṃ gatvā vyoma vyagāhata // KAvk_64.193 //</l>\n</lg>\n\n<p>rājan naitat tava samucitaṃ yat priyasyāpi sūnor\nvadhyā patnī nijapadam iyaṃ svasti tubhyaṃ gatāham /\nrakṣyaś cāsau pratihatadhṛtir madviyoge kumāras\n<l>tatrety uktvā tanutaratadidvibhramaiḥ sā jagāma // KAvk_64.194 // /</l>\ntasyāṃ gatāyāṃ nṛpatir yajñavighnena śaṅkitaḥ\n<l>purohitas tam avadad deva mā saṃśayaṃ kṛthāḥ // KAvk_64.195 //</l></p>\n\n<lg>\n<l>mantrair mayā samākṛṣṭaḥ krūrākhyo brahmarākṣasaḥ /</l>\n<l>nirvighnas te kratuḥ siddhaḥ sā hatā tena kinnarī // KAvk_64.196 //</l>\n</lg>\n\n<lg>\n<l>iti mithyāvacas tasya rājā satyam amanyata /</l>\n<l>nartyante kuṭilair mugdhā yantraputrakalīlayā // KAvk_64.197 //</l>\n</lg>\n\n<lg>\n<l>pitur bhavanam abhyetya kīrṇaharṣā manoharā /</l>\n<l>nyavedayat svavṛttāntaṃ vahantī vallabhaṃ hṛdi // KAvk_64.198 //</l>\n</lg>\n\n<lg>\n<l>sā pituḥ śāsanān martyasaṅgasaurabhaśāntaye /</l>\n<l>hemakumbhaśataiḥ snānaṃ pañcabhiḥ pratyahaṃ vyadhāt // KAvk_64.199 //</l>\n</lg>\n\n<lg>\n<l>martyāmodaḥ pratanutāṃ kṣālitāyāḥ śanair yayau /</l>\n<l>sudhanasnehasaṃyogī na tu rāgo mṛgīdṛśaḥ // KAvk_64.200 //</l>\n</lg>\n\n<lg>\n<l>divyodyānopabhogeṣu na sā nirvṛtim āyayau /</l>\n<l>anyatra baddharāgāṇāṃ ratir nānyatra dehinām // KAvk_64.201 //</l>\n</lg>\n\n<lg>\n<l>sā kāntavirahaklāntā kadā cid vyomagāminī /</l>\n<l>tāṃ nāgabhavanopāntavanāntavasudhāṃ yayau // KAvk_64.202 //</l>\n</lg>\n\n<lg>\n<l>tatrāśramasthalīsaktaṃ maharṣiṃ valkalayanam /</l>\n<l>avadat sā samabhyetya praṇāmavinamanmukhī // KAvk_64.203 //</l>\n</lg>\n\n<lg>\n<l>lubdhakasyopadiśatā bhavatā mama bandhanam /</l>\n<l>tvam eva brūhi bhagavan yadi yuktam idaṃ kṛtam // KAvk_64.204 //</l>\n</lg>\n\n<lg>\n<l>iti tasyā vacaḥ śrutvā kiṃcillajjānatānanaḥ /</l>\n<l>tām uvāca munir mugdhe tavaiṣā bhavitavyatā // KAvk_64.205 //</l>\n</lg>\n\n<lg>\n<l>amoghapāśas tasyāstīty ajñātvā kathitaṃ mayā /</l>\n<l>upalabhya kathāṃ dhūrtas tvāṃ babandha sa lubdhakaḥ // KAvk_64.206 //</l>\n</lg>\n\n<lg>\n<l>duṣṭātmanāṃ na jānīmaḥ kauṭilyaṃ krūracetasām /</l>\n<l>satyapravādamukharāḥ svabhāvasaralā vayam // KAvk_64.207 //</l>\n</lg>\n\n<lg>\n<l>ity uktā muninā tanvī praṇayāt tam abhāṣata /</l>\n<l>bhagavan kṣamyatām etad bālāvacanacāpalam // KAvk_64.208 //</l>\n</lg>\n\n<lg>\n<l>idaṃ tu bhavatām agre yan mayā kiṃ cid ucyate /</l>\n<l>lalanāsulabhaḥ so 'yaṃ sadācāravyatikramaḥ // KAvk_64.209 //</l>\n</lg>\n\n<lg>\n<l>kathātithitvam āyānti cāpale guravo 'pi yat /</l>\n<l>sā viyogāgnitāpasya jvālāyogāsahiṣṇutā // KAvk_64.210 //</l>\n</lg>\n\n<lg>\n<l>duḥkhoddharaṇasaṃnaddhāḥ saṃtaptānāṃ dayālavaḥ /</l>\n<l>kāryāntaraṅgāḥ prāyeṇa bhavanty anuciteṣv api // KAvk_64.211 //</l>\n</lg>\n\n<lg>\n<l>pāśabandhād vimuktāhaṃ lubdhakena pralāpinī /</l>\n<l>nibaddhā rājaputreṇa snehapāśena hāriṇā // KAvk_64.212 //</l>\n</lg>\n\n<lg>\n<l>subhagaḥ sudhanākhyo 'sau madviyogānalākulaḥ /</l>\n<l>amunā yadi mārgeṇa sameṣyati tavāntikam // KAvk_64.213 //</l>\n</lg>\n\n<lg>\n<l>tad idaṃ bhavatā vācyaṃ kāruṇyād vacasā mama /</l>\n<l>sthitā tvadvirahāyāsaniḥsukhāhaṃ gṛhe pituḥ // KAvk_64.214 //</l>\n</lg>\n\n<lg>\n<l>utkaṇṭhām anukampāṃ vā sahajāṃ vā kṛtajñatām /</l>\n<l>dākṣiṇyaṃ vā puraskṛtya tūrṇam āgamyatām itaḥ // KAvk_64.215 //</l>\n</lg>\n\n<lg>\n<l>durgamaḥ kinnarapure mārgaḥ kleśaśatāśrayaḥ /</l>\n<l>abhūmir eva martyānām alpavīryabalaujasām // KAvk_64.216 //</l>\n</lg>\n\n<lg>\n<l>dīptā tapovanānte 'smin sudhā nāma mahauṣadhiḥ /</l>\n<l>dṛśyate haviṣā paktvā pātavyā sā svayaṃ tvayā // KAvk_64.217 //</l>\n</lg>\n\n<lg>\n<l>tatprabhāvāt samuttīrya kleśaṃ sattvasahāyavān /</l>\n<l>kailāsahāsaśubhreṇa pathā matpuram eṣyasi // KAvk_64.218 //</l>\n</lg>\n\n<lg>\n<l>idaṃ ca tasmai dātavyam madabhijñāṅgulīyakam /</l>\n<l>ity uktvā viṣamaṃ vartma kathayitvā krameṇa sā // KAvk_64.219 //</l>\n</lg>\n\n<lg>\n<l>vighnapratikriyopāyān saṃdiśyāścaryayuktibhiḥ /</l>\n<l>āśābandhadhṛtaprāṇā yayau dattvāṅgulīyakam // KAvk_64.220 //</l>\n</lg>\n\n<lg>\n<l>tayā kathitam ākarṇya dūrādhvataraṇādbhutam /</l>\n<l>aṅgulīyakam ādāya tad evācintayan muniḥ // KAvk_64.221 //</l>\n</lg>\n\n<lg>\n<l>atrāntare rājasūnur jitvā meghaṃ mahīpatim /</l>\n<l>āyayau kośam ādāya dayitādarśanotsukaḥ // KAvk_64.222 //</l>\n</lg>\n\n<p>sa viveśa svanagarīṃ sāmantacchattramaṇḍalaiḥ /\nphullaphenasmitasyābdheḥ kurvāṇaḥ saṃnibhaṃ nabhaḥ // KAvk_64.223 // snuṣāvaiśasavṛttāntakathanakleśakampitam /\n<l>athāntaḥpuram abhyetya janakaṃ praṇanāma saḥ // KAvk_64.224 //</l></p>\n\n<lg>\n<l>adhomukhākhilajanaṃ śokaśalyahatotsavam /</l>\n<l>pitur antaḥpuraṃ dṛṣṭvā sa vipriyam aśaṅkata // KAvk_64.225 //</l>\n</lg>\n\n<lg>\n<l>api jīvati sā tanvī virahārtā manoharā /</l>\n<l>iti bruvāṇaṃ na yadā tam ūce kaś cid apriyam // KAvk_64.226 //</l>\n</lg>\n\n<lg>\n<l>tadā jagāda jananī putra jīvati te priyā /</l>\n<l>gatā cūḍāmaṇiṃ prāpya kiṃ tu jīvitasaṃśaye // KAvk_64.227 //</l>\n</lg>\n\n<p>iti śrutvaiva sahasā sa papāta mahītale /\nkīrṇahāralatāṃ kurvan sāśrudhārām iva kṣitim // KAvk_64.228 // tuṣāraśīkarasmeraharicandanavāribhiḥ /\n<l>sa labdhasaṃjñaḥ śanakair vilalāpāśrugadgadaḥ // KAvk_64.229 //</l></p>\n\n<lg>\n<l>anākāśaśaśāṅkaśrīr amanthāmṛtavāhinī /</l>\n<l>ayatnaratnavaḍabhī kva sā kusumadhanvanaḥ // KAvk_64.230 //</l>\n</lg>\n\n<lg>\n<l>guruśāsanayantritena dūraṃ vrajatā bāṣpaniruddhalocanāyāḥ /</l>\n<l>vihitā na dhṛtir mayā mṛgākṣyās tad ayaṃ me patitaḥ smarābhiśāpaḥ // KAvk_64.231 //</l>\n</lg>\n\n<lg>\n<l>dehi prativacaḥ subhru kva gatāsi manohare /</l>\n<l>mayā pramādamūḍhena hariṇākṣī na rakṣitā // KAvk_64.232 //</l>\n</lg>\n\n<lg>\n<l>tvatsamāgamasaubhāgyaślāghyasya surasaṃsadi /</l>\n<l>mameva martyalokasya tvadviyuktasya kā dyutiḥ // KAvk_64.233 //</l>\n</lg>\n\n<lg>\n<l>iti bruvāṇaḥ śanakaiḥ kāntāsaṃbhogasākṣiṣu /</l>\n<l>udyāneṣu priyatamāṃ vicetuṃ svayam udyayau // KAvk_64.234 //</l>\n</lg>\n\n<lg>\n<l>vañcayitvā parijanaṃ sa rajanyām alakṣitaḥ /</l>\n<l>gatvā vanāntaṃ babhrāma sameṣu viṣameṣu ca // KAvk_64.235 //</l>\n</lg>\n\n<lg>\n<l>tīvrarāgapiśācena mahatā sa vimohitaḥ /</l>\n<l>unmatta iva papraccha cetanācetanān api // KAvk_64.236 //</l>\n</lg>\n\n<p>brūhi sakhe śukaśāvaka sakhyuḥ prāṇasakhīṃ nikhilendumukhīṃ tām / taddaśanacchadarāgavibhāge bimbaphale 'stu sadā tava bhogaḥ // KAvk_64.237 //</p>\n\n<lg>\n<l>haṃho haṃsa sitāṃsa śaṃsa nalinīlīlāvataṃsadyute</l>\n<l>dṛṣṭā saurabhasadmapadmavadanā kiṃ kāntikallolinī /</l>\n<l>yasyāḥ pīnapayodharāgraviluṭhanmuktākalāpasya sā</l>\n<l>haṃsasyeva vibhāti romalatikā śaivālavallī cyutā // KAvk_64.238 //</l>\n</lg>\n\n<lg>\n<l>tasyeti tīvravyasanānubandhāt pralāpinaḥ praskhalataḥ same 'pi /</l>\n<l>diśan prakāśaṃ dayayeva mārge śanair jagāhe gaganaṃ sitāṃśuḥ // KAvk_64.239 //</l>\n</lg>\n\n<lg>\n<l>śyāmāpater manmathabāndhavasya kāntaṃ sa dṛṣṭvāmbaracumbi bimbam /</l>\n<l>saṃdarśitaṃ sasmitam indumukhyā mene mukhaṃ vyomavimānaśrṅgāt // KAvk_64.240 //</l>\n</lg>\n\n<lg>\n<l>mūkaṃ kalaṅkāṅkam avāptadoṣam avibhramaṃ hāsavilāsahīnaṃ /</l>\n<l>cireṇa niścitya śaśāṅkam eva papraccha gacchan naranāthasūnuḥ // KAvk_64.241 //</l>\n</lg>\n\n<lg>\n<l>api tvayā kāntisakhī sakhe khe tulyekṣaṇā lakṣmaṃrgasya dṛṣṭā /</l>\n<l>tavoditā yadvadanopamānasaṃbandhalabdhā jagati prasiddhiḥ // KAvk_64.242 //</l>\n</lg>\n\n<p>kathaṃ na kiṃ cit kathayaty ayaṃ me gatasya kāntākathanārthibhāvam / parārthasaṃpādanaśītalena kalāvatā kasya kṛto 'nurodhaḥ // KAvk_64.243 //</p>\n\n<lg>\n<l>api tvayā snigdhataḍitprakāśā ghanastanī kvāpi mayūra dṛṣṭā /</l>\n<l>tvadbarhabhārasya suhṛt sa yasyā vicitramālyaḥ kabarīkalāpaḥ // KAvk_64.244 //</l>\n</lg>\n\n<lg>\n<l>bhujaṃga kac cid bhavatā bhujaṃgī dṛṣṭā kva cit sā vararatnacūḍā /</l>\n<l>viṣacchaṭāḥ paśya yayā visṛṣṭā māṃ duḥsahe 'smin virahe dahanti // KAvk_64.245 //</l>\n</lg>\n\n<lg>\n<l>sāraṅga sā raṅgavilāsinī kiṃ dṛṣṭā tvayā manmathapārthivasya /</l>\n<l>yasyāḥ kaṭākṣotpalasaṃvibhāgair vibhānti manye gahane hariṇyaḥ // KAvk_64.246 //</l>\n</lg>\n\n<lg>\n<l>api tvayā vibhramajanmabhumir vanaspate pallavapeśaloṣṭhī /</l>\n<l>līlāvilolā lalanā vanānte lateva dṛṣṭā stabakāvanaṃrā // KAvk_64.247 //</l>\n</lg>\n\n<lg>\n<l>anena nūnaṃ vanakuñjareṇa sā rājarambhā parirambhalobhāt /</l>\n<l>ākṛṣya nītā ghanasaṃnibhena saṃcchāditā vā śaśinaḥ kaleva // KAvk_64.248 //</l>\n</lg>\n\n<lg>\n<l>iti kānanakuñjeṣu tasyonmādapralāpinaḥ /</l>\n<l>śokād iva vivarṇenduvadanā rajanī yayau // KAvk_64.249 //</l>\n</lg>\n\n<lg>\n<l>sa nāgabhavanāsannatīropāntatapovanam /</l>\n<l>śanaiḥ praviśya papraccha maharṣiṃ valkalāyanaṃ // KAvk_64.250 //</l>\n</lg>\n\n<lg>\n<l>ihavirahavicintāśokaniśvāsamūrcchanmadanadahanadhūmaśyāmasaktaikaveṇī /</l>\n<l>api śamitaśaśāṅkoddāmasaundaryadarpā munivara hariṇākṣī kinnarī kāpi dṛṣṭā // KAvk_64.251 //</l>\n</lg>\n\n<lg>\n<l>iti kāntāviyuktasya prāptasyonmādinīṃ daśām /</l>\n<l>muniḥ śrutvā vacas tasya parijñāya tam abravīt // KAvk_64.252 //</l>\n</lg>\n\n<lg>\n<l>samāśvasihi viśramya saṃtāpas tyajyatām ayam /</l>\n<l>dṛṣṭā sā tava kalyāṇī mayā mānasacandrikā // KAvk_64.253 //</l>\n</lg>\n\n<lg>\n<l>yūthabhraṣṭeva hariṇī nirapekṣāpi jīvite /</l>\n<l>pāśākṛṣṭeva kariṇī dhāryate sā tvadāśayā // KAvk_64.254 //</l>\n</lg>\n\n<lg>\n<l>pāṇau śete vadanakamalaṃ prastare pallavānāṃ</l>\n<l>tāpaklāntā taralavalanasraṃsinī gātralekhā /</l>\n<l>āśābandhe dhṛtir iva mates tvadviyogākulāyās</l>\n<l>tasyā naiva kva cid api manaḥ kiṃ tu viśrāntim eti // KAvk_64.255 //</l>\n</lg>\n\n<lg>\n<l>drumasya kinnarapateḥ sthitāhaṃ bhavane pituḥ /</l>\n<l>āgantavyaṃ tvayā tūrṇam iti tvāṃ saṃdideśa sā // KAvk_64.256 //</l>\n</lg>\n\n<lg>\n<l>vīryasattvabalopāyadhairyotsāhavatām api /</l>\n<l>agamye kinnarapure kramād vartma śaśaṃsa ca // KAvk_64.257 //</l>\n</lg>\n\n<lg>\n<l>idaṃ ca tvatkṛte dattaṃ tayā ratnāṅgulīyakam /</l>\n<l>yasya snigdhaprabhābhyaṅgair diśo yānti piśaṅgatām // KAvk_64.258 //</l>\n</lg>\n\n<lg>\n<l>ity ānandasudhāsiktam uktvā dhairyāvalambanam /</l>\n<l>aṅgulīyaṃ dadau tasmai mārgaṃ cākathayan muniḥ // KAvk_64.259 //</l>\n</lg>\n\n<lg>\n<l>pathā tadupadiṣṭena sopāyena nṛpātmajaḥ /</l>\n<l>dhīraḥ pracakrame gantuṃ dhanadādhyuṣitāṃ diśam // KAvk_64.260 //</l>\n</lg>\n\n<lg>\n<l>sa siddhāṃ ghṛtapākena sudhāṃ pītvā mahauṣadhim /</l>\n<l>labdharddhibalamāhātmyaḥ sāyudhaḥ prayayau śanaiḥ // KAvk_64.26 //</l>\n</lg>\n\n<lg>\n<l>ṛddhyā saṃnihitaṃ tasya sarvopakaraṇaṃ pathi /</l>\n<l>abhūt sattvasahāyānāṃ svādhīnāḥ sarvasaṃpadaḥ // KAvk_64.262 //</l>\n</lg>\n\n<lg>\n<l>atha vidyādharavadhūvilāsahasitadyutim /</l>\n<l>himavantam atikramya kukūlādrim avāpa saḥ // KAvk_64.263 //</l>\n</lg>\n\n<lg>\n<l>phalopahāraiḥ svīkṛtya tatra vānarayūthapam /</l>\n<l>vāyuvegākhyam āruhya sa taṃ śailam alaṅghayat // KAvk_64.264 //</l>\n</lg>\n\n<lg>\n<l>athājapathanāmānam aticakrāma bhūdharam /</l>\n<l>nihatyājagaraṃ ghoraṃ vighnasaṃgham iveṣunā // KAvk_64.265 //</l>\n</lg>\n\n<lg>\n<l>vīṇāsvanair vaśīkṛtya rākṣasīṃ kāmarūpiṇīm /</l>\n<l>kāmarūpādrim ullaṅghya prayayau kinnarīpriyaḥ // KAvk_64.266 //</l>\n</lg>\n\n<lg>\n<l>balavān mudgarāghātanikhātaiḥ śastraśaṅkubhiḥ /</l>\n<l>ekadhāraṃ tataḥ śailam ārurohātisāhasaḥ // KAvk_64.267 //</l>\n</lg>\n\n<lg>\n<l>athogrataram āruhya vajrakākhyaṃ sa parvatam /</l>\n<l>gṛdhrarūpāṃ samālokya rākṣasīṃ piśitaiṣiṇīm // KAvk_64.268 //</l>\n</lg>\n\n<lg>\n<l>parivṛttena saṃcchannaḥ samāṃsamṛgacarmaṇā /</l>\n<l>sa pādamūle tasyādres tasthau niścalavigrahaḥ // KAvk_64.269 //</l>\n</lg>\n\n<lg>\n<l>māṃsalubdhā tam utkṣipya gṛdhrarūpā niśācarī /</l>\n<l>nidadhe śikharasyāgre bhoktuṃ bhīṣaṇavigrahā // KAvk_64.270 //</l>\n</lg>\n\n<lg>\n<l>mṛgacarma samutsṛjya tāṃ nihatya sa vīryavān /</l>\n<l>nīrandhrakhadirākīrṇam prāpa khādirabhūdharam // KAvk_64.271 //</l>\n</lg>\n\n<p>praviśya tadguhāṃ lebhe śilāṃ vyasya mahauṣadhim / śītātapatamaḥsarparākṣasādibhayāpahām // KAvk_64.272 //</p>\n\n<lg>\n<l>sa yantraparvatau prāpya saṃghaṭtaiḥ prāṇahāriṇau /</l>\n<l>yantrakīlaṃ śarāgreṇa chittvā cakre viniścalau // KAvk_64.273 //</l>\n</lg>\n\n<lg>\n<l>yantrakīlasamucchedair yantradvāraṃ vidārya saḥ /</l>\n<l>chedanam yantracakraṃ ca yantrayuktau tathāyasau // KAvk_64.274 //</l>\n</lg>\n\n<lg>\n<l>tīvraprahārau puruṣau yantrameṣau ca duḥsahau /</l>\n<l>yantrogradantaniṣpeṣau tathā makararākṣasau // KAvk_64.275 //</l>\n</lg>\n\n<lg>\n<l>ghorāndhakāragambhīraṃ guhākūpaṃ vilaṅghya ca /</l>\n<l>tuṅgāṃ saritam uttīrya hatvā tatkūlarākṣasān // KAvk_64.276 //</l>\n</lg>\n\n<lg>\n<l>āśīviṣāvṛtajalāṃ pataṃgākhyāṃ ca nimnagām /</l>\n<l>rodinīṃ ca nadīṃ tīre yasyāḥ kinnaraceṭikāḥ // KAvk_64.277 //</l>\n</lg>\n\n<lg>\n<l>kurvanti rodanaravair vighnaṃ tadgatacetasām /</l>\n<l>tadvidhāṃ hāsinīṃ nāma hāsāpaḥrtacetasām // KAvk_64.278 //</l>\n</lg>\n\n<lg>\n<l>diśanti puline yasyā vyasanaṃ kinnarāṅganāḥ /</l>\n<l>laṅghayitvāpagāś cānyā vetrāṃ prāpya nadīṃ tataḥ // KAvk_64.279 //</l>\n</lg>\n\n<lg>\n<l>kūlavetralatālambī tasyām atha titīrṣayā /</l>\n<l>pavanapreritāṃ pāravetravallīm avāpa saḥ // KAvk_64.280 //</l>\n</lg>\n\n<lg>\n<l>tayā prāpya paraṃ pāram āśayevātidīrghayā /</l>\n<l>dadarśa kinnarapuraṃ sphārasphaṭikamandiram // KAvk_64.281 //</l>\n</lg>\n\n<lg>\n<l>praviśya sa śanaiḥ prapya kāntāṃ kanakapadminīm /</l>\n<l>tattīratarum āruhya tasthau ratnalatāvṛtaḥ // KAvk_64.282 //</l>\n</lg>\n\n<lg>\n<l>sa dadarśāmbujarajaḥpuñjaiḥ surabhipiñjaram /</l>\n<l>hemakumbhair jalaṃ tatra nayantīḥ kinnarāṅganāḥ // KAvk_64.283 //</l>\n</lg>\n\n<lg>\n<l>kumbhotkṣepe śramārtāyās tatraikasyāḥ sametya saḥ /</l>\n<l>hastālambena sāhāyyaṃ kṛtvā papraccha tārn śanaiḥ // KAvk_64.284 //</l>\n</lg>\n\n<lg>\n<l>mātaḥ kasya kṛte toyaṃ idaṃ yatnena nīyate /</l>\n<l>yadbhaktyā gaṇyate nāyaṃ bhavatībhiḥ pariśramaḥ // KAvk_64.285 //</l>\n</lg>\n\n<lg>\n<l>iti tena priyagirā sā pṛṣṭā tam abhāṣata /</l>\n<l>mādhuryadhuryasaundarye pakṣapātavatī kṣaṇāt // KAvk_64.286 //</l>\n</lg>\n\n<lg>\n<l>martyāmodāpanodāya sadā surabhivāribhiḥ /</l>\n<l>pituḥ kinnararājasya girā snāti manoharā // KAvk_64.287 //</l>\n</lg>\n\n<lg>\n<l>tayeti kathitaṃ śrutvā sudhāsikta iva kṣaṇāt /</l>\n<l>sa hemakumbhe cikṣepa tadabhijñāṅgulīyakam // KAvk_64.288 //</l>\n</lg>\n\n<lg>\n<l>snāntyās tatas tad abhihāri manoharāyāḥ kumbhāt papāta kucakumbhayuge 'ṅgulīyam /</l>\n<l>yasyāṃśumatpratimaratnamayūkhalekhāḥ kṣipraṃ nakhakṣatavilāsatulām avāpuḥ // KAvk_64.289 //</l>\n</lg>\n\n<lg>\n<l>mūrtaṃ tataḥ svaṃ anurāgam ivākalayya</l>\n<l>ratnāṅgulīyakam anaṅgakathāntaraṅgam /</l>\n<l>sā kāntam āgatam avetya kutas tvayedaṃ</l>\n<l>saṃprāptam ity avadad ucchaliteva dāsīm // KAvk_64.290 //</l>\n</lg>\n\n<lg>\n<l>tatas tām avadad dāsī devi puṣkariṇītaṭe /</l>\n<l>sthitaḥ ko 'pi yuvā kāntaḥ pratyakṣa iva manmathaḥ // KAvk_64.291 //</l>\n</lg>\n\n<lg>\n<l>nikṣiptaṃ hemakumbhe 'sminn idaṃ tenāṅgulīyakam /</l>\n<l>bhajate yatprabhāgarbham payaḥ kuṅkumakāntatām // KAvk_64.292 //</l>\n</lg>\n\n<lg>\n<l>iti tadvacanaṃ tanvī priyaṃ śrutvā manoharā /</l>\n<l>niścitya dayitaṃ prāptam ānināya tayaiva tam // KAvk_64.293 //</l>\n</lg>\n\n<lg>\n<l>tayā guptatare nyastaṃ kāntam udyānamandire /</l>\n<l>kumudvatīva śaśinaṃ gatvāpaśyan manoharā // KAvk_64.294 //</l>\n</lg>\n\n<lg>\n<l>parasparālokanavibhrameṇa viyogasaṃtāpanivedanena /</l>\n<l>tayoḥ praharṣānubhavena lebhe śobhām aśeṣāṅgavatīm anaṅgaḥ // KAvk_64.295 //</l>\n</lg>\n\n<lg>\n<l>yad yat kiṃ cid virahasamaye cintayābhyastam antar</l>\n<l>yad yat prauḍhapramadasuhṛdā manmathenopadiṣṭam /</l>\n<l>yad yat premṇaḥ sadṛśam ucitaṃ yad yad autsukyarāśes</l>\n<l>tat tat sarvaṃ praṇayasubhagaṃ dampatī cakratus tau // KAvk_64.296 //</l>\n</lg>\n\n<lg>\n<l>tataḥ pracchannavṛttāntaṃ lajjamānā manoharā /</l>\n<l>nivedyādarśayat pitroḥ patiṃ bhūmimanobhavam // KAvk_64.297 //</l>\n</lg>\n\n<lg>\n<l>tataḥ kinnararājas tāṃ kopaprasphuritādharaḥ /</l>\n<l>uvāca darśanapathaṃ parihṛtyātmajāpateḥ // KAvk_64.298 //</l>\n</lg>\n\n<lg>\n<l>aho pramādapatitā daivād anucite jane /</l>\n<l>na vimuñcasi durvṛtte kṣālyamānāpi raktatām // KAvk_64.299 //</l>\n</lg>\n\n<lg>\n<l>yauvanāvanilāvaṇyaṃ spṛhaṇīyaṃ divaukasām /</l>\n<l>bata prayātam etat te martyasnehena śocyatāṃ // KAvk_64.300 //</l>\n</lg>\n\n<lg>\n<l>udagragotraprabhavā ghanayauvananirbharā /</l>\n<l>nimnage kṣobhavibhraṣṭā yātāsi sutarām adhaḥ // KAvk_64.301 //</l>\n</lg>\n\n<lg>\n<l>vidvadudvegajananī kulavailakṣyakāriṇī /</l>\n<l>malinā khalavidyeva saṃmatāsi na kasya cit // KAvk_64.302 //</l>\n</lg>\n\n<lg>\n<l>rūpamātreṇa tuṣṭā tvaṃ yadi martyavaśaṃ gatā /</l>\n<l>tat kiṃ na ramase hemanirmāṇapuruṣatviṣā // KAvk_64.303 //</l>\n</lg>\n\n<lg>\n<l>prabhāvaguṇahīnasya puṃsaś cārutarākṛteḥ /</l>\n<l>ālekhyapuruṣasyeva saundaryaṃ bhittirañjanam // KAvk_64.304 //</l>\n</lg>\n\n<lg>\n<l>vadhyo me tvatpatiḥ pāpe hīnasaṃbandhalajjayā /</l>\n<l>mukhaṃ draṣṭuṃ na śaknomi tvadyācñāptadivaukasām // KAvk_64.305 //</l>\n</lg>\n\n<lg>\n<l>satyaṃ utsāhayuktasya kulasyonnatiśālinaḥ /</l>\n<l>jareva kila kāyasya kanyā saṃkocakāriṇī // KAvk_64.306 //</l>\n</lg>\n\n<lg>\n<l>iti sā bhartsitā pitrā tam uvāca natānanā /</l>\n<l>asūtrahāraṃ kurvāṇā kucayor bāṣpabindhubhiḥ // KAvk_64.307 //</l>\n</lg>\n\n<lg>\n<l>kopād anucitaṃ tāta naitan māṃ vaktum arhasi /</l>\n<l>na śrūyante prabhāveṇa kiṃ narāḥ kinnarādhikāḥ // KAvk_64.308 //</l>\n</lg>\n\n<lg>\n<l>garuḍasyāpi durlaṅghyām imām ullaṅghya yaḥ kṣitim /</l>\n<l>prabhāvabhūmir āyāti manuṣyaḥ sa kathaṃ bhavet // KAvk_64.309 //</l>\n</lg>\n\n<lg>\n<l>guṇasaṃvādinī mūrtir bhavaty eva śaririṇām /</l>\n<l>karoty ānanda saṃvādaṃ dyutir eva himatviṣaḥ // KAvk_64.310 //</l>\n</lg>\n\n<lg>\n<l>jātyā kiṃ kriyate tāta svabhāvānuguṇā guṇāḥ /</l>\n<l>pūrṇendur amṛtasyandī kālakūṭasya sodaraḥ // KAvk_64.311 //</l>\n</lg>\n\n<lg>\n<l>bhavanty antarguṇāḥ ke cic channadoṣās tathāpare /</l>\n<l>aparīkṣya na kartavyā maṇīnāṃ mūlyalaṅghanā // KAvk_64.312 //</l>\n</lg>\n\n<lg>\n<l>śrutvaitat kinnarapatis tat tatheti vicintya ca /</l>\n<l>jāmātaraṃ samāhūya guṇajijñāsayābravīt // KAvk_64.313 //</l>\n</lg>\n\n<lg>\n<l>tvayā kāntyā jitās tāvad ete kinnaradārakāḥ /</l>\n<l>saṃdarśitaprabhāvas tu divyasaṃbandham arhasi // KAvk_64.314 //</l>\n</lg>\n\n<lg>\n<l>atyāyataṃ śaravanaṃ kṛtvoddhṛtaśaraṃ kṣaṇāt /</l>\n<l>vyuptam anyūnam uccitya punar dehi tilādhakam // KAvk_64.315 //</l>\n</lg>\n\n<lg>\n<l>saṃdarśaya dhanurvede dṛḍhalakṣyādikauśalam /</l>\n<l>tataḥ kīrtipatākeyaṃ tavāyattā manoharā // KAvk_64.316 //</l>\n</lg>\n\n<lg>\n<l>ity aśakye 'pi kauṭilyāt preritas tena karmaṇi /</l>\n<l>sarvaṃ kāntānurāgeṇa kumāraḥ kartum udyayau // KAvk_64.317 //</l>\n</lg>\n\n<lg>\n<l>mithyāśramakleśaphale pravṛttaṃ śarapāṭane /</l>\n<l>taṃ vijñāya sahasrākṣaḥ pakṣapātād acintayat // KAvk_64.318 //</l>\n</lg>\n\n<lg>\n<l>kiṃ bhādrakalpiko bodhisattvo 'yaṃ pārthivātmajaḥ /</l>\n<l>niyuktaḥ kinnarendreṇa niṣphale kleśakarmaṇi // KAvk_64.319 //</l>\n</lg>\n\n<lg>\n<l>asyāsmin samayāyāse kāryaṃ sāhāyyakaṃ mayā /</l>\n<l>iti saṃcintya śakro 'sya karmaniṣpattim ādadhe // KAvk_64.320 //</l>\n</lg>\n\n<lg>\n<l>śatakratusamādiṣṭair yakṣaiḥ sūkararūpibhiḥ /</l>\n<l>utpāṭite śaravane same vyuptaṃ tilādhakam // KAvk_64.321 //</l>\n</lg>\n\n<lg>\n<l>ekīkṛtaṃ samuccitya śakrasṛṣṭaiḥ pipīlakaiḥ /</l>\n<l>kumāraḥ kinnarendrāya vismitāya nyavedayat // KAvk_64.322 //</l>\n</lg>\n\n<lg>\n<l>sa saptakanakastambhān saptatālān balorjitaḥ /</l>\n<l>sūkarīcakrasaṃyuktān viddhvā niśitapattriṇā // KAvk_64.323 //</l>\n</lg>\n\n<lg>\n<l>śastrāstravikramakalāśilpaśaktim adarśayat /</l>\n<l>yayāsya petur mukuṭe divyāḥ kusumavṛṣṭayaḥ // KAvk_64.324 //</l>\n</lg>\n\n<lg>\n<l>vismito 'pi prabhāveṇa tasya kinnarabhūpatiḥ /</l>\n<l>punas tadvañcanāyaiva tāṃ tāṃ yuktim acintayat // KAvk_64.325 //</l>\n</lg>\n\n<lg>\n<l>dadhati vipulāścarye maunaṃ hasanti satāṃ stutau</l>\n<l>malinavadanāḥ kīrtyutkarṣe vrajanti vivāditām /</l>\n<l>api guṇaśatair nārādhyante viruddhadhiyaḥ paraṃ paraparibhavakṣobhārambhasthirābhiniveśinaḥ // KAvk_64.326 //</l>\n</lg>\n\n<lg>\n<l>sa tam ūce prabhāvo 'yaṃ divyaḥ prakaṭitas tvayā /</l>\n<l>prajñāprakarṣam adhunā saṃdarśayitum arhasi // KAvk_64.327 //</l>\n</lg>\n\n<lg>\n<l>abhinnavarṇarūpāṇāṃ tulyābharaṇavāsasām /</l>\n<l>kinnarīṇāṃ sthitāṃ madhye gṛhāṇa nijavallabhām // KAvk_64.328 //</l>\n</lg>\n\n<lg>\n<l>ity uktas tena sa punaḥ kinnarīśatapañcakam /</l>\n<l>tulyavarṇavayoveśaṃ dadarśāvyagram agrataḥ // KAvk_64.329 //</l>\n</lg>\n\n<lg>\n<l>tāsāṃ madhye parijñāya sa jagrāha manoharām /</l>\n<l>vallarīvanasaṃcchannāṃ bhrṅgaś cūtalatām iva // KAvk_64.330 //</l>\n</lg>\n\n<lg>\n<l>devo 'yam iti niścitya tatas taṃ kinnareśvaraḥ /</l>\n<l>tuṣṭas tasmai dadau divyaratnaiḥ saha manoharām // KAvk_64.331 //</l>\n</lg>\n\n<lg>\n<l>ślāghyopabhogavibhavaiḥ pūjitas tena sādaram /</l>\n<l>jāyāsakhas tam āmantrya kumāraḥ svapuraṃ yayau // KAvk_64.332 //</l>\n</lg>\n\n<lg>\n<l>manoharāgragaṃ putraṃ prāptam ālokya bhūpatiḥ /</l>\n<l>rākendudarśanodbhūtaḥ sudhāmbudhir ivābabhau // KAvk_64.333 //</l>\n</lg>\n\n<lg>\n<l>putraṃ tataś caritacandrasitātapatre rājye 'bhiṣicya paritāpaharaṃ prajānāṃ /</l>\n<l>saṃtoṣaśītalavivekasukhābhirāmāṃ chāyām asevata nṛpaḥ praśamadrumasya // KAvk_64.334 //</l>\n</lg>\n\n<p>prāptābhiṣekaṃ sudhanam prabhāte taṃ saptaratnāni pṛthupratāpam / navaprabhāvaprabhubhāvabhītyā sevānivāsārtham ivopajagmuḥ // KAvk_64.335 //</p>\n\n<p>sa bodhisattvaḥ sudhano 'ham eva yaśodharā sāpi manoharābhūt\n<l>tadviprayogavyasanānalārtiḥ kāmānubandhād iyatī mayāptā // KAvk_64.336 //</l></p>\n\n<p>tasmāt kāmaḥ kamalavadanānetraparyantavāsī\nvarjyaḥ sadbhiḥ śamaṃrgavadhūbandhakeliḥ kirātaḥ / sphūrjatpuṣpaprasarajarajaḥpuñjahālāhalāgrair\n<l>lokaḥ śokavyasanaviśikhair mohanair yena viddhaḥ // KAvk_64.337 //</l></p>\n\n<lg>\n<l>iti bhikṣugaṇaḥ svayaṃ jinena svakathāṃ tāṃ viniveditāṃ niśamya /</l>\n<l>sarasaṃ pṛthumūlam eva mene śataśākhasya manobhavam bhavasya // KAvk_64.338 //</l>\n</lg>\n\n<p>iti kṣemendraviracitāyāṃ bodhisattvāvadānakalpalatāyāṃ sudhanakinnaryavadānaṃ catuḥṣaṣṭitamaḥ pallavaḥ</p>\n\n  </body>\n\n"
}