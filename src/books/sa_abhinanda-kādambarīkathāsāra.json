{
  "title": "sa_abhinanda-kādambarīkathāsāra",
  "body": "<body xmlns='http://www.tei-c.org/ns/1.0'>\n    <div>\n\n<head>Abhinanda: Kādambarīkathāsāra</head>\n\n<lg xml:id='AKad_1.1 '>\n<l>śriyaṃ diśantu vaḥ śaurer dvaye tulyaśramāḥ kramāḥ /</l>\n<l>ye cādau goṣpadaṃ paścāt trailokyaṃ krāmyataś ca ye //</l>\n</lg>\n\n<lg xml:id='AKad_1.2 '>\n<l>sarasāḥ sadalaṅkārāḥ prasādamadhurā giraḥ /</l>\n<l>kāntās tātajayantasya jayanti jagatīguroḥ //</l>\n</lg>\n\n<lg xml:id='AKad_1.3 '>\n<l>guṇoddyotanadīpānāṃ satāṃ na param ujjvalam /</l>\n<l>yāvan malinam apy eṣāṃ karma dṛṣṭeḥ prasādhanam //</l>\n</lg>\n\n<lg xml:id='AKad_1.4 '>\n<l>guṇaḥ kṛśo 'pi prathate pṛthur apy apacīyate /</l>\n<l>prāpya sādhukhalau candraḥ pakṣāv iva sitāsitau //</l>\n</lg>\n\n<lg xml:id='AKad_1.5 '>\n<l>śaktināmābhavad gauḍo bhāradvājakule dvijaḥ /</l>\n<l>dārvābhisāram āsādya kṛtadāraparigrahaḥ //</l>\n</lg>\n\n<lg xml:id='AKad_1.6 '>\n<l>tasya mitrābhidhāno 'bhūd ātmajas tejasāṃ nidhiḥ /</l>\n<l>janena doṣoparamaprabuddhenārcitodayaḥ //</l>\n</lg>\n\n<lg xml:id='AKad_1.7 '>\n<l>sa śaktisvāminaṃ putram avāpa śrutaśālinam /</l>\n<l>rājñaḥ karkoṭavaṃśasya muktāpīḍasya mantriṇam //</l>\n</lg>\n\n<lg xml:id='AKad_1.8 '>\n<l>kalyāṇasvāmināmāsya yājñavalkya ivābhavat /</l>\n<l>tanayaḥ śuddhayogarddhinirdhūtabhavakalmaṣaḥ //</l>\n</lg>\n\n<lg xml:id='AKad_1.9 '>\n<l>agādhahṛdayāt tasmāt parameśvaramaṇḍanam /</l>\n<l>ajāyata sutaḥ kāntaś candro dugdhodadher iva //</l>\n</lg>\n\n<lg xml:id='AKad_1.10 '>\n<l>putraṃ kṛtajanānandaṃ sa jayantam ajījanat /</l>\n<l>āsīt kavitvavaktṛtvaphalā yasya sarasvatī //</l>\n</lg>\n\n<lg xml:id='AKad_1.11 '>\n<l>vṛttikāra iti vyaktaṃ dvitīyaṃ nāma bibhrataḥ /</l>\n<l>vedavedāṅgaviduṣaḥ sarvaśāstrārthavādinaḥ //</l>\n</lg>\n\n<lg xml:id='AKad_1.12 '>\n<l>jayantanāmnaḥ sudhiyaḥ sādhusāhityatattvavit /</l>\n<l>sūnuḥ samudabhūt tasmād abhinanda iti śrutaḥ //</l>\n</lg>\n\n<p>yugmam</p>\n\n<lg xml:id='AKad_1.13 '>\n<l>kāvyavistarasaṃdhānakhedālasadhiyaḥ prati /</l>\n<l>tena kādambarīsindhoḥ kathāmātraṃ samuddhṛtam //</l>\n</lg>\n\n<lg xml:id='AKad_1.14 '>\n<l>puruhūtapuraspardhivibhavā bhūṣaṇaṃ bhuvaḥ /</l>\n<l>babhūva vidiśā nāma purī vetravatītaṭe //</l>\n</lg>\n\n<lg xml:id='AKad_1.15 '>\n<l>yā puṇyakarmiṇāṃ tejaḥśālināṃ dyaur ivāspadam /</l>\n<l>reje ratnagṛhajyotir jālair indrāyudhaprabhaiḥ //</l>\n</lg>\n\n<p>*yugmam*</p>\n\n<lg xml:id='AKad_1.16 '>\n<l>tasyāṃ nijabhujodyogavijitārātimaṇḍalaḥ /</l>\n<l>ākhaṇḍala iva śrīmān rājā śūdraka ity abhūt //</l>\n</lg>\n\n<lg xml:id='AKad_1.17 '>\n<l>aṣṭānāṃ lokapālānāṃ rūpaṃ bibhrad api prajāḥ /</l>\n<l>śaśvad ānandayaṃs tābhiś candramā ity avedi yaḥ //</l>\n</lg>\n\n<p>*yugmam*</p>\n\n<lg xml:id='AKad_1.18 '>\n<l>sa medinīṃ vinirjitya caturambhodhimekhalām /</l>\n<l>sacivārpitatadbhāras tasyām āsta yathāsukham //</l>\n</lg>\n\n<lg xml:id='AKad_1.19 '>\n<l>tenānudvejitajanair arthadharmāvirodhibhiḥ /</l>\n<l>vinodair atyanīyanta nave vayasi vāsarāḥ //</l>\n</lg>\n\n<lg xml:id='AKad_1.20 '>\n<l>tasya cānanyalabhyānāṃ sukhānāṃ pāradṛśvanaḥ /</l>\n<l>yūno 'pi suratakrīḍāparāṅ mukham abhūn manaḥ //</l>\n</lg>\n\n<lg xml:id='AKad_1.21 '>\n<l>prayatnenāpi nāvāpi sā yoṣid viṣameṣuṇā /</l>\n<l>hartuṃ śaśāka yā tasya hṛdayaṃ cakṣur eva vā //</l>\n</lg>\n\n<lg xml:id='AKad_1.22 '>\n<l>atha bāhyāṅgaṇasthānavartinaṃ taṃ kadācana /</l>\n<l>prasṛtya praṇayaprahvā pratīhārī vyajijñapat //</l>\n</lg>\n\n<lg xml:id='AKad_1.23 '>\n<l>dūrād upāyanīkṛtya śukam āścaryaceṣṭitam /</l>\n<l>caṇḍāladārikā kācid āgatā darśanārthinī //</l>\n</lg>\n\n<lg xml:id='AKad_1.24 '>\n<l>śrutvā kṣaṇaṃ parāmṛśya mukham ālokya mantriṇām /</l>\n<l>samādideśa tāṃ rājā ko doṣaḥ praviśatv iti //</l>\n</lg>\n\n<lg xml:id='AKad_1.25 '>\n<l>nijena lakṣmaṇā lokasparśaṃ pariharanty atha /</l>\n<l>mātaṅgakanyakāvikṣad anujñātā nṛpāṅgaṇam //</l>\n</lg>\n\n<lg xml:id='AKad_1.26 '>\n<l>tayā ca saha hastasthasaśukasvarṇapañjaraḥ /</l>\n<l>vahann ahiṃsram ākāraṃ caṇḍālasthaviro 'viśat //</l>\n</lg>\n\n<lg xml:id='AKad_1.27 '>\n<l>praviśantīṃ tu tāṃ dṛṣṭvā kanyām adbhutadarśanām /</l>\n<l>paraṃ vyasmayata kṣmāpaḥ kṣaṇaṃ caivam acintayat //</l>\n</lg>\n\n<lg xml:id='AKad_1.28 '>\n<l>idaṃ rūpam iyaṃ kāntir ime lāvaṇyaśīkarāḥ /</l>\n<l>martyatām api na prāhurmātaṅgatve tu kā kathā //</l>\n</lg>\n\n<lg xml:id='AKad_1.29 '>\n<l>tat satyam eva paśyāmi nūnaṃ mātaṅgamāyayā /</l>\n<l>channeyaṃ devatā kācin martyalokam upāgatā //</l>\n</lg>\n\n<lg xml:id='AKad_1.30 '>\n<l>ityādi cintayantaṃ sā pragalbhavaniteva tam /</l>\n<l>praṇanāma mahīpālam anākulavilokinī //</l>\n</lg>\n\n<lg xml:id='AKad_31 '>\n<l>tataḥ kṣititalanyastajānuḥ praṇatakandharaḥ /</l>\n<l>gāḍhobhayakarāsaktapañjaraḥ sthaviro 'bravīt //</l>\n</lg>\n\n<lg xml:id='AKad_1.32 '>\n<l>vaiśampāyananāmāyaṃ ratnam atyadbhutaṃ śukaḥ /</l>\n<l>ratnānāṃ cāspadaṃ devo dugdhodadhir ivāparaḥ //</l>\n</lg>\n\n<lg xml:id='AKad_1.33 '>\n<l>ity ādareṇa naḥ svāmiduhitrāyam upāhṛtaḥ /</l>\n<l>prasādaḥ kriyatām asyā vihagaḥ parigṛhyatām //</l>\n</lg>\n\n<lg xml:id='AKad_1.34 '>\n<l>ity uktvā so 'grato rājñaḥ pañjaraṃ maṇikuṭṭime /</l>\n<l>vinidhāya praṇamyainaṃ sapraśrayam apāsarat //</l>\n</lg>\n\n<lg xml:id='AKad_1.35 '>\n<l>iṅgitajñā pratīhārī vivṛtadvārasampuṭam /</l>\n<l>akarot pañjaraṃ tasmān niryayau ca vihaṅgamaḥ //</l>\n</lg>\n\n<lg xml:id='AKad_1.36 '>\n<l>utkṣipya dakṣiṇaṃ pādaṃ jayaśabdam udīrya saḥ /</l>\n<l>prayuktavedamantrāśīr imām āryām athāpaṭhat //</l>\n</lg>\n\n<lg xml:id='AKad_1.37 '>\n<l>stanayugamaśrusnātaṃ samīpataravarti hṛdayaśokāgneḥ /</l>\n<l>carati vimuktāhāraṃ vratam iva bhavato ripustrīṇām //</l>\n</lg>\n\n<lg xml:id='AKad_1.38 '>\n<l>tām ākarṇya mahīpālo vismayotphullalocanaḥ /</l>\n<l>kumārapālanāmānaṃ pradhānāmātyam abravīt //</l>\n</lg>\n\n<lg xml:id='AKad_1.39 '>\n<l>dṛṣṭaṃ bhavadbhir āścaryam īdṛśaṃ śrutam eva vā /</l>\n<l>tiryaktve 'tiśayaḥ ko 'yaṃ yo manuṣyeṣu durlabhaḥ //</l>\n</lg>\n\n<lg xml:id='AKad_1.40 '>\n<l>śrutādhyayanasaṃskāro mātaṅgajanasaṃgatiḥ /</l>\n<l>mātaṅgeṣu ca kanyeyam ity āścaryaparamparā //</l>\n</lg>\n\n<lg xml:id='AKad_1.41 '>\n<l>amātyas tv abhyadhād deva pūrvasaṃskārakāritāḥ /</l>\n<l>bhavanty atiśayāḥ prāyaḥ prāṇināṃ ko 'tra vismayaḥ //</l>\n</lg>\n\n<lg xml:id='AKad_1.42 '>\n<l>etāni tāni liṅgāni paralokānumāṃ prati /</l>\n<l>tārkikair upapādyante lokāyatanirākṛtau //</l>\n</lg>\n\n<lg xml:id='AKad_1.43 '>\n<l>vicitrā vedhasaḥ sṛṣṭirvicitrā karmavāsanā /</l>\n<l>vicitras tadvipākaś ca vicitraḥ kālaparyayaḥ //</l>\n</lg>\n\n<lg xml:id='AKad_1.44 '>\n<l>ityādiśukasambandhikathāvicchedakāraṇam /</l>\n<l>udabhūt tāragambhīro madhyāhṇapaṭahadhvaniḥ //</l>\n</lg>\n\n<lg xml:id='AKad_1.45 '>\n<l>bahiḥ prakalpyatām asyāḥ sukhāyāvasathādikam /</l>\n<l>ayaṃ cābhyantaraṃ patrarathabhūpaḥ praveśyatām //</l>\n</lg>\n\n<lg xml:id='AKad_1.46 '>\n<l>ity ādiśya pratīhārīṃ sabhām aujjhan mahīpatiḥ /</l>\n<l>visasarja ca rājanyacakraṃ sevārtham āgatam //</l>\n</lg>\n\n<lg xml:id='AKad_1.47 '>\n<l>tataḥ kṛtālpavyāyāmaḥ snātaḥ pūjitadaivataḥ /</l>\n<l>hutāgniḥ śrutaviprāśīr bhuktvā śayyāgṛhaṃ yayau //</l>\n</lg>\n\n<lg xml:id='AKad_1.48 '>\n<l>tatra paryaṅkam āruhya dhyātvaiva kim api kṣaṇam /</l>\n<l>tam antaḥpuraviśrāntaṃ śukam ānāyayat punaḥ //</l>\n</lg>\n\n<lg xml:id='AKad_1.49 '>\n<l>taṃ ca kañcukinānītamādau pṛṣṭvā sukhāsikām /</l>\n<l>papraccha kautukākṣiptas tadvṛttāntam anantaram //</l>\n</lg>\n\n<lg xml:id='AKad_1.50 '>\n<l>vaiśampāyana ko nu tvaṃ kva jātaḥ kvoṣitaś ciram /</l>\n<l>kutastyam idam īdṛk te kalāśāstrādikauśalam //</l>\n</lg>\n\n<lg xml:id='AKad_1.51 '>\n<l>manye jātismaraḥ ko 'pi bhavān bhūmim imāṃ gataḥ /</l>\n<l>na hy asty atiśayaprāptir iyatī pakṣijātiṣu //</l>\n</lg>\n\n<lg xml:id='AKad_1.52 '>\n<l>kena vā bhavato nāma kṛtaṃ viprajanocitam /</l>\n<l>īdṛśānyabhidhānāni kuto 'ntyajanaveśmasu //</l>\n</lg>\n\n<lg xml:id='AKad_1.53 '>\n<l>kathaṃ caṇḍālasamparka iha vā katham āgamaḥ /</l>\n<l>iti kārtsnyena vṛttāntam ātmano vaktum arhasi //</l>\n</lg>\n\n<lg xml:id='AKad_1.54 '>\n<l>iti pṛṣṭaḥ kṣitīśena bahumānapuraḥsaram /</l>\n<l>kṣaṇaṃ buddhyānusaṃdhāya śuko vaktuṃ pracakrame //</l>\n</lg>\n\n<lg xml:id='AKad_1.55 '>\n<l>deva vindhyāṭavī tāvattava śrutipathaṃ gatā /</l>\n<l>pūrvāparapayorāśivelāsaṃsparśaśālinī //</l>\n</lg>\n\n<lg xml:id='AKad_1.56 '>\n<l>yadekadeśe kaṇḍūlagaṇḍebhadalitadrume /</l>\n<l>uṣitau daṇḍakāraṇye sasītau rāmalakṣmaṇau //</l>\n</lg>\n\n<p>*yugmam*</p>\n\n<lg xml:id='AKad_1.57 '>\n<l>yatrāgastyamuner āsīd āśramaḥ śamināṃ mataḥ /</l>\n<l>lopāmudrākarākṣiptajalasaṃvardhitadrumaḥ //</l>\n</lg>\n\n<lg xml:id='AKad_1.58 '>\n<l>tasyopakaṇṭhe pampākhyam asti puṇyajalaṃ saraḥ /</l>\n<l>sītākaratalollūnaśravaṇābharaṇotpalam //</l>\n</lg>\n\n<lg xml:id='AKad_1.59 '>\n<l>tasyāsti paścime tīre jīrṇaḥ śālmalipādapaḥ /</l>\n<l>ārohapariṇāhābhyāṃ vyāptavyomadigantaraḥ //</l>\n</lg>\n\n<lg xml:id='AKad_1.60 '>\n<l>tasmin kṛtakulāyāni vītabhītīni durgame /</l>\n<l>vihaṅgamasahasrāṇi nivasanti nirantaram //</l>\n</lg>\n\n<lg xml:id='AKad_1.61 '>\n<l>divā tāny abhinirvartya prāṇayātrām itas tataḥ /</l>\n<l>tatrāgatya svanīḍeṣu sukhaṃ rātriṣu śerate //</l>\n</lg>\n\n<lg xml:id='AKad_1.62 '>\n<l>tatraiva baddhavasatī abhūtāṃ pitarau mama /</l>\n<l>jāto 'ham ekas tanayas tayor vayasi paścime //</l>\n</lg>\n\n<lg xml:id='AKad_1.63 '>\n<l>udvoḍhumasamarthā sā tīvrāṃ prasavavedanām /</l>\n<l>tayaiva pañcatāṃ nītā jananī me durātmanaḥ //</l>\n</lg>\n\n<lg xml:id='AKad_1.64 '>\n<l>jāyāviyogadagdho 'pi tātaḥ putraiṣaṇāturaḥ /</l>\n<l>śokamutsṛjya matprāṇapoṣaṇe yatnam agrahīt //</l>\n</lg>\n\n<lg xml:id='AKad_1.65 '>\n<l>na śaśāka kvacid gantum ātmanaḥ prāṇavṛttaye /</l>\n<l>māṃ vakṣasi nidhāyāsta nīḍa eva divāniśam //</l>\n</lg>\n\n<lg xml:id='AKad_1.66 '>\n<l>anyapatrarathānītabhuktojjhitaphalādinā /</l>\n<l>madāpyāyanaśiṣṭena so 'karod vṛttim ātmanaḥ //</l>\n</lg>\n\n<lg xml:id='AKad_1.67 '>\n<l>atikrāmati kāle 'tha kiñcidudbhinnapakṣatau /</l>\n<l>tātavakṣaḥsthalasthe 'pi mayy uḍḍayanalālase //</l>\n</lg>\n\n<lg xml:id='AKad_1.68 '>\n<l>akasmād eva sambhrāntamṛgapakṣikulaśrutaḥ /</l>\n<l>abhūt kalakalas tasminn araṇye yamadundubhiḥ //</l>\n</lg>\n\n<p>yugmam</p>\n\n<lg xml:id='AKad_1.69 '>\n<l>tatas tātorasaḥ kiñcid unnamayya śirodharām /</l>\n<l>kutūhalavaśāc cakṣur dikṣu nikṣiptavānaham //</l>\n</lg>\n\n<lg xml:id='AKad_1.70 '>\n<l>athāpaśyam asaṃkhyātakirātaparivāritam /</l>\n<l>vane śabarasenānyam āyāntaṃ mṛgayārasāt //</l>\n</lg>\n\n<lg xml:id='AKad_1.71 '>\n<l>tato mṛtam ivātmānam utkhātam iva śālmalim /</l>\n<l>parivṛttam ivāraṇyaṃ bhayenāham acintayam //</l>\n</lg>\n\n<lg xml:id='AKad_1.72 '>\n<l>hataprāṇisahasrāṅgasravadrudhiracarcitaiḥ /</l>\n<l>murhūrtād eva tadvyādhair athāraṇyam apūryata //</l>\n</lg>\n\n<lg xml:id='AKad_1.73 '>\n<l>senāpatiḥ sa nistriṃśo mṛgayājanitaśramaḥ /</l>\n<l>niṣasāda tataḥ pampāsarasas tīraśādvale //</l>\n</lg>\n\n<lg xml:id='AKad_1.74 '>\n<l>kṣaṇaṃ viśramya pītvāpaḥ prāśya bālamṛṇālikāḥ /</l>\n<l>pulindaiḥ saha senānīḥ sa jagāma yathāgatam //</l>\n</lg>\n\n<lg xml:id='AKad_1.75 '>\n<l>eko jaratpulindas tu pāpas tatra vyalambata /</l>\n<l>prāṃśur bhayaṅkarākāraḥ kṛtāntasyeva kiṅkaraḥ //</l>\n</lg>\n\n<lg xml:id='AKad_1.76 '>\n<l>ajātapiśitaprāptir anubhūtavṛthāśramaḥ /</l>\n<l>yamadūtīm iva dṛśaṃ sa dadau tatra śālmalau //</l>\n</lg>\n\n<lg xml:id='AKad_1.77 '>\n<l>sa durārohatāṃ tasya jānann api mahātaroḥ /</l>\n<l>jātānadhyavasāyo 'pi yatnam ārohaṇe 'karot //</l>\n</lg>\n\n<lg xml:id='AKad_1.78 '>\n<l>athāham asamatrāsaviparyāsitamānasaḥ /</l>\n<l>aviśaṃ pitur utsaṅgaṃ tatpakṣāvṛtavigrahaḥ //</l>\n</lg>\n\n<lg xml:id='AKad_1.79 '>\n<l>sa tu pāpas tam āruhya taruṃ nīḍanivāsinaḥ /</l>\n<l>hatvā hatvā yathāśakti śukān bhūmāv apātayat //</l>\n</lg>\n\n<lg xml:id='AKad_1.80 '>\n<l>krameṇa sa durācāras tātasyāpi śirodharam /</l>\n<l>babhañja taṃ ca cikṣepa kṣitau vigatajīvitam //</l>\n</lg>\n\n<lg xml:id='AKad_1.81 '>\n<l>tadā mama na tacchoko nānyat kiñcic ca cetasi /</l>\n<l>kevalaṃ sahajātena bhayenaivāsmi viplutaḥ //</l>\n</lg>\n\n<lg xml:id='AKad_1.82 '>\n<l>tato 'haṃ pitur utsaṅgādvinirgatya sasādhvasam /</l>\n<l>antaraṃ taruśīrṇānāṃ parṇānāṃ tūrṇamāviśam //</l>\n</lg>\n\n<lg xml:id='AKad_1.83 '>\n<l>pāpaḥ so 'py avaruhyātha śālmaler mūlavartinaḥ /</l>\n<l>śukān gatāsūn ādāya vyādhān anusarann agāt //</l>\n</lg>\n\n<lg xml:id='AKad_1.84 '>\n<l>ahaṃ vidhiniyogāt tu tena duṣkṛtakāriṇā /</l>\n<l>jīrṇaparṇasavarṇatvāttadānīṃ nāvadhāritaḥ //</l>\n</lg>\n\n<lg xml:id='AKad_1.85 '>\n<l>tato dūram atikrānte tasmin dāruṇakarmaṇi /</l>\n<l>saṃjātajīvitāśaṃ māṃ pipāsā paryabādhata //</l>\n</lg>\n\n<lg xml:id='AKad_1.86 '>\n<l>anuḍḍayanasāmarthyāt padbhyām eva yathātathā /</l>\n<l>pampāpulinaparyantaṃ gantum aicchaṃ pipāsitaḥ //</l>\n</lg>\n\n<lg xml:id='AKad_1.87 '>\n<l>tathāpy atinirutsāhaḥ patan muhur itas tataḥ /</l>\n<l>tam eva pāpakarmāṇaṃ śaṅkamānaḥ pade pade //</l>\n</lg>\n\n<lg xml:id='AKad_1.88 '>\n<l>ciraṃ hā tāta tāteti śocan kaṇṭhāntavartibhiḥ /</l>\n<l>prāṇair āyāsyamāno 'ham atiṣṭham atiniṣṭhuraḥ //</l>\n</lg>\n\n<p>*yugmam*</p>\n\n<lg xml:id='AKad_1.89 '>\n<l>tasmād anatidūre 'sti sarasas tapasāṃ nidheḥ /</l>\n<l>nirdhūtakleśajālasya jābāler āśramo muneḥ //</l>\n</lg>\n\n<lg xml:id='AKad_1.90 '>\n<l>tatas tasmin sutas tasya sarasi snātum āgataḥ /</l>\n<l>hārītanāmā māṃ tatra tadavasthaṃ vyalokayat //</l>\n</lg>\n\n<lg xml:id='AKad_1.91 '>\n<l>kaṣṭaṃ kenāpi pāpena pātitaḥ śukaśāvakaḥ /</l>\n<l>kulāyātklāmyatītyuktvā kṛpayā māṃ kare 'grahīt //</l>\n</lg>\n\n<lg xml:id='AKad_1.92 '>\n<l>apāyayat payobindūn marutāśvāsayan muhuḥ /</l>\n<l>kṛtāhnikaś ca kāruṇyād anayat pitur āśramam //</l>\n</lg>\n\n<lg xml:id='AKad_1.93 '>\n<l>samāśvastasya hārītatātaṃ dṛṣṭyaiva paśyataḥ /</l>\n<l>padaṃ sthiram iva nyastaṃ hṛdi me jīvitāśayā //</l>\n</lg>\n\n<lg xml:id='AKad_1.94 '>\n<l>nīḍacyuto 'yamānīto mayā vihagapotakaḥ /</l>\n<l>iti pitre praṇamyāsau pāṇisthaṃ māmadarśayat //</l>\n</lg>\n\n<lg xml:id='AKad_1.95 '>\n<l>atha jābālim adrākṣaṃ sākṣād iva pitāmaham /</l>\n<l>mahātmabhiḥ parivṛtaṃ sānukampais tapodhanaiḥ //</l>\n</lg>\n\n<lg xml:id='AKad_1.96 '>\n<l>jarādhavalamūrdhānaṃ dhāmnā prasaratā bahiḥ /</l>\n<l>anatisphuṭasaṃlakṣyaśarīrāvayavākṛtim //</l>\n</lg>\n\n<lg xml:id='AKad_1.97 '>\n<l>sa tu māṃ kṣaṇam udvīkṣya smayamāna ivāvadat /</l>\n<l>idaṃ hi bhujyate 'nena phalaṃ svasyaiva karmaṇaḥ //</l>\n</lg>\n\n<lg xml:id='AKad_1.98 '>\n<l>trikāladarśī bhagavānsa hi divyena cakṣuṣā /</l>\n<l>viśvaṃ paśyati pāṇisthabadarāmalakādivat //</l>\n</lg>\n\n<lg xml:id='AKad_1.99 '>\n<l>vacas tad ākarṇya kutūhalākulāḥ sametya sarve munayas ta mabruvan /</l>\n<l>babhūva ko 'yaṃ bhagavan bhavāntare kim asya vā duścaritaṃ tad ucyatām //</l>\n</lg>\n\n<lg xml:id='AKad_1.100 '>\n<l>abhyarthito munibhir ity uparudhyamānas tān abravīt kuruta tāvadahaḥkriyāḥ svāḥ /</l>\n<l>sāṃdhyaṃ vidhāya vidhim askhalitāvadhānam ākarṇayiṣyatha kathāṃ pṛthum etadīyām //</l>\n</lg>\n\n<lg xml:id='AKad_1.101 '>\n<l>uktās tathā bhagavatā munayo nijena karmakrameṇa divasaṃ gamayāṃbabhūvuḥ /</l>\n<l>hārītahastavihitaiś ca manovinodais tais tair ānīyata mayāpi dināvaśeṣaḥ //</l>\n</lg>\n\n<trailer>iti śrīvipaścidvarāgragaṇayācāryabhaṭṭaśrījayantasūnorabhinandasya kṛtau kādambarīkathāsāre prathamaḥ sargaḥ</trailer>\n\n</div>\n<div>\n\n<head>dvitīyaḥ sargaḥ</head>\n\n<lg xml:id='AKad_2.1 '>\n<l>atha saṃdhyāsamādhyantāḥ samāpya munayaḥ kriyāḥ /</l>\n<l>śuśrūṣavaḥ samāgamya yathāsthānam upāviśan //</l>\n</lg>\n\n<lg xml:id='AKad_2.2 '>\n<l>aham apy ātmavṛttāntavistaraśravaṇotsukaḥ /</l>\n<l>saṃhṛtya cāpalaṃ sarvam āsaṃ sthiramanās tadā //</l>\n</lg>\n\n<lg xml:id='AKad_2.3 '>\n<l>atha dugdhābdhikalloladhavalair amṛtāñcitaiḥ /</l>\n<l>siñcann iva karair indur udagādāśramasthalīm //</l>\n</lg>\n\n<lg xml:id='AKad_2.4 '>\n<l>bhagavānatha jābāliḥ sukhāsīnaḥ svaviṣṭare /</l>\n<l>valkalāhitaparyaṅkabandho vaktuṃ pracakrame //</l>\n</lg>\n\n<lg xml:id='AKad_2.5 '>\n<l>sarve dattāvadhānāḥ stha śṛṇutemāṃ tapodhanāḥ /</l>\n<l>amuṣya pūrvavṛttāntaprastāvopanatāṃ kathām //</l>\n</lg>\n\n<lg xml:id='AKad_2.6 '>\n<l>asty avantiṣu saṃsāralakṣmyāḥ prasavabhūr iva /</l>\n<l>nidhir ujjayinī nāma nagarī guṇasampadām //</l>\n</lg>\n\n<lg xml:id='AKad_2.7 '>\n<l>laṅkālakāmarāvatyo yeṣāṃ vasatayaḥ priyāḥ /</l>\n<l>te 'pi yām abhipaśyantaḥ sukhaṃ tāsu na śerate //</l>\n</lg>\n\n<lg xml:id='AKad_2.8 '>\n<l>kim anyad yatra kailāsanivāsaprītim ujjhatā /</l>\n<l>mahākālābhidhānena rudreṇa svayam āsyate //</l>\n</lg>\n\n<p>tilakam</p>\n\n<lg xml:id='AKad_2.9 '>\n<l>tasyāṃ bharatamāndhātṛbhagīrathapṛthūpamaḥ /</l>\n<l>tārāpīḍa iti śrīmān babhūva pṛthivīpatiḥ //</l>\n</lg>\n\n<lg xml:id='AKad_2.10 '>\n<l>parasparavirodhena viprakīrṇair itas tataḥ /</l>\n<l>visrabdham āsyate yatra sambhūya sakalair guṇaiḥ //</l>\n</lg>\n\n<p>*yugmam*</p>\n\n<lg xml:id='AKad_2.11 '>\n<l>vihasan buddhivibhavair bhṛgūdvahabṛhaspatī /</l>\n<l>amātyaḥ śukanāsākhyo brāhmaṇas tasya cābhavat //</l>\n</lg>\n\n<lg xml:id='AKad_2.12 '>\n<l>trivikramapadākramya sa rājā pṛthivīm imām /</l>\n<l>tasmin mantriṇi tadbhāraṃ nicikṣepa bharakṣame //</l>\n</lg>\n\n<lg xml:id='AKad_2.13 '>\n<l>tathā ca pālayāmāsa sa mantrī sakalāḥ prajāḥ /</l>\n<l>yathā trividham apy etā na duḥkhaṃ kiñcid aspṛśan //</l>\n</lg>\n\n<lg xml:id='AKad_2.14 '>\n<l>yathā yathā ca loko 'smin pitarīvānvarajyata /</l>\n<l>rājā tathā tathātmānaṃ kṛtakṛtyam amanyata //</l>\n</lg>\n\n<lg xml:id='AKad_2.15 '>\n<l>akleśamarpitaṃ tena svabhuje jagadarjanam /</l>\n<l>sambhogavighnakārīti pālanaṃ mantrisātkṛtam //</l>\n</lg>\n\n<lg xml:id='AKad_2.16 '>\n<l>kṛtakṛtyatayā cāsau kāryaśeṣam acintayan /</l>\n<l>viṣayeṣvāhitaprītir āsāṃcakre yathāsukham //</l>\n</lg>\n\n<lg xml:id='AKad_2.17 '>\n<l>śobhā hi kṛtakṛtyasya rājño bhogavibhūtayaḥ /</l>\n<l>asamāptajigīṣasya tā eva tu viḍambanāḥ //</l>\n</lg>\n\n<lg xml:id='AKad_2.18 '>\n<l>sa yuvā madhurākāras taruṇīnayanotsavaḥ /</l>\n<l>kalāsu kuśalaḥ kāmī bubhuje bhogasampadaḥ //</l>\n</lg>\n\n<lg xml:id='AKad_2.19 '>\n<l>na te bhogā na tāḥ krīḍā na tā goṣṭhyo na te rasāḥ /</l>\n<l>na te vilāsā yeṣv asya pāragaṃ nābhavan manaḥ //</l>\n</lg>\n\n<lg xml:id='AKad_2.20 '>\n<l>samagrasukhasambhogabhūmijño 'pi sa bhūpatiḥ /</l>\n<l>sukham ekaṃ tu nājñāsīd apatyālokanodbhavam //</l>\n</lg>\n\n<lg xml:id='AKad_2.21 '>\n<l>yathā yathāsya kālena vyatīyāya navaṃ vayaḥ /</l>\n<l>nirapatyatayā śoko vardhate sma tathā tathā //</l>\n</lg>\n\n<lg xml:id='AKad_2.22 '>\n<l>mukhyabhūtā ca sarvasminn antaḥpurakadambake /</l>\n<l>rājñī vilāsavatyākhyā tasya prāṇasamābhavat //</l>\n</lg>\n\n<lg xml:id='AKad_2.23 '>\n<l>sā rājamahiṣī gaurīm abhyarcayitum ekadā /</l>\n<l>devatāyatanaṃ bāhyaṃ yayau bhartur anujñayā //</l>\n</lg>\n\n<lg xml:id='AKad_2.24 '>\n<l>purāṇe vācyamāne 'tha prasaṅgapatitāṃ śrutim /</l>\n<l>aputrasya kuto lokā iti śuśrāva tatra sā //</l>\n</lg>\n\n<lg xml:id='AKad_2.25 '>\n<l>prataptalohasūcīva sā śrutiḥ śravaṇāntaram /</l>\n<l>viveśa dadatī tasyāḥ parāṃ kām api vedanām //</l>\n</lg>\n\n<lg xml:id='AKad_2.26 '>\n<l>tataḥ pratinivṛttātha praviśya bhavanaṃ nijam /</l>\n<l>vastrāvṛtamukhī bhūmāvupaviśya ruroda sā //</l>\n</lg>\n\n<lg xml:id='AKad_2.27 '>\n<l>sakhībhiḥ prārthyamānāpi na svām abhajata sthitim /</l>\n<l>nodasthāt kartum āhāraṃ virarāma na rodanāt //</l>\n</lg>\n\n<lg xml:id='AKad_2.28 '>\n<l>athopalabhya tatpīḍāv ārtāṃ parijanān nṛpaḥ /</l>\n<l>praviśyāntaḥpuraṃ prāha svairam enāṃ prasādayan //</l>\n</lg>\n\n<lg xml:id='AKad_2.29 '>\n<l>priye kim idam ārabdhaṃ rudyate kim akāraṇam /</l>\n<l>na tvayā matkṛte manyur anubhūtaḥ kadācana //</l>\n</lg>\n\n<lg xml:id='AKad_2.30 '>\n<l>anyo 'pi manmukhaprekṣī madadhīnātmajīvitaḥ /</l>\n<l>kas tavotpādayen manyuṃ yasmai kupyasi sundari //</l>\n</lg>\n\n<lg xml:id='AKad_2.31 '>\n<l>iti prasādyamānā sā yadā novāca kiñcana /</l>\n<l>tadā viditavṛttāntas tatsakhyā nṛpatiḥ kṛtaḥ //</l>\n</lg>\n\n<lg xml:id='AKad_2.32 '>\n<l>tena vyatikareṇātha so 'pi śokaparāyaṇaḥ /</l>\n<l>ruroda vakṣasi nyastasabāṣpadayitāmukhaḥ //</l>\n</lg>\n\n<lg xml:id='AKad_2.33 '>\n<l>ciraṃ ruditvā niḥśabdaṃ svayam unmṛjya locane /</l>\n<l>jagāda gadgadaṃ rājā mahiṣīm upasāntvayan //</l>\n</lg>\n\n<lg xml:id='AKad_2.34 '>\n<l>mamāpi nanv iyaṃ devi cirāt prabhṛti duḥsahā /</l>\n<l>dunoti hṛdayaṃ cintā niṣpratīkārarogavat //</l>\n</lg>\n\n<lg xml:id='AKad_2.35 '>\n<l>viphalaṃ bata me rājyaṃ viphalā mama sampadaḥ /</l>\n<l>viphalā mama sambhogā viphalaṃ mama jīvitam //</l>\n</lg>\n\n<lg xml:id='AKad_2.36 '>\n<l>kuto 'smākam abhavyānām iyatyo bhāgyasampadaḥ /</l>\n<l>yad drakṣyāmas tavotsaṅgaṃ bālakālatyamaṇḍitam //</l>\n</lg>\n\n<lg xml:id='AKad_2.37 '>\n<l>vāñchan krīḍanakaṃ kiñcit kadā me pāpakarmaṇaḥ /</l>\n<l>ākṛṣyati sutaḥ kūrcaṃ kim apy avyaktam ālapan //</l>\n</lg>\n\n<lg xml:id='AKad_2.38 '>\n<l>ityādi vilapaty asmin bāṣpākulitalocane /</l>\n<l>śukanāsa imāṃ vārtāṃ śrutvā satvaramāyayau //</l>\n</lg>\n\n<lg xml:id='AKad_2.39 '>\n<l>nirapatyaḥ kṛtaḥ so 'pi rājeva hatavedhasā /</l>\n<l>tasyāpy anena śokena gṛhe roditi gehinī //</l>\n</lg>\n\n<lg xml:id='AKad_2.40 '>\n<l>sa tu svāmigataṃ duḥkhaṃ duḥkham ity avadhārayan /</l>\n<l>tadduḥkhāpanayopāyapravaṇo dhīram abhyadhāt //</l>\n</lg>\n\n<lg xml:id='AKad_2.41 '>\n<l>kva dhīraprakṛtirdevaḥ kveyaṃ vilkavacittatā /</l>\n<l>śoko 'vakāśaṃ labhate hṛdaye na bhavādṛśām //</l>\n</lg>\n\n<lg xml:id='AKad_2.42 '>\n<l>yadi hi strīsvabhāvena devī viklavatāṃ gatā /</l>\n<l>tat kiṃ pralambakūrcasya yuktaṃ devasya roditum //</l>\n</lg>\n\n<lg xml:id='AKad_2.43 '>\n<l>ko 'yaṃ hitāhitaprāptipārihārakriyākramaḥ /</l>\n<l>yat kapolatalanyastahastaṃ niḥśvasyate ciram //</l>\n</lg>\n\n<lg xml:id='AKad_2.44 '>\n<l>yadi duḥkhāsikā satyamanapatyatayā tava /</l>\n<l>buddhirādhīyatāṃ dharme dharmotsavamavāpyate //</l>\n</lg>\n\n<lg xml:id='AKad_2.45 '>\n<l>dīyatāṃ vasu viprebhyaḥ pūjyantāṃ sarvadevatāḥ /</l>\n<l>pravartyantāṃ prapārāmāḥ khanyantāṃ salilāśayāḥ //</l>\n</lg>\n\n<lg xml:id='AKad_2.46 '>\n<l>nāsti nāma jagaty asmin puruṣārthaḥ sa kaścana /</l>\n<l>yo dharmaniratair dhīrais tvādṛśair nādhigamyate //</l>\n</lg>\n\n<lg xml:id='AKad_2.47 '>\n<l>ityādi śukanāsoktam ākarṇya vigatajvarau /</l>\n<l>utthāya svasthavat sarvā dampatī cakratuḥ kriyāḥ //</l>\n</lg>\n\n<lg xml:id='AKad_2.48 '>\n<l>tataḥ prabhṛti dānāni yāgahomatapāṃsi tau /</l>\n<l>citrāṇy akurutāṃ sarvā vyasmayanta tataḥ prajāḥ //</l>\n</lg>\n\n<lg xml:id='AKad_2.49 '>\n<l>kadācid atha bhūpālaḥ svapne 'paśyan niśākaram /</l>\n<l>vilāsavatyā vadanaṃ praviśantam akhaṇḍitam //</l>\n</lg>\n\n<lg xml:id='AKad_2.50 '>\n<l>tathā manoramā nāma śukanāsasya gehinī /</l>\n<l>svapne sapuṇḍarīkāṅkā sāpi tena vyalokyata //</l>\n</lg>\n\n<lg xml:id='AKad_2.51 '>\n<l>anyedyurudaye bhānormaṅgalācārapūrvakam /</l>\n<l>taṃ svapnaṃ kathayāmāsa śukanāsāya bhūpatiḥ //</l>\n</lg>\n\n<lg xml:id='AKad_2.52 '>\n<l>sānandaṃ so 'bhyadhād enaṃ sampannās te manorathāḥ /</l>\n<l>acirāt soṣyate devī putraṃ pūrṇendusundaram //</l>\n</lg>\n\n<lg xml:id='AKad_2.53 '>\n<l>dineṣv atha vyatīteṣu keṣucid garbham agrahīt /</l>\n<l>mahiṣī tatsakhībhyaś ca tam ajñāsīn nareśvaraḥ //</l>\n</lg>\n\n<lg xml:id='AKad_2.54 '>\n<l>tābhyaḥ prādāt sa vāsāṃsi citrāṇy ābharaṇāni ca /</l>\n<l>krameṇa garbhaliṅgeṣu vyakteṣu mumudetarām //</l>\n</lg>\n\n<lg xml:id='AKad_2.55 '>\n<l>śukanāsāya covāca praharṣotphullalocanaḥ /</l>\n<l>cakāṅkṣa cātako meghān iva prasavavāsarān //</l>\n</lg>\n\n<lg xml:id='AKad_2.56 '>\n<l>sampūrṇe daśame māsi devī sutam asūta sā /</l>\n<l>harṣeṇa ca jagat sarvaṃ parivṛttam ivābhavat //</l>\n</lg>\n\n<lg xml:id='AKad_2.57 '>\n<l>rājā mahotsavānandapūrṇapātram upāhṛtam /</l>\n<l>dṛṣṭvā lokeṣu māti sma na trivikramavat triṣu //</l>\n</lg>\n\n<lg xml:id='AKad_2.58 '>\n<l>śukanāsas tu rājānaṃ kaṇṭhe jagrāha nirbharam /</l>\n<l>autsukyāt sūtikāvāsaṃ tāv ubhāv api jagmatuḥ //</l>\n</lg>\n\n<lg xml:id='AKad_2.59 '>\n<l>tato dadṛśatur vyaktasakalāṅgaṃ kumārakam /</l>\n<l>indor udayarāgārdraṃ navaṃ bimbam ivoditam //</l>\n</lg>\n\n<lg xml:id='AKad_2.60 '>\n<l>śukanāso nirūpyāṅgamekaikaṃ nipuṇaṃ śiśoḥ /</l>\n<l>haste bhūpālam ālambya harṣagarbham abhāṣata //</l>\n</lg>\n\n<lg xml:id='AKad_2.61 '>\n<l>ayaṃ śaṅkha idaṃ cakram iyam ūrṇedam ambujam /</l>\n<l>paśya bālasya cihnāni dṛśyante cakravartinām //</l>\n</lg>\n\n<lg xml:id='AKad_2.62 '>\n<l>yo 'sau svapne tvayā dṛṣṭaś candro devīmukhaṃ viśan /</l>\n<l>sa evāyam ihotpanna iti mā saṃśayaṃ kṛthāḥ //</l>\n</lg>\n\n<lg xml:id='AKad_2.63 '>\n<l>iti taddarśanānandasudhāplāvitayos tayoḥ /</l>\n<l>śukanāsasya rājñaś ca harṣābdhir vavṛdhetarām //</l>\n</lg>\n\n<lg xml:id='AKad_2.64 '>\n<l>atrāntare mantrigṛhād āgatya dvārarakṣakaḥ /</l>\n<l>śukanāsagṛhe putrajanmotsavam acīkathat //</l>\n</lg>\n\n<lg xml:id='AKad_2.65 '>\n<l>śukanāsam athābhīkṣṇam āliliṅga mahīpatiḥ /</l>\n<l>uttarīyaṃ jahārāsya pūrṇapātram iti svayam //</l>\n</lg>\n\n<lg xml:id='AKad_2.66 '>\n<l>uvāca cainaṃ paśyedaṃ sukhasyopari naḥ sukham /</l>\n<l>ime te patitāḥ satyaṃ tuhine somaraśmayaḥ //</l>\n</lg>\n\n<lg xml:id='AKad_2.67 '>\n<l>sādhv idaṃ vedhasārabdhaṃ cittānuguṇam āvayoḥ /</l>\n<l>sahaiva pātratāṃ nītau yad āvāṃ sukhaduḥkhayoḥ //</l>\n</lg>\n\n<lg xml:id='AKad_2.68 '>\n<l>tatas tūryaravair nṛtyaiś carcarītālaniḥsvanaiḥ /</l>\n<l>sindūraghanasārādikṣodaiḥ kuṅkumakardamaiḥ //</l>\n</lg>\n\n<lg xml:id='AKad_2.69 '>\n<l>anapekṣitanīcoccavyavahāranirargalā /</l>\n<l>keliḥ pravavṛte tatra rājagehamahotsave //</l>\n</lg>\n\n<lg xml:id='AKad_2.70 '>\n<l>rājā tu svagṛhe kelivimardaṃ vīkṣya tādṛśam /</l>\n<l>śukanāsagṛhaṃ gatvā dviguṇaṃ tam akārayat //</l>\n</lg>\n\n<lg xml:id='AKad_2.71 '>\n<l>kṛte 'tha jātakarmādau vṛtte ṣaṣṭhīprajāgare /</l>\n<l>vilāsavatyāṃ snātāyāṃ śucau kāla upasthite //</l>\n</lg>\n\n<lg xml:id='AKad_2.72 '>\n<l>praśaste 'hani daivajñair anujñāto mahīpatiḥ /</l>\n<l>snātaḥ suvarṇalakṣeṇa pūjayitvā dvijottamān //</l>\n</lg>\n\n<lg xml:id='AKad_2.73 '>\n<l>sa bhūṣaṇāni vāsāṃsi varṣan parijane śiśoḥ /</l>\n<l>candrāpīḍa iti svapnasadṛśaṃ nāma nirmame //</l>\n</lg>\n\n<lg xml:id='AKad_2.74 '>\n<l>śukanāso 'pi sampūjya viprān viprajanocitam /</l>\n<l>vaiśampāyana ity ātmasūnor nāma praṇītavān //</l>\n</lg>\n\n<lg xml:id='AKad_2.75 '>\n<l>krameṇa vardhamāno 'tha kṛtacūḍādimaṅgalaḥ /</l>\n<l>candrāpīḍo 'bhavat pitroḥ param utsaṅgamaṇḍanam //</l>\n</lg>\n\n<lg xml:id='AKad_2.76 '>\n<l>ākāreṇendukāntena madhurair bālavalgitaiḥ /</l>\n<l>avyaktavarṇair ālāpair aharat sa tayor manaḥ //</l>\n</lg>\n\n<lg xml:id='AKad_2.77 '>\n<l>prāpte 'tha saptame varṣe vidyāgṛham akārayat /</l>\n<l>candrāpīḍasya nagarādbahirbahuguṇaṃ nṛpaḥ //</l>\n</lg>\n\n<lg xml:id='AKad_2.78 '>\n<l>kṛtopanayanaṃ cainam kāle kṣatrajanocite /</l>\n<l>tatra nyaveśayadrājā vidyādhigamasiddhaye //</l>\n</lg>\n\n<lg xml:id='AKad_2.79 '>\n<l>tarkavyākaraṇābhijñān dhanurvedaviśāradān /</l>\n<l>daṇḍanītyādinipuṇān ācāryān paryakalpayat //</l>\n</lg>\n\n<lg xml:id='AKad_2.80 '>\n<l>śukanāso 'pi taṃ putram upanīya yathāvidhi /</l>\n<l>rājaputrānugaṃ cakre vidyāgṛhanivāsinam //</l>\n</lg>\n\n<lg xml:id='AKad_2.81 '>\n<l>nṛpatis tv agamad draṣṭuṃ putraṃ gurukule sthitam /</l>\n<l>prārthito 'pi sa tanmātrā nainam ānāyayad gṛham //</l>\n</lg>\n\n<lg xml:id='AKad_2.82 '>\n<l>pūrṇaṣoḍaśavarṣo 'tha rājaputraḥ kuśāgradhīḥ /</l>\n<l>sakṛdadhyāpito vidyāḥ pūrvābhyastā ivāgrahīt //</l>\n</lg>\n\n<lg xml:id='AKad_2.83 '>\n<l>sarvaśāstrārthatattvajñaḥ sarvabhāṣāsu satkaviḥ /</l>\n<l>sarvavādeṣu vaktābhūtsarvaśāstreṣu kovidaḥ //</l>\n</lg>\n\n<lg xml:id='AKad_2.84 '>\n<l>prauḍhaḥ kalāsu sarvāsu dakṣaḥ sarveṣu karmasu /</l>\n<l>sarveṣu vyavahāreṣu so 'bhūd askhalitakramaḥ //</l>\n</lg>\n\n<lg xml:id='AKad_2.85 '>\n<l>krameṇa vardhamānaś ca sa vyāyāmam asevata /</l>\n<l>śuśubhe ca tadabhyāsaprāptasarvāṅgasauṣṭhavaḥ //</l>\n</lg>\n\n<lg xml:id='AKad_2.86 '>\n<l>pralambabāhuḥ pīnāṃsaḥ pṛthuvakṣās tanūdaraḥ /</l>\n<l>gambhīrabāhur vṛttorus taruṇaḥ karisadgatiḥ //</l>\n</lg>\n\n<lg xml:id='AKad_2.87 '>\n<l>śukanāsasutas tasya pratibimba ivābhavat /</l>\n<l>guṇair aśeṣair anyatra śarīraprāṇagauravāt //</l>\n</lg>\n\n<lg xml:id='AKad_2.88 '>\n<l>rājā tu taṃ sutaṃ buddhvā kṛtārthaṃ guruveśmanaḥ /</l>\n<l>śukanāsagirā geham ānetum upacakrame //</l>\n</lg>\n\n<lg xml:id='AKad_2.89 '>\n<l>sa balāhakanāmānam āhūya dhvajinīpatim /</l>\n<l>puṇye 'hni prāhiṇot putram ānetuṃ kṛtamaṅgalaḥ //</l>\n</lg>\n\n<lg xml:id='AKad_2.90 '>\n<l>sahasraṃ rājaputrāṇāṃ vinītaṃ bāhuśālinām /</l>\n<l>visasarja ca tenaiva saha putrānuvartinam //</l>\n</lg>\n\n<lg xml:id='AKad_2.91 '>\n<l>tathendrāyudhanāmānaṃ preṣayāmāsa vājinam /</l>\n<l>jitoccaiḥśravasaṃ tais tair ananyasadṛśair guṇaiḥ //</l>\n</lg>\n\n<lg xml:id='AKad_2.92 '>\n<l>balāhakas tato gatvā vidyāgṛhanivāsinam /</l>\n<l>adrākṣīdrājaputraṃ taṃ praṇanāma ca sādaram //</l>\n</lg>\n\n<lg xml:id='AKad_2.93 '>\n<l>ācacakṣe ca rājājñāṃ gṛham āgamyatām iti /</l>\n<l>sanāmagrahaṇaṃ cāsmai rājaputrān nyavedayat //</l>\n</lg>\n\n<lg xml:id='AKad_2.94 '>\n<l>tato balāhakākhyātaśauryādiguṇagauravāḥ /</l>\n<l>rājaputrāḥ praṇemustaṃ purandaram ivāmarāḥ //</l>\n</lg>\n\n<lg xml:id='AKad_2.95 '>\n<l>paryāṇaratnajyotirbhir janitendrāyudhaprabham /</l>\n<l>indrāyudhaṃ praveśyāśvaṃ punar āha balāhakaḥ //</l>\n</lg>\n\n<lg xml:id='AKad_2.96 '>\n<l>imam āroha sindhūttham aśvaratnam ayonijam /</l>\n<l>pārasīkādhipatinā devasyopāyanīkṛtam //</l>\n</lg>\n\n<lg xml:id='AKad_2.97 '>\n<l>candrāpīḍas tu taṃ dṛṣṭvā turaṅgamam anuttamam /</l>\n<l>paraṃ vismayam āpede ciraṃ caivam acintayat //</l>\n</lg>\n\n<lg xml:id='AKad_2.98 '>\n<l>hṛdayaṃ me bravīty evaṃ naiṣa satyaṃ turaṅgamaḥ /</l>\n<l>ko 'pi kenāpi śāpena nūnaṃ turagatāṃ gataḥ //</l>\n</lg>\n\n<lg xml:id='AKad_2.99 '>\n<l>ayonijatvavārteyam etat saṃkalpasākṣiṇī /</l>\n<l>rambhā kilāpsaraḥkanyā śāpena vaḍavābhavat //</l>\n</lg>\n\n<lg xml:id='AKad_2.100 '>\n<l>garutmatīdam uccatvam uccaiḥśravasi vā bhavet /</l>\n<l>tejasām ākṛter vāpi na sāmānyeṣu vājiṣu //</l>\n</lg>\n\n<lg xml:id='AKad_2.101 '>\n<l>iti buddhyā vikalpyātha balāhakasamarpitaiḥ /</l>\n<l>kusumasragalaṅkāradukūlaiḥ kṛtamaṇḍanaḥ //</l>\n</lg>\n\n<lg xml:id='AKad_2.102 '>\n<l>gurūn āmantrya dattāśīrbrāhmaṇair bandibhiḥ stutaḥ /</l>\n<l>vaiśampāyanam ārūḍham ālokya turagāntaram //</l>\n</lg>\n\n<lg xml:id='AKad_2.103 '>\n<l>yo 'si so 'si namas tubhyam ārohātikramas tvayā /</l>\n<l>marṣaṇīyo 'yam asmākam āruroheti taṃ vadan //</l>\n</lg>\n\n<p>tilakam</p>\n\n<lg xml:id='AKad_2.104 '>\n<l>sa indrāyudham āruhya vainateyam ivācyutaḥ /</l>\n<l>api trijagatīṃ kṛtsnāṃ mene hastagatām iva //</l>\n</lg>\n\n<lg xml:id='AKad_2.105 '>\n<l>savaiśampāyanaḥ so 'tha nirgatya bhavanāt tataḥ /</l>\n<l>rājaputraiḥ parivṛto viveśa nagarīṃ śanaiḥ //</l>\n</lg>\n\n<lg xml:id='AKad_2.106 '>\n<l>tam atha purataruṇyo rājamārgeṇa yāntaṃ dadṛśur atulakāntiṃ saudhavātāyanasthāḥ /</l>\n<l>vyapagatagurulajjāḥ sambhramotkampitāṅgyaḥ smarajanitavikārair locanair arcayantyaḥ //</l>\n</lg>\n\n<trailer>iti śrīvipaścidvarāgragaṇyācāryabhaṭṭaśrījayantasūnorabhinandasya kṛtau kādambarīkathāsāre dvitīyaḥ sargaḥ</trailer>\n\n</div>\n<div>\n\n<head>tṛtīyaḥ sargas</head>\n\n<lg xml:id='AKad_3.1 '>\n<l>sa prāpya nṛpatidvāram avatīrya turaṅgamāt /</l>\n<l>rājadhānīṃ sasenānīḥ savaiśampāyano 'viśat //</l>\n</lg>\n\n<lg xml:id='AKad_3.2 '>\n<l>praviśya ca sabhāmadhye harṣabāṣpārdracakṣuṣaḥ /</l>\n<l>nyastajānuḥ kṣitau mūrdhnā vavande caraṇau pituḥ //</l>\n</lg>\n\n<lg xml:id='AKad_3.3 '>\n<l>āliliṅga ca taṃ rājā cucumba śirasi kṣaṇāt /</l>\n<l>grahītum aicchad utsaṅge sa tu bhūmāv upāviśat //</l>\n</lg>\n\n<lg xml:id='AKad_3.4 '>\n<l>draṣṭuṃ punaḥ punaḥ spraṣṭum atṛptenāpi bhūbhujā /</l>\n<l>visṛṣṭo 'tha kṣaṇaṃ sthitvā mātaraṃ vandituṃ yayau //</l>\n</lg>\n\n<lg xml:id='AKad_3.5 '>\n<l>tāṃ sutālokanānandakṣaratkṣīrapayodharām /</l>\n<l>praṇamya jananīḥ sarvā nandayāmāsa vandanaiḥ //</l>\n</lg>\n\n<lg xml:id='AKad_3.6 '>\n<l>abhinandya kṛtaṃ tābhir avatāraṇamaṅgalam /</l>\n<l>śukanāsam atha draṣṭum ayāsīt tasya mandiram //</l>\n</lg>\n\n<lg xml:id='AKad_3.7 '>\n<l>dvāri vājinam utsṛjya praviśya praśrayeṇa tam /</l>\n<l>pitṛvat praṇanāmāsau maulinā medinīṃ spṛśan //</l>\n</lg>\n\n<lg xml:id='AKad_3.8 '>\n<l>namantam enam utthāpya svayam utthāya sādaram /</l>\n<l>śukanāsas tu jagrāha kaṇṭhe pulakitānanaḥ //</l>\n</lg>\n\n<lg xml:id='AKad_3.9 '>\n<l>kṛtayatno 'pi nādhyāsta cārucāmīkarāsanam /</l>\n<l>candrāpīḍaḥ kṣitāv eva tasya nyaviśatāgrataḥ //</l>\n</lg>\n\n<lg xml:id='AKad_3.10 '>\n<l>śukanāsaṃ ca muñcantam āsanaṃ svaṃ nyavārayat /</l>\n<l>tatra kṣaṇam iva sthitvā draṣṭum āgān manoramām //</l>\n</lg>\n\n<lg xml:id='AKad_3.11 '>\n<l>sapraśrayaṃ praṇamyātha tāṃ vilāsavatīm iva /</l>\n<l>tato 'vāptavicitrāśīrmaṅgalo niriyāya saḥ //</l>\n</lg>\n\n<lg xml:id='AKad_3.12 '>\n<l>yādṛk ca candrāpīḍasya darśanāliṅganakramaḥ /</l>\n<l>sa vaiśampāyanasyāpi tādṛg eva gṛhadvaye //</l>\n</lg>\n\n<lg xml:id='AKad_3.13 '>\n<l>na kaścana sutasnehe viśeṣaś ca tayor abhūt /</l>\n<l>mantriṇo rājaputre vā mantriputra nṛpasya vā //</l>\n</lg>\n\n<lg xml:id='AKad_3.14 '>\n<l>sarvopakaraṇopetaṃ pitrā pūrvaṃ prakalpitam /</l>\n<l>jagāma candrāpīḍo 'tha kumārabhavanaṃ mahat //</l>\n</lg>\n\n<lg xml:id='AKad_3.15 '>\n<l>susaṃniveśam ālokya reme tatra cirāya saḥ /</l>\n<l>sthitim indrāyudhasyāpi svavāse paryakalpayat //</l>\n</lg>\n\n<lg xml:id='AKad_3.16 '>\n<l>tataḥ snātānuliptāṅgaṃ kṛtāhāraṃ sukhasthitam /</l>\n<l>mātrā visṛṣṭa āgatya kañcukī tam abhāṣata //</l>\n</lg>\n\n<lg xml:id='AKad_3.17 '>\n<l>iyaṃ hi patralekhākhyā kulūteśvarakanyakā /</l>\n<l>kenāpi daivayogena paribhraṣṭā pitur gṛhāt //</l>\n</lg>\n\n<lg xml:id='AKad_3.18 '>\n<l>bālaiva vardhitā devyā svayam antaḥpure nije /</l>\n<l>yogyā sakalavisrambhabhūmis te pārśvavartinī //</l>\n</lg>\n\n<lg xml:id='AKad_19 '>\n<l>matveti devyā prahitā kumāra pratigṛhyatām /</l>\n<l>ity uktvopāharat kanyāṃ vinītāṃ priyadarśanām //</l>\n</lg>\n\n<p>tilakam</p>\n\n<lg xml:id='AKad_3.20 '>\n<l>sā tu tenārpitā kanyā tataḥ prabhṛti taṃ tathā /</l>\n<l>asevata yathā cāsya nijaṃ cittam ivābhavat //</l>\n</lg>\n\n<lg xml:id='AKad_3.21 '>\n<l>cakāra tāṃ ca tāmbūlakaraṅkasyādhikāriṇīm /</l>\n<l>tutoṣa ca guṇair asyāḥ śīlācāranayādibhiḥ //</l>\n</lg>\n\n<lg xml:id='AKad_3.22 '>\n<l>kiyatsv api vyatīteṣu divaseṣv atha pārthivaḥ /</l>\n<l>yauvarājyavidhau sūnor abhiyogam aśiśriyat //</l>\n</lg>\n\n<lg xml:id='AKad_3.23 '>\n<l>saṃmantrya śukanāsena saha visrambhanirbharam /</l>\n<l>sambhārasaṃgrahārambham akarot kṛtamaṅgalaḥ //</l>\n</lg>\n\n<lg xml:id='AKad_3.24 '>\n<l>saṃnikṛṣṭābhiṣekaṃ ca darśanārtham upāgatam /</l>\n<l>candrāpīḍam athovāca śukanāsaḥ savistaram //</l>\n</lg>\n\n<lg xml:id='AKad_3.25 '>\n<l>tāta vijñātaśāstrasya vinayācāraśālinaḥ /</l>\n<l>nālpam apy upadeṣṭavyam asti sthiramates tava //</l>\n</lg>\n\n<lg xml:id='AKad_3.26 '>\n<l>kiṃ tu lokottarā lakṣmīr abhirāmam idaṃ vapuḥ /</l>\n<l>navaṃ vayaḥ parā śaktir iti durviṣaho bharaḥ //</l>\n</lg>\n\n<lg xml:id='AKad_3.27 '>\n<l>lakṣmīr nāma paraṃ puṃsām anyathābhāvakāraṇam /</l>\n<l>viralās te vikārāya na yeṣāṃ tatparigrahaḥ //</l>\n</lg>\n\n<lg xml:id='AKad_3.28 '>\n<l>puṣṇāti tīvram ūṣmāṇaṃ hinasti vyaktavāditām /</l>\n<l>karoti bhaktavidveṣam asamaḥ śrīkṛto jvaraḥ //</l>\n</lg>\n\n<lg xml:id='AKad_3.29 '>\n<l>na paśyanti na śṛṇvanti nāpekṣante hitāhitam /</l>\n<l>na vidmaḥ kiṃ nu ceṣṭante kaṣṭaṃ śrīviplutā narāḥ //</l>\n</lg>\n\n<lg xml:id='AKad_3.30 '>\n<l>kramāgateti naitasyām āśvāsaḥ ko 'pi vidyate /</l>\n<l>hyo 'pi yatroṣitā lakṣmīs tatraivādya na dṛśyate //</l>\n</lg>\n\n<lg xml:id='AKad_3.31 '>\n<l>vātaraktābhibhūteva bhinnapādeva kaṇṭakaiḥ /</l>\n<l>lakṣmīr nidhātuṃ śaknoti na kvacin nirbharaṃ padam //</l>\n</lg>\n\n<lg xml:id='AKad_3.32 '>\n<l>śrīḥ sapatnīm iva dveṣṭi dṛṣṭiṃ satpathavartinīm /</l>\n<l>tāṃ vinā yatra tatraiva patanty andhā iveśvarāḥ //</l>\n</lg>\n\n<lg xml:id='AKad_3.33 '>\n<l>satpathasyopadeṣṭāras teṣāṃ praviralā narāḥ /</l>\n<l>dhūrtair ete hi bhujyante hṛdayānupraveśibhiḥ //</l>\n</lg>\n\n<lg xml:id='AKad_3.34 '>\n<l>āpātaramaṇīyeṣu viṣayeṣu nirargalam /</l>\n<l>tair eva hi pravartyante mukhamādhuryapaṇḍitaiḥ //</l>\n</lg>\n\n<lg xml:id='AKad_3.35 '>\n<l>dhūrtapratāritāś caite viṣayāsaktacetasaḥ /</l>\n<l>akasmāt pralayaṃ yānti gītaraktā mṛgā iva //</l>\n</lg>\n\n<lg xml:id='AKad_3.36 '>\n<l>viṣayeṣv atikaṣṭo 'yaṃ viṣayaḥ strīti nāma yaḥ /</l>\n<l>jīvaty anyaiḥ kilākṛṣṭas tenākṛṣṭo na jīvati //</l>\n</lg>\n\n<lg xml:id='AKad_3.37 '>\n<l>khaleṣv akṛtavisrambho viṣayeṣv animagnadhīḥ /</l>\n<l>sādhuṣv abhimukho nityaṃ mahatīṃ śriyam aśnute //</l>\n</lg>\n\n<lg xml:id='AKad_3.38 '>\n<l>sa tvaṃ na vañcyase dhūrtair na sādhubhir upekṣyase /</l>\n<l>yathā na bādhyase kāmaiḥ prayatethās tathā sadā //</l>\n</lg>\n\n<lg xml:id='AKad_3.39 '>\n<l>kāmaṃ bhavān prakṛtyaiva dhīraḥ pitrā ca saṃskṛtaḥ /</l>\n<l>tvadguṇeṣv atisaṃtoṣo mukharīkurute sma mām //</l>\n</lg>\n\n<lg xml:id='AKad_3.40 '>\n<l>yugarāja dhuraṃ pitrā kalpitām udvaha sthirām /</l>\n<l>vijitām api cānena punar jaya vasuṃdharām //</l>\n</lg>\n\n<lg xml:id='AKad_3.41 '>\n<l>ity uktvā virarāmāsau tatkalyāṇaparāyaṇaḥ /</l>\n<l>candrāpīḍas tu tadvāgbhir alaṅkṛta ivābhavat //</l>\n</lg>\n\n<lg xml:id='AKad_3.42 '>\n<l>atha puṇye 'hani snātaṃ vidhivat kṛtamaṅgalam /</l>\n<l>yauvarājye priyaṃ putram abhyaṣiñcan mahīpatiḥ //</l>\n</lg>\n\n<lg xml:id='AKad_3.43 '>\n<l>abhiṣekotsavas tasya janmalābhotsavād api /</l>\n<l>adhikaḥ sarvalokasya babhūvānandavardhanaḥ //</l>\n</lg>\n\n<lg xml:id='AKad_3.44 '>\n<l>sarvābhyo digbhya ājagmur gṛhītopāyanā nṛpāḥ /</l>\n<l>dvijāś ca tutuṣuḥ prāptagobhūkanakadakṣiṇāḥ //</l>\n</lg>\n\n<lg xml:id='AKad_3.45 '>\n<l>anyatrāhani daivajñaślāghyayogyaguṇānvite /</l>\n<l>dadau digvijaye yātrāṃ yuvarājo nṛpājñayā //</l>\n</lg>\n\n<lg xml:id='AKad_3.46 '>\n<l>kṛtaprasthānahomo 'sau vidhijñeya purodhasā /</l>\n<l>śastrāstracakram abhyarcya śāstroktair mantravistaraiḥ //</l>\n</lg>\n\n<lg xml:id='AKad_3.47 '>\n<l>kṛtasvastyayano vipraiḥ pracurasvarṇatoṣitaiḥ /</l>\n<l>yatnaruddhāsrayā mātrā kṛtaprasthānamaṅgalaḥ //</l>\n</lg>\n\n<lg xml:id='AKad_3.48 '>\n<l>śaṅkhadundubhinirghoṣamukharīkṛtadiṅmukhaḥ /</l>\n<l>stutas tāraṃ paṭhadbhiś ca sūtamāgadhabandibhiḥ //</l>\n</lg>\n\n<lg xml:id='AKad_3.49 '>\n<l>sragvilepanadīpādisambhārārcitadaivataḥ /</l>\n<l>pitarau śukanāsaṃ ca praṇamya niragādgṛhāt //</l>\n</lg>\n\n<p>*cakkalakam*</p>\n\n<lg xml:id='AKad_3.50 '>\n<l>indrāyudham athāruhya paurajānapadāśiṣaḥ /</l>\n<l>śṛṇvan nagaryāḥ pūrveṇa dvāreṇa niriyāya saḥ //</l>\n</lg>\n\n<lg xml:id='AKad_3.51 '>\n<l>tato 'nugamyamāno 'sau balāhakaniveditaiḥ /</l>\n<l>sahasrasaṃkhyaiḥ kṣitipair ullasacchattracāmaraiḥ //</l>\n</lg>\n\n<lg xml:id='AKad_3.52 '>\n<l>vaiśampāyanam ekatra pārśve śvetāśvavartinam /</l>\n<l>anyatra patralekhāṃ ca paśyann aśvaratīsthitām //</l>\n</lg>\n\n<lg xml:id='AKad_3.53 '>\n<l>tasminn ahani sa stokaṃ prasthāyocchritatoraṇam /</l>\n<l>citraṃ nivāsam adhyāsta siprākūle prakalpitam //</l>\n</lg>\n\n<p>*tilakam*</p>\n\n<lg xml:id='AKad_3.54 '>\n<l>athāparedyur utthāyāśeṣābharaṇabhūṣitaḥ /</l>\n<l>prāvartata prabandhena prasthātum atulodyamaḥ //</l>\n</lg>\n\n<lg xml:id='AKad_3.55 '>\n<l>pīḍayann atha sainyena pātālatalavāsinaḥ /</l>\n<l>rajasā ca tadutthena sthagayan gaganasthitān //</l>\n</lg>\n\n<lg xml:id='AKad_3.56 '>\n<l>namayann unnatān bhūpān ānatān paripālayan /</l>\n<l>avaśān utkhanan kāṃścid utkhātān pratiropayan //</l>\n</lg>\n\n<lg xml:id='AKad_3.57 '>\n<l>viśvāsayann aviśvastān saṃrakṣañ charaṇāgatān /</l>\n<l>dasyūn utsādayan daṇḍaiḥ sādhūn saṃmānayan dhanaiḥ //</l>\n</lg>\n\n<lg xml:id='AKad_3.58 '>\n<l>brāhmaṇebhyo dadad grāmān kurvan devakulāvalīḥ /</l>\n<l>navāni nijacihnāni tatra tatra pravartayan //</l>\n</lg>\n\n<lg xml:id='AKad_3.59 '>\n<l>varṣatritayamātreṇa samagrāmarṇavāvadhim /</l>\n<l>sa babhrāma prabandhena māndhāteva vasuṃdharām //</l>\n</lg>\n\n<p>kulakam</p>\n\n<lg xml:id='AKad_3.60 '>\n<l>jigāya prathamaṃ prācīṃ diśaṃ tadanu dakṣiṇām /</l>\n<l>tataḥ pratīcīṃ paścāc ca pratāpanidhiruttarām //</l>\n</lg>\n\n<lg xml:id='AKad_3.61 '>\n<l>atha hemajaṭākhyānāṃ kirātānāṃ niketanam /</l>\n<l>sa suvarṇapuraṃ jitvā daṇḍaṃ jagrāha helayā //</l>\n</lg>\n\n<lg xml:id='AKad_3.62 '>\n<l>yā ca kailāsasīmāntarbhūrnitāntamanoramā /</l>\n<l>tasyāṃ digvijayaśrāntaḥ kiyato 'pyāsta vatsarān //</l>\n</lg>\n\n<lg xml:id='AKad_3.63 '>\n<l>ekadā tu sa tatsthānād āruhyendrāyudhaṃ vane /</l>\n<l>mṛgayānirgato 'paśyat kiṃnaryā saha kiṃnaram //</l>\n</lg>\n\n<lg xml:id='AKad_3.64 '>\n<l>ālokya kautukākṛṣṭadṛṣṭiraśvamukhau ca tau /</l>\n<l>āditsuḥ prerayāmāsa tāv eva prati vājinam //</l>\n</lg>\n\n<lg xml:id='AKad_3.65 '>\n<l>apūrvapuruṣālokatrāsāt kailāsakandaram /</l>\n<l>praveṣṭukāmau mahatā vegenānusasāra tau //</l>\n</lg>\n\n<lg xml:id='AKad_3.66 '>\n<l>pārṣṇipraharaṇābhyāsagrāhitodagraraṃhasā /</l>\n<l>pañcayojanamānā bhūs tenāśvena vyalaṅghyata //</l>\n</lg>\n\n<lg xml:id='AKad_3.67 '>\n<l>tau ca parvatam ārūḍhāv agratas tasya kiṃnarau /</l>\n<l>tatas tadgrahaṇākāṅkṣāṃ hṛdayād utsasarja saḥ //</l>\n</lg>\n\n<lg xml:id='AKad_3.68 '>\n<l>aśaknod anusartuṃ ca kaścit parijano na tam /</l>\n<l>tārkṣyeṇāpy anugamyeta dhāvann indrāyudhaḥ kutaḥ //</l>\n</lg>\n\n<lg xml:id='AKad_3.69 '>\n<l>atha valgāṃ samākṛṣya śramasvedārdravigraham /</l>\n<l>dṛṣṭvaikākinam ātmānaṃ śvasantaṃ ca turaṅgamam //</l>\n</lg>\n\n<lg xml:id='AKad_3.70 '>\n<l>nirvarṇayaṃs tam uddeśaṃ mānuṣāṇām agocaram /</l>\n<l>vihasyaivātmanātmānaṃ sānutāpam acintayat //</l>\n</lg>\n\n<lg xml:id='AKad_3.71 '>\n<l>aho kim api me maurkhyam asthānābhiniveśinaḥ /</l>\n<l>yad ātmā bālakeneva vyartham āyāsito mayā //</l>\n</lg>\n\n<lg xml:id='AKad_3.72 '>\n<l>agṛhītena ko vārthaḥ ko 'rthaḥ prāptena vāmunā /</l>\n<l>kiṃnaradvitayeneti mayā mūḍhena nekṣitam //</l>\n</lg>\n\n<lg xml:id='AKad_3.73 '>\n<l>panthā nirūpito nāyam āviṣṭeneva dhāvatā /</l>\n<l>na cātra labhyate martyo mama mārgasya deśikaḥ //</l>\n</lg>\n\n<lg xml:id='AKad_3.74 '>\n<l>śrūyate kila varṣasya bhāratasyāvasānabhūḥ /</l>\n<l>kailāsasaṃnikṛṣṭeyam iha martyasya kā kathā //</l>\n</lg>\n\n<lg xml:id='AKad_3.75 '>\n<l>vane parṇatṛṇākīrṇe pādamudrāś ca vājinaḥ /</l>\n<l>na syur yadanusāreṇa yāsyāmi śibiraṃ nijam //</l>\n</lg>\n\n<lg xml:id='AKad_3.76 '>\n<l>kevalaṃ dakṣiṇām āśāṃ puraskṛtya yathātathā /</l>\n<l>gantavyaṃ kiṃ tu madhyāhnasamayo 'yam upasthitaḥ //</l>\n</lg>\n\n<lg xml:id='AKad_3.77 '>\n<l>anubhūto 'timātraṃ ca khedas tad iha sāmpratam /</l>\n<l>labdhvā kuto 'py apastābhir yāsyāmi vigataśramaḥ //</l>\n</lg>\n\n<lg xml:id='AKad_3.78 '>\n<l>iti saṃcintya pānīyam anveṣitum itas tataḥ /</l>\n<l>paribhraman ghanasnigdhaṃ śākhināṃ khaṇḍam aikṣata //</l>\n</lg>\n\n<lg xml:id='AKad_3.79 '>\n<l>tatas tadanukūlena pathā gacchan samīraṇaiḥ /</l>\n<l>āhlādyata navotphullakamalāmodavāhibhiḥ //</l>\n</lg>\n\n<lg xml:id='AKad_3.80 '>\n<l>mattadvipapadāsaktamṛṇāladaladanturam /</l>\n<l>sa panthānam athāpaśyad ambhasām anumāpakam //</l>\n</lg>\n\n<lg xml:id='AKad_3.81 '>\n<l>tena gatvāgakhaṇḍasya madhye jaladhisaṃnibham /</l>\n<l>adṛṣṭapāraparyantam āluloke mahatsaraḥ //</l>\n</lg>\n\n<lg xml:id='AKad_3.82 '>\n<l>tadālokanamātreṇa dūrādapagataklamaḥ /</l>\n<l>prāpya tatpulinopāntaṃ vājino 'vatatāra saḥ //</l>\n</lg>\n\n<lg xml:id='AKad_3.83 '>\n<l>kṛtvāpanītaparyāṇaṃ taṃ sthalīluṭhitotthitam /</l>\n<l>gṛhītaśādvalagrāsamāplutādhūtakesaram //</l>\n</lg>\n\n<lg xml:id='AKad_3.84 '>\n<l>uttārya sarasastīratarau saṃyamya vājinam /</l>\n<l>kṣiptvāsidhenulūnāni tṛṇānyetasya cāgrataḥ //</l>\n</lg>\n\n<lg xml:id='AKad_3.85 '>\n<l>svayaṃ sasnau papau vāri bubhuje bisakandalīḥ /</l>\n<l>uttarīyaśirodhāno niṣasāda śilātale //</l>\n</lg>\n\n<p>*tilakam*</p>\n\n<lg xml:id='AKad_3.86 '>\n<l>tato muhūrtaviśrānta uttarasmin sarastaṭe /</l>\n<l>samuccarantaṃ śuśrāva gītadhvanim amānuṣam //</l>\n</lg>\n\n<lg xml:id='AKad_3.87 '>\n<l>tasyāṃ diśi dṛḍhāsaktacakṣur utkṣiptakandharaḥ /</l>\n<l>tam ādau nibiḍaśrotraśuktir indrāyudho 'śṛṇot //</l>\n</lg>\n\n<lg xml:id='AKad_3.88 '>\n<l>kuto 'tra vijane gītam ity āviṣkṛtakautukaḥ /</l>\n<l>utthāya candrāpīḍo 'tha tām eva diśam abhyagāt //</l>\n</lg>\n\n<lg xml:id='AKad_3.89 '>\n<l>gītaśravaṇalubdhena salīlam abhidhāvatā /</l>\n<l>apṛṣṭenāpi mārgo 'sya mārgeṇaiva nyavedyata //</l>\n</lg>\n\n<lg xml:id='AKad_3.90 '>\n<l>gatvā prāsādam aikṣiṣṭa sphāṭikaṃ nātidūrataḥ /</l>\n<l>hasantam iva kailāsaśobhāvibhavamaṃśubhiḥ //</l>\n</lg>\n\n<lg xml:id='AKad_3.91 '>\n<l>devaṃ caturmukhaṃ tatra ratnapīṭhapratiṣṭhitam /</l>\n<l>bhagavantam umākāntaṃ dadarśa praṇanāma ca //</l>\n</lg>\n\n<lg xml:id='AKad_3.92 '>\n<l>tasyātha dakṣiṇāṃ mūrtim āśritya vihitāsanā /</l>\n<l>utsaṅganihitāṃ vīṇāṃ vādayantī kalasvanam //</l>\n</lg>\n\n<lg xml:id='AKad_3.93 '>\n<l>dehaprabhāvitānena kundagaureṇa sarpatā /</l>\n<l>sākṣāl lakṣmīr iva kṣīrajaladher madhyavartinī //</l>\n</lg>\n\n<lg xml:id='AKad_3.94 '>\n<l>kopāgniśamitānaṅgapratyujjīvanavāñchayā /</l>\n<l>ratiḥ prasādayantīva tapasā pārvatīpatim //</l>\n</lg>\n\n<lg xml:id='AKad_3.95 '>\n<l>nave 'pi vayasi prāptavairāgyābhyāsavāsanā /</l>\n<l>vyaloki kanyakā tena dhṛtapāśupatavratā //</l>\n</lg>\n\n<lg xml:id='AKad_3.96 '>\n<l>candrāpīḍo 'tha tāṃ dṛṣṭvā vismayāviṣṭamānasaḥ /</l>\n<l>keyaṃ syāt kanyakā nāsyā divyatāṃ prati saṃśayaḥ //</l>\n</lg>\n\n<p>*cakkalakam*</p>\n\n<lg xml:id='AKad_3.97 '>\n<l>nāntardhānam iyaṃ gacchen na vā gaganam utpatet /</l>\n<l>na maunam avalambeta martyasaṃdarśanena vā //</l>\n</lg>\n\n<lg xml:id='AKad_3.98 '>\n<l>ityādi cintayann āsta stambhācchāditavigrahaḥ /</l>\n<l>gītāvasānasamayapratīkṣaṇaparāyaṇaḥ //</l>\n</lg>\n\n<p>*tilakam*</p>\n\n<lg xml:id='AKad_3.99 '>\n<l>sātha gītaṃ samāpayya vinidhāya ca vallakīm /</l>\n<l>praṇamya candracūḍāya candrāpīḍam abhāṣata //</l>\n</lg>\n\n<lg xml:id='AKad_3.100 '>\n<l>atithe svāgataṃ te 'stu saumya viśramyatām iha /</l>\n<l>prāpto 'si svām imāṃ bhūmim ita āgamyatām iti //</l>\n</lg>\n\n<lg xml:id='AKad_3.101 '>\n<l>candrāpīḍas tad ākarṇya bahv ātmānam amanyata /</l>\n<l>vrajantīm anu vavrāja devatāvat praṇamya tām //</l>\n</lg>\n\n<lg xml:id='AKad_3.102 '>\n<l>viveśa nātidūre 'tha nijāśramaguhām asau /</l>\n<l>sthitājinakuśālābupātradaṇḍakamaṇḍalum //</l>\n</lg>\n\n<lg xml:id='AKad_3.103 '>\n<l>tatra darbhāsanāsīnam upaviṣṭā mṛgājine /</l>\n<l>papraccha candrāpīḍaṃ sā svarūpāgamanādikam //</l>\n</lg>\n\n<lg xml:id='AKad_3.104 '>\n<l>sa tu sarvaṃ yathāvṛttamācacakṣe savistaram /</l>\n<l>sā ca vijñātavṛttāntā nirjagāma tato bahiḥ //</l>\n</lg>\n\n<lg xml:id='AKad_3.105 '>\n<l>gṛhītabhikṣāpātrā ca kṣaṇam āsta taror adhaḥ /</l>\n<l>āpūryata svayaṃ śīrṇaiḥ phalais tad amṛtopamaiḥ //</l>\n</lg>\n\n<lg xml:id='AKad_3.106 '>\n<l>tatas tadupayogāya candrāpīḍaṃ nyayuṅkta sā /</l>\n<l>anvatiṣṭhad vacas tasyāḥ sa ca vismayamānadhīḥ //</l>\n</lg>\n\n<lg xml:id='AKad_3.107 '>\n<l>tasminn atha kṛtāhāre giriprasravaṇāntikam /</l>\n<l>gatvā sāpi phalāhāraprakriyāmātram ācarat //</l>\n</lg>\n\n<lg xml:id='AKad_3.108 '>\n<l>āgatya ca punas tasminn upaviṣṭā mṛgājine /</l>\n<l>tārāpīḍojjayinyādikathayā kṣaṇam āsta sā //</l>\n</lg>\n\n<lg xml:id='AKad_3.109 '>\n<l>api nāma svavṛttāntaṃ madvad eṣāpi varṇayet /</l>\n<l>pṛṣṭety evaṃ kṣaṇaṃ dadhyau candrāpīḍaḥ sakautukaḥ //</l>\n</lg>\n\n<lg xml:id='AKad_3.110 '>\n<l>dṛṣṭvā cāsyāḥ praśamamadhurām ākṛtiṃ bhāvaśuddhiṃ dākṣiṇyaṃ ca prakṛtisaralaṃ labdhavākyāvakāśaḥ /</l>\n<l>ātmodantaṃ niyatam akhilaṃ vakṣyati prārthiteyaṃ candrāpīḍaḥ kṣaṇam atha kṛtapraśnasampratyayo 'bhūt //</l>\n</lg>\n\n<trailer>iti śrīvipaścidvarāgragaṇyācāryabhaṭṭaśrījayantasūnor abhinandasya kṛtau kādambarīkathāsāre tṛtīyaḥ sargaḥ</trailer>\n\n</div>\n<div>\n\n<head>caturthaḥ sargaḥ</head>\n\n<lg xml:id='AKad_4.1 '>\n<l>sa tadguṇaprabhāvarddhivardhamānakutūhalaḥ /</l>\n<l>tām avocata mādhuryavinayodārayā girā //</l>\n</lg>\n\n<lg xml:id='AKad_4.2 '>\n<l>tvatprasādakṛtenaiva prāgalbhyena mamāmunā /</l>\n<l>mano bhagavati praśnacāpale viniyujyate //</l>\n</lg>\n\n<lg xml:id='AKad_4.3 '>\n<l>na mādṛśadṛśāṃ bhūmir iyam āścaryasaṃtatiḥ /</l>\n<l>tadākhyānaprasādena jano 'yam anugṛhyatām //</l>\n</lg>\n\n<lg xml:id='AKad_4.4 '>\n<l>katamo munigandharvasiddhavidyādharādiṣu /</l>\n<l>puṇyena janmanā vaṃśo bhagavatyā vibhūṣitaḥ //</l>\n</lg>\n\n<lg xml:id='AKad_4.5 '>\n<l>pañcabhūtātmakaṃ cedaṃ dhatte dhavalatāṃ vapuḥ /</l>\n<l>kathaṃ kām api digdantidantakāntyatiśāyinīm //</l>\n</lg>\n\n<lg xml:id='AKad_4.6 '>\n<l>nave vayasi kiṃ cātitīvravairāgyakāraṇam /</l>\n<l>yenāraṇyanivāsādi duḥkham īdṛg viṣahyate //</l>\n</lg>\n\n<lg xml:id='AKad_4.7 '>\n<l>iti tasmin vadaty eva sthūlāśrukaṇavarṣiṇī /</l>\n<l>ruroda valkalacchannavadanā divyakanyakā //</l>\n</lg>\n\n<lg xml:id='AKad_4.8 '>\n<l>akampata manaś caināṃ candrāpīḍasya paśyataḥ /</l>\n<l>iyam apy ākṛtir nāma duḥkhair yad abhibhūyate //</l>\n</lg>\n\n<lg xml:id='AKad_4.9 '>\n<l>asau ciraṃ ruditvā tu valkalonmṛṣṭalocanā /</l>\n<l>dīrgham uṣṇaṃ ca niḥśvasya vyāhartum upacakrame //</l>\n</lg>\n\n<lg xml:id='AKad_4.10 '>\n<l>rājaputra kim etena śokaikavasater mama /</l>\n<l>pāpāyā mandabhāgyāyā vṛttāntena śrutena te //</l>\n</lg>\n\n<lg xml:id='AKad_4.11 '>\n<l>tathāpi yadi te cittaṃ kutūhalavaśīkṛtam /</l>\n<l>tad idaṃ varṇyate sarvam ākarṇaya yathākramam //</l>\n</lg>\n\n<lg xml:id='AKad_4.12 '>\n<l>suprasiddham idaṃ tāvat tava śrutipathaṃ gatam /</l>\n<l>yat santy apsaraso nāma surasadmani kanyakāḥ //</l>\n</lg>\n\n<lg xml:id='AKad_4.13 '>\n<l>caturdaśa ca tadvaṃśāḥ pṛthakpṛthagavasthitāḥ /</l>\n<l>somāmṛtasamīrārkadakṣakanyādisambhavāḥ //</l>\n</lg>\n\n<lg xml:id='AKad_4.14 '>\n<l>dakṣakanyodbhavaṃ teṣu gandharvāṇāṃ kuladvayam /</l>\n<l>kanye munir ariṣṭeti dve dakṣasya babhūvatuḥ //</l>\n</lg>\n\n<lg xml:id='AKad_4.15 '>\n<l>tatra citraratho nāma gandharvāṇām adhīśvaraḥ /</l>\n<l>muneḥ śrutayaśāḥ putraś citrasenādipūrvajaḥ //</l>\n</lg>\n\n<lg xml:id='AKad_4.16 '>\n<l>tumburuprabhṛtīnāṃ tu jyeṣṭho 'riṣṭhāsutaḥ kṛtī /</l>\n<l>haṃsābhidhāno gandharvarājaḥ prathitapauruṣaḥ //</l>\n</lg>\n\n<lg xml:id='AKad_4.17 '>\n<l>akṛtrimam anutpannam anyukāluṣyadūṣaṇam /</l>\n<l>rūḍhaṃ parasparaṃ prema tayor gandharvarājayoḥ //</l>\n</lg>\n\n<lg xml:id='AKad_4.18 '>\n<l>itaś ca nātidūre 'sti nānāratnojjvalo giriḥ /</l>\n<l>hemakūṭa iti khyātaḥ sa nivāsas tayor dvayoḥ //</l>\n</lg>\n\n<lg xml:id='AKad_4.19 '>\n<l>tasmin vasanty asaṃkhyātās tadbhujastambhasaṃśritāḥ /</l>\n<l>gandharvās tau ca visrambhabhūmir janmadviṣaḥ parā //</l>\n</lg>\n\n<lg xml:id='AKad_4.20 '>\n<l>atha yat somasambhūtam ekam apsarasāṃ kulam /</l>\n<l>gaurī nāmodabhūt kanyā tasmin pratikṛtir vidhoḥ //</l>\n</lg>\n\n<lg xml:id='AKad_4.21 '>\n<l>haṃso gandharvarājas tām udūhe tuhinaprabhām /</l>\n<l>tato yathārthaṃ nāmāpa sarvathā haṃsagāminī //</l>\n</lg>\n\n<lg xml:id='AKad_4.22 '>\n<l>cirasambhṛtavisrambhanirbharaṃ gṛhavāsinoḥ /</l>\n<l>tayor udabhavat sūnur eko 'pi na mahātmanoḥ //</l>\n</lg>\n\n<lg xml:id='AKad_4.23 '>\n<l>ahaṃ tu mandabhāgyaikā kanyā duṣkṛtakāriṇī /</l>\n<l>udabhūvaṃ tayor asya duḥkhabhārasya bhājanam //</l>\n</lg>\n\n<lg xml:id='AKad_4.24 '>\n<l>anapatyatayā tāto majjanma sutajanmavat /</l>\n<l>abhyanandatkṛtānandaḥ kṛtodāramahotsavaḥ //</l>\n</lg>\n\n<lg xml:id='AKad_4.25 '>\n<l>dehacchāyām imāṃ vīkṣya tātaḥ somakramāgatām /</l>\n<l>cakre varṇānurūpaṃ sa mahāśveteti nāma me //</l>\n</lg>\n\n<lg xml:id='AKad_4.26 '>\n<l>sāhaṃ pitṛgṛhe bālā vallakīva kalasvanā /</l>\n<l>saṃcarantī svabandhūnāmaṅkādaṅkamaharniśam //</l>\n</lg>\n\n<lg xml:id='AKad_4.27 '>\n<l>anavāptarasāsvādasnehādidvandvasaṃtatiḥ /</l>\n<l>atyavāhayamakleśapeśalasthiti śaiśavam //</l>\n</lg>\n\n<p>yugalakam</p>\n\n<lg xml:id='AKad_4.28 '>\n<l>atha bālyāt paraṃ prāpam ahaṃ nānārasāspadam /</l>\n<l>manobhavavikārāṇām ekam āyatanaṃ vayaḥ //</l>\n</lg>\n\n<lg xml:id='AKad_4.29 '>\n<l>kadācid atha ramyeṣu madhumāsadineṣv aham /</l>\n<l>acchodasarasi snātum āgateha sahāmbayā //</l>\n</lg>\n\n<lg xml:id='AKad_4.30 '>\n<l>adṛṣṭapūrvām anyatra vibhūtim iha mādhavīm /</l>\n<l>sakhībhiḥ saha paśyantī kānane vyaciraṃ ciram //</l>\n</lg>\n\n<lg xml:id='AKad_4.31 '>\n<l>ekasmiṃstu pradeśe 'nyapuṣpagandhābhibhāvinam /</l>\n<l>abhyajighramanāghrātapūrvamāmodamadbhutam //</l>\n</lg>\n\n<lg xml:id='AKad_4.32 '>\n<l>tasya prabhavajijñāsārasena vihitatvarā /</l>\n<l>nātidūraṃ tato gatvāpaśyaṃ munikumārakam //</l>\n</lg>\n\n<lg xml:id='AKad_4.33 '>\n<l>aspṛṣṭam iva kandarpam īśānanayanārciṣā /</l>\n<l>kalaṅkavipruṣā bimbam adūṣitam ivaindavam //</l>\n</lg>\n\n<lg xml:id='AKad_4.34 '>\n<l>viruddhair api rūpasya mekhalājinavalkalaiḥ /</l>\n<l>kṛtādhikamanohārirūpātiśayavibhramam //</l>\n</lg>\n\n<lg xml:id='AKad_4.35 '>\n<l>tena karṇe kṛtā kācid apūrvatarumañjarī /</l>\n<l>tataḥ pravṛttam āmodaṃ samāghrātavatī muhuḥ //</l>\n</lg>\n\n<lg xml:id='AKad_4.36 '>\n<l>taṃ kuto 'py āgataṃ kāntaṃ lāvaṇyāmṛtanirjharam /</l>\n<l>cakṣuṣā sampibantīva kautukotkṣiptapakṣmaṇā //</l>\n</lg>\n\n<lg xml:id='AKad_4.37 '>\n<l>rūpaikapakṣapātena guṇadoṣānapekṣiṇā /</l>\n<l>tataḥ kusumabāṇena nītāsi vaśam ātmanaḥ //</l>\n</lg>\n\n<lg xml:id='AKad_4.38 '>\n<l>tato 'pasartukāmāham apragalbhatayā muhuḥ /</l>\n<l>kenāpi preryamāṇeva tadantikam upāgamam //</l>\n</lg>\n\n<lg xml:id='AKad_4.39 '>\n<l>vandyo munijanaś ceti pracalanmaṇikuṇḍalam /</l>\n<l>akārṣaṃ vandanaṃ tasmai tanmukhanyastalocanā //</l>\n</lg>\n\n<lg xml:id='AKad_4.40 '>\n<l>tataḥ kṛtapraṇāmāyāṃ mayi so 'pi manobhuvaḥ /</l>\n<l>patito gocare citram alaṅghyā bhavitavyatā //</l>\n</lg>\n\n<lg xml:id='AKad_4.41 '>\n<l>smaropadiṣṭayevātha buddhvā tadvikṛtiṃ dhiyā /</l>\n<l>labdhāsthā tatsvarūpādipraśnaprāgalbhyam āgamam //</l>\n</lg>\n\n<lg xml:id='AKad_4.42 '>\n<l>atha pārśvastham aprākṣam anyaṃ munikumārakam /</l>\n<l>tulyatejas tapoveṣaṃ tasya sabrahmacārinam //</l>\n</lg>\n\n<lg xml:id='AKad_4.43 '>\n<l>bhagavan kathyatāṃ ko 'yaṃ kimākhyaḥ kim ihāgataḥ /</l>\n<l>karṇe ca nihitānena kasyeyaṃ mañjarī taroḥ //</l>\n</lg>\n\n<lg xml:id='AKad_4.44 '>\n<l>so 'bravīt suraloke 'sti surāsuraśirorcitaḥ /</l>\n<l>śvetaketur iti khyāto rūpeṇāpratimo muniḥ //</l>\n</lg>\n\n<lg xml:id='AKad_4.45 '>\n<l>puṇḍarīkasaraḥ snātum agamat sa kadācana /</l>\n<l>nityaṃ saṃnihitā tatra lakṣmīr enaṃ vyalokayat //</l>\n</lg>\n\n<lg xml:id='AKad_4.46 '>\n<l>sā tadāliṅganeneva darśanenaiva kevalam /</l>\n<l>puṇḍarīke kṛtārthatvam avāpa svāsanīkṛte //</l>\n</lg>\n\n<lg xml:id='AKad_4.47 '>\n<l>udapādi tadaivāsya kumāraḥ sa tayā śriyā /</l>\n<l>tava putro 'yam ity uktvā nyavedi śvetaketave //</l>\n</lg>\n\n<lg xml:id='AKad_4.48 '>\n<l>so 'pi yogadṛśā dṛṣṭvā yathāvat sutam agrahīt /</l>\n<l>nāma janmocitaṃ cāsya puṇḍarīka iti vyadhāt //</l>\n</lg>\n\n<lg xml:id='AKad_4.49 '>\n<l>yojayāmāsa saṃskārair enaṃ munijanocitaiḥ /</l>\n<l>atīte bālabhāve ca nyayuṅkta tapase pitā //</l>\n</lg>\n\n<lg xml:id='AKad_4.50 '>\n<l>ayaṃ sa puṇḍarīkas te varṇitaḥ śṛṇu mañjarīm /</l>\n<l>caturdaśīti kṛtvādya prasthito 'yaṃ śivālayam //</l>\n</lg>\n\n<lg xml:id='AKad_4.51 '>\n<l>vrajato nandanenāsya vanadevatayā svayam /</l>\n<l>tvadākṛter alaṅkāras tulyo 'yam iti sādaram //</l>\n</lg>\n\n<lg xml:id='AKad_4.52 '>\n<l>pārijātadrumād eṣā dugdhodadhisamudbhavāt /</l>\n<l>ādāya mañjarī karṇe 'nicchato 'pi niveśitā //</l>\n</lg>\n\n<p>*yugalakam*</p>\n\n<lg xml:id='AKad_4.53 '>\n<l>iti tasmin vadaty eva capale gṛhyatām iyam /</l>\n<l>kim anena tava praśnalobhenety abhidhāya mām //</l>\n</lg>\n\n<lg xml:id='AKad_4.54 '>\n<l>anāyi muninā tena sā suradrumamañjarī /</l>\n<l>apanīya nijāt karṇān mama karṇāvataṃsatām //</l>\n</lg>\n\n<p>*yugalakam*</p>\n\n<lg xml:id='AKad_4.55 '>\n<l>matkapolatalasparśaprakampataralāṅguleḥ /</l>\n<l>tena praskhalitā hastād akṣamālā na lakṣitā //</l>\n</lg>\n\n<lg xml:id='AKad_4.56 '>\n<l>aprāptaiva ca sā bhūmiṃ gṛhītā sahasā mayā /</l>\n<l>asminn avasare chattragrāhiṇī mām avocata //</l>\n</lg>\n\n<lg xml:id='AKad_4.57 '>\n<l>snātā devī ciraṃ bhartṛdārike gamyatām iti /</l>\n<l>tataḥ pratinivṛttāyāṃ mayi taṃ sa sakhāvadat //</l>\n</lg>\n\n<lg xml:id='AKad_4.58 '>\n<l>vayasya kim idaṃ cetas tava viplutam īdṛśam /</l>\n<l>hṛtām apy anayājñāsīr akṣamālāṃ na kanyayā //</l>\n</lg>\n\n<lg xml:id='AKad_4.59 '>\n<l>hṛtā nāmeyam anayā hṛdayaṃ nanu rakṣyatām /</l>\n<l>tato 'sau punar āgatya kṛtakopam ivāvadat //</l>\n</lg>\n\n<lg xml:id='AKad_4.60 '>\n<l>apahṛtyākṣamālāṃ me kva cauri nanu gamyate /</l>\n<l>atha mandaṃ vihasyeva mayāsya nihitā kare //</l>\n</lg>\n\n<lg xml:id='AKad_4.61 '>\n<l>avamucyākṣamāleti kaṇṭhān muktāvalī nijāt /</l>\n<l>sāpy alakṣyata nānena manmukhāsaktadṛṣṭinā //</l>\n</lg>\n\n<p>*yugalakam*</p>\n\n<lg xml:id='AKad_4.62 '>\n<l>sakhībhir api me dṛṣṭam idaṃ cāpalam ity aham /</l>\n<l>kiñcitsaṃjātalajjeva sarasastīram āgamam //</l>\n</lg>\n\n<lg xml:id='AKad_4.63 '>\n<l>atrāham asvatantraiva kṣaṇaṃ snātvā yathā tathā /</l>\n<l>agaccham ambayā sākaṃ tadguṇādhyāyinī gṛham //</l>\n</lg>\n\n<lg xml:id='AKad_4.64 '>\n<l>gatvā savedanāsmīti visṛjya sakalāḥ sakhīḥ /</l>\n<l>praviśyaikākinī geham āsaṃ mohavisaṃsthulā //</l>\n</lg>\n\n<lg xml:id='AKad_4.65 '>\n<l>kva gatāsmi kim uktāsmi tena ko 'sāvahaṃ ca kā /</l>\n<l>kim idaṃ kaḥ prakāro 'yam iti nājñāsiṣaṃ tadā //</l>\n</lg>\n\n<lg xml:id='AKad_4.66 '>\n<l>muhūrtād eva tāmbūlakaraṅkagrāhiṇī mama /</l>\n<l>priyā taralikā nāma praviśyedam athābravīt //</l>\n</lg>\n\n<lg xml:id='AKad_4.67 '>\n<l>karṇe munikumāreṇa kṛtā te yena mañjarī /</l>\n<l>tvayyāgatāyāṃ pṛṣṭāsmi svarūpaṃ tena tāvakam //</l>\n</lg>\n\n<lg xml:id='AKad_4.68 '>\n<l>tacchrutvā ca svayaṃ tena likhitvā vastrapaṭṭikā /</l>\n<l>ekākinyai tvayā tasyai deyetyuktvā samarpitā //</l>\n</lg>\n\n<lg xml:id='AKad_4.69 '>\n<l>tatas taralikāyās tāṃ hastād ādāya paṭṭikām /</l>\n<l>tasyāṃ tu likhitām āryām imām aham avācayam //</l>\n</lg>\n\n<lg xml:id='AKad_4.70 '>\n<l>dūraṃ muktālatayā bisasitayā vipralobhyamāno me /</l>\n<l>haṃsa iva darśitāśo mānasajanmā tvayā nītaḥ //</l>\n</lg>\n\n<lg xml:id='AKad_4.71 '>\n<l>sā tu taimirikasyeva babhūva bahulakṣapā /</l>\n<l>mohāyāryāpy anāryeva sutarāṃ manaso mama //</l>\n</lg>\n\n<lg xml:id='AKad_4.72 '>\n<l>vada tena kim uktāsi sa kim uktas tvayāpi vā /</l>\n<l>tadantike ca visrabdham uṣiṭāsi kiyacciram //</l>\n</lg>\n\n<lg xml:id='AKad_4.73 '>\n<l>itthaṃ taralikāṃ tat tad ālapantī punaḥ punaḥ /</l>\n<l>kāñcid ahnas tato mātrām unmattevātyavāhayam //</l>\n</lg>\n\n<lg xml:id='AKad_4.74 '>\n<l>atha pralambamāne 'rke pratīhārī praviśya me /</l>\n<l>bhartṛdārikayā dṛṣṭau yau tau munikumārakau //</l>\n</lg>\n\n<lg xml:id='AKad_4.75 '>\n<l>tayor anyataro dvāri tiṣṭhatīti nyavedayat /</l>\n<l>śīghraṃ praveśayety uktā mayā tadabhiśaṅkayā //</l>\n</lg>\n\n<lg xml:id='AKad_4.76 '>\n<l>sā ca praveśayāmāsa tasya taṃ sahacāriṇam /</l>\n<l>satkāreṇocitenāhaṃ bhaktyā cainam apūjayam //</l>\n</lg>\n\n<lg xml:id='AKad_4.77 '>\n<l>muhūrtam iva viśramya paryaṅke madupāhṛte /</l>\n<l>maduttarīyasaṃmṛṣṭasudhautacaraṇadvayaḥ //</l>\n</lg>\n\n<lg xml:id='AKad_4.78 '>\n<l>dṛṣṭiṃ taralikāyāṃ sa vaktukāmaḥ kṣaṇaṃ nyadhāt /</l>\n<l>mayā so 'jñāyi pṛṣṭas tu lajjamāna ivābhyadhāt //</l>\n</lg>\n\n<lg xml:id='AKad_4.79 '>\n<l>ahaṃ kapiñjalo nāma tasya bālasuhṛn muneḥ /</l>\n<l>na vāk pravartate me 'sminn anabhyasta ivādhvani //</l>\n</lg>\n\n<lg xml:id='AKad_4.80 '>\n<l>kvāyaṃ munijanaḥ śāntaḥ kva cāmī rāgavibhramāḥ /</l>\n<l>tathāpi vyavasāyo 'yaṃ suhṛtsnehavaśānugaḥ //</l>\n</lg>\n\n<lg xml:id='AKad_4.81 '>\n<l>tad ucyate prayātāyāṃ rājaputri tadā tvayi /</l>\n<l>haste muktāvalīṃ bibhrat sa madantikam āgataḥ //</l>\n</lg>\n\n<lg xml:id='AKad_4.82 '>\n<l>aho ramyākṣamāleyaṃ tvayānīteti tatkṣaṇam /</l>\n<l>vihasya sa mayā noktaḥ kiñcic cintopaśāntaye //</l>\n</lg>\n\n<lg xml:id='AKad_4.83 '>\n<l>nopadeśaprakāro 'sau na sa dṛṣṭāntavistaraḥ /</l>\n<l>na so 'sty upāyo mantro vā yo mayā nābhyadhīyata //</l>\n</lg>\n\n<lg xml:id='AKad_4.84 '>\n<l>vacobhiḥ khidyamāno me trapānataśirodharaḥ /</l>\n<l>kṣaṇam antarhito mattaḥ sutarāṃ mām apīḍayat //</l>\n</lg>\n\n<lg xml:id='AKad_4.85 '>\n<l>kṛcchrād iva mayā labdho vicitya sakalaṃ vanam /</l>\n<l>anya eva sa saṃvṛtto vacasāṃ yo na gocaraḥ //</l>\n</lg>\n\n<lg xml:id='AKad_4.86 '>\n<l>tadavasthaṃ samālokya vigatāśaḥ prabodhane /</l>\n<l>ahaṃ tatprāṇarakṣārtham evaṃ yatnaparo 'bhavam //</l>\n</lg>\n\n<lg xml:id='AKad_4.87 '>\n<l>āstīrya nalinīpattraśayanaṃ candanokṣitam /</l>\n<l>tatrasthasyāsya karpūrapāṃsūn aṅgeṣv avākiram //</l>\n</lg>\n\n<lg xml:id='AKad_4.88 '>\n<l>trapayā tadavastho 'pi sa kiñcid vaktum akṣamaḥ /</l>\n<l>sabāṣpamalināṃ dīnāṃ mayi dṛṣṭim apātayat //</l>\n</lg>\n\n<lg xml:id='AKad_4.89 '>\n<l>tato 'ham idam evātra prāptakālam acintayam /</l>\n<l>rājaputri suhṛtprāṇadakṣiṇārtham upāgataḥ //</l>\n</lg>\n\n<lg xml:id='AKad_4.90 '>\n<l>ataḥ paraṃ tu sāmarthyagatārthā mama yā giraḥ /</l>\n<l>kaṇṭhe viparivartante nūnaṃ tvam api vettha tāḥ //</l>\n</lg>\n\n<lg xml:id='AKad_4.91 '>\n<l>iti tasmin vadaty eva praviśya prāha kañcukī /</l>\n<l>tvam asvasthaśarīreti jñātvā devī samāgatā //</l>\n</lg>\n\n<lg xml:id='AKad_4.92 '>\n<l>tac chrutvā janasaṃmardabhīrur yātaḥ kapiñjalaḥ /</l>\n<l>na sa prativacaḥ kiñcin māmakīnam apaikṣata //</l>\n</lg>\n\n<lg xml:id='AKad_4.93 '>\n<l>taduktāṃ tu daśāṃ tasya janasyāvetya tādṛśīm /</l>\n<l>āgatāṃ nāgatāṃ vāpi nāham ambām alakṣayam //</l>\n</lg>\n\n<lg xml:id='AKad_4.94 '>\n<l>tataḥ kamalinīṃ raktāṃ tyaktvā kvāpi gate ravau /</l>\n<l>udite sarvathā vāme vidhau vaidhuryadāyini //</l>\n</lg>\n\n<lg xml:id='AKad_4.95 '>\n<l>unmūliteva kāmena dagdheva virahāgninā /</l>\n<l>punas taralikām eva sāśrukaṇṭham avādiṣam //</l>\n</lg>\n\n<lg xml:id='AKad_4.96 '>\n<l>ahaṃ yathā tathā vāpi bhaveyaṃ sa tu matkṛte /</l>\n<l>kathaṃ bhaviṣyatīty eṣā cintā dalayatīva mām //</l>\n</lg>\n\n<lg xml:id='AKad_4.97 '>\n<l>itaḥ śāstraṃ kulācāro lajjā gurujanādbhayam /</l>\n<l>itaḥ kāmo vasanto 'pi viraho maraṇād bhayam //</l>\n</lg>\n\n<lg xml:id='AKad_4.98 '>\n<l>vada kiṃ karavāṇy atra muhyatīva mano mama /</l>\n<l>mā bhūn me varake vipraprāṇabādhena majjanam //</l>\n</lg>\n\n<lg xml:id='AKad_4.99 '>\n<l>ityādi vilapantyā me tatkālasulabhodayā /</l>\n<l>jahāra cetanāṃ mūrchā nidreva nayanadyutim //</l>\n</lg>\n\n<lg xml:id='AKad_4.100 '>\n<l>atha māṃ grāhayitvāsau saṃjñāṃ śītajalānilaiḥ /</l>\n<l>nipatya pādayoḥ sāśrunetrā taralikābravīt //</l>\n</lg>\n\n<lg xml:id='AKad_4.101 '>\n<l>kiṃ śāstraṃ guravaḥ ke ca kā lajjā kā kulasthitiḥ /</l>\n<l>rakṣyantām ātmanaḥ prāṇā yūnas tasya ca sarvathā //</l>\n</lg>\n\n<lg xml:id='AKad_4.102 '>\n<l>gandharvāṇāṃ vivāho 'yam icchayānyonyasaṃgamaḥ /</l>\n<l>śāstreṣu paṭhitas tasmāt tūrṇam uttiṣṭha gamyatām //</l>\n</lg>\n\n<lg xml:id='AKad_4.103 '>\n<l>tayaivam uktā tatkālayogyaveṣagrahā gṛhāt /</l>\n<l>tām ekām agrataḥ kṛtvā nirgatāham alakṣitā //</l>\n</lg>\n\n<lg xml:id='AKad_4.104 '>\n<l>abhyāgamam imāṃ bhūmim autsukyacaṭulaiḥ padaiḥ /</l>\n<l>tadā me dakṣiṇaṃ cakṣur aspandata muhur muhuḥ //</l>\n</lg>\n\n<lg xml:id='AKad_4.105 '>\n<l>avyaktam iva cāśrauṣaṃ kānane ruditadhvanim /</l>\n<l>tena cotpannaśaṅkāham agaccham adhikatvaram //</l>\n</lg>\n\n<lg xml:id='AKad_4.106 '>\n<l>padāni katicidgatvā hā vayasya taponidhe /</l>\n<l>puṇḍarīka kva yāto 'si śūnyaṃ kṛtvā jagattrayam //</l>\n</lg>\n\n<lg xml:id='AKad_4.107 '>\n<l>hā hato 'smi vilīno 'smi dagdho 'smi karavāṇi kim /</l>\n<l>gatvā tātasya vakṣyāmi śvetaketoḥ kim agrataḥ //</l>\n</lg>\n\n<lg xml:id='AKad_4.108 '>\n<l>ayi pāpe mahāśvete na tuṣṭāsyakṣamālayā /</l>\n<l>hṛtā me suhṛdo 'muṣya prāṇavṛttir api tvayā //</l>\n</lg>\n\n<lg xml:id='AKad_4.109 '>\n<l>vayasya dehi me vācaṃ na jīvāmi tvayā vinā /</l>\n<l>tato 'śṛṇavam ityādi vilapantaṃ kapiñjalam //</l>\n</lg>\n\n<p>*cakkalakam*</p>\n\n<lg xml:id='AKad_4.110 '>\n<l>atha pravepamānāṅgī visaṃsthulapadakramā /</l>\n<l>kenāpyutkṣipya nīteva taṃ pradeśamayāśiṣam //</l>\n</lg>\n\n<lg xml:id='AKad_4.111 '>\n<l>gatvā tam aham adrākṣaṃ tatkṣaṇotkrāntajīvitam /</l>\n<l>kiṃ cireṇāgatāsīti ruṣitveva tathā sthitam //</l>\n</lg>\n\n<lg xml:id='AKad_4.112 '>\n<l>etāvad uktvā mūrchādhiṃ svavṛttāntam ataḥ param /</l>\n<l>vivakṣantīva sā kanyā nipapāta śilātale //</l>\n</lg>\n\n<lg xml:id='AKad_4.113 '>\n<l>pranaṣṭacetanāṃ caināṃ candrāpīḍo 'valokayan /</l>\n<l>praśnakāriṇam ātmānaṃ kṛtāgasam amanyata //</l>\n</lg>\n\n<lg xml:id='AKad_4.114 '>\n<l>sasambhramaṃ samutthāya kadalīdalamārutaiḥ /</l>\n<l>toyaiś ca śiśirasvacchaiḥ saṃjñām enām ajigrahat //</l>\n</lg>\n\n<lg xml:id='AKad_4.115 '>\n<l>avāpya cetanām eṣā smṛtvā tadvyasanaṃ nijam /</l>\n<l>tad evānubhavantīva ruroda vilalāpa ca //</l>\n</lg>\n\n<lg xml:id='AKad_4.116 '>\n<l>tarūṇām apy abhajyanta hṛdayāni tadā śucā /</l>\n<l>pratiśabdanibhenoccaiḥ kakubho 'py arudann iva //</l>\n</lg>\n\n<lg xml:id='AKad_4.117 '>\n<l>candrāpīḍo 'tha tām āha bāṣparuddhavilocanaḥ /</l>\n<l>āstāṃ na śakyate vaktuṃ śrotuṃ cānyad ataḥ param //</l>\n</lg>\n\n<lg xml:id='AKad_4.118 '>\n<l>katham apy upasaṃhṛtya śokāvegaṃ tu sāvadat /</l>\n<l>kim ataḥ param asty anyad vācyaṃ śrotavyam eva vā //</l>\n</lg>\n\n<lg xml:id='AKad_4.119 '>\n<l>kiṃ tu kleśāya yenāśāleśena hatajīvitam /</l>\n<l>rājaputra bibharmīdaṃ tad āścaryaṃ bravīmi te //</l>\n</lg>\n\n<lg xml:id='AKad_4.120 '>\n<l>tadā tasyātitīvrasya duḥkhabhārasya tādṛśī /</l>\n<l>na kācin maraṇādanyā mayāgrāhi pratikriyā //</l>\n</lg>\n\n<lg xml:id='AKad_4.121 '>\n<l>maraṇavyavasāyaniścalā kṛtavaty asmi ca saṃvidhānakam /</l>\n<l>niriyāya ca candramaṇḍalāt puruṣaḥ ko 'pi himopamadyutiḥ //</l>\n</lg>\n\n<lg xml:id='AKad_4.122 '>\n<l>so 'vatīrya gaganān mahītale taṃ nidhāya bhujapañjarāntare /</l>\n<l>utpatan divam udārayā girā mām avocata piteva sāntvayan //</l>\n</lg>\n\n<lg xml:id='AKad_4.123 '>\n<l>virama maraṇodyogād asmāt priyeṇa tavāmunā punar api mahāśvete vatse bhaviṣyati saṃgamaḥ /</l>\n<l>iti giram ahaṃ tasmāc chrutvā sasambhramavismayā kim idam iti taṃ tatrāpṛcchaṃ prasṛtya kapiñjalam //</l>\n</lg>\n\n<lg xml:id='AKad_4.124 '>\n<l>priyasakham apahṛtya kvādhunā gacchasīti sphuritavikaṭakopāṭopamuktordhvadṛṣṭiḥ /</l>\n<l>mama vacanam adattvā kiñcid evātivegā kṛtaparikarabandhaḥ so 'py agād antarikṣam //</l>\n</lg>\n\n<lg xml:id='AKad_4.125 '>\n<l>paśyantyāṃ mayi te trayo 'pi viviśuḥ śītatviṣo maṇḍalaṃ tatsampratyayasaṃhṛtocitavidhiḥ sāhaṃ śritedaṃ vratam /</l>\n<l>tātenaitya tataḥ prabhṛty aham ihāsīnātha netuṃ gṛhaṃ yatnenāpi na pāriteti suciraṃ sthitvā gataḥ svān gṛhān //</l>\n</lg>\n\n<trailer>iti śrīvipaścidvarāgragaṇyācāryabhaṭṭaśrījayantasūnor abhinandasya kṛtau kādambarīkathāsāre caturthaḥ sargaḥ</trailer>\n\n</div>\n<div>\n\n<head>pañcamaḥ sargaḥ</head>\n\n<lg xml:id='AKad_5.1 '>\n<l>ity āveditanirvyājanijavṛttāntavistarā /</l>\n<l>virarāma mahāśvetā niḥśvāsaglapitādharā //</l>\n</lg>\n\n<lg xml:id='AKad_5.2 '>\n<l>candrāpīḍas tu taddhyāyanmanobhavavijṛmbhitam /</l>\n<l>sakampavismayo 'py antas tām avocata sāntvayan //</l>\n</lg>\n\n<lg xml:id='AKad_5.3 '>\n<l>mayā te ciravṛtto 'pi pariṇāmamapaśyatā /</l>\n<l>śokaḥ pratyagratāṃ nītaḥ kautukāviṣṭacetasā //</l>\n</lg>\n\n<lg xml:id='AKad_5.4 '>\n<l>sā tvamarhasi kalyāṇi na śokaṃ kartum īdṛśam /</l>\n<l>āśvāsitāsi devena nūnaṃ candramasā svayam //</l>\n</lg>\n\n<lg xml:id='AKad_5.5 '>\n<l>ko 'nyas tathāvidhākāras tacchaktir maṇḍalāt tataḥ /</l>\n<l>nirgatya tatraiva viśan niśi sambhāvyate naraḥ //</l>\n</lg>\n\n<lg xml:id='AKad_5.6 '>\n<l>śrūyante gatayaś citrā devatānām anekaśaḥ /</l>\n<l>varaśāpatapaḥśaktiyogavaicitryanirmitāḥ //</l>\n</lg>\n\n<lg xml:id='AKad_5.7 '>\n<l>śvetaketuś ca tasyāste prajāpatisamaḥ pitā /</l>\n<l>nāsty eva tasya tapasām asādhyaṃ nāma kiñcana //</l>\n</lg>\n\n<lg xml:id='AKad_5.8 '>\n<l>ityādiyuktyupanyāsair itihāsanidarśanaiḥ /</l>\n<l>mahāśvetāṃ samāśvāsya punaḥ papraccha tām asau //</l>\n</lg>\n\n<lg xml:id='AKad_5.9 '>\n<l>sā te taralikā nāma visrambhanibhṛtā sakhī /</l>\n<l>gatā bhagavati kvādya na hi sā tvāṃ vimuñcati //</l>\n</lg>\n\n<lg xml:id='AKad_5.10 '>\n<l>athovāca mahāśvetā kvāsau yāti tapasvinī /</l>\n<l>śṛṇvannāpi nimittaṃ te yathā sā prahitā mayā //</l>\n</lg>\n\n<lg xml:id='AKad_5.11 '>\n<l>yaḥ sa citraratho nāma gandharvādhipatirmayā /</l>\n<l>varṇito yena devo 'yaṃ pratyaṣṭāpi maheśvaraḥ //</l>\n</lg>\n\n<lg xml:id='AKad_5.12 '>\n<l>yena khānitam atyaccham acchodākhyam idaṃ saraḥ /</l>\n<l>yena caitrarathaṃ nāma kṛtam etac ca kānanam //</l>\n</lg>\n\n<lg xml:id='AKad_5.13 '>\n<l>tasyāmṛtasamudbhūte prasūtāpsarasāṃ kule /</l>\n<l>mahiṣī madirā nāma jīvitād api vallabhā //</l>\n</lg>\n\n<lg xml:id='AKad_5.14 '>\n<l>tayoḥ kādambarī nāma kanyāsti navayauvanā /</l>\n<l>lakṣmīm upahasantīva rūpalāvaṇyavibhramaiḥ //</l>\n</lg>\n\n<lg xml:id='AKad_5.15 '>\n<l>tayā saha mahat prema bālyāt prabhṛti me tathā /</l>\n<l>yathaikam eva jānāti jano jīvitam āvayoḥ //</l>\n</lg>\n\n<lg xml:id='AKad_5.16 '>\n<l>viditvā dagdhavṛttāntam imaṃ sapadi māmakam /</l>\n<l>sāgrahīn niyamaṃ bālā vāryamāṇāpi bandhubhiḥ //</l>\n</lg>\n\n<lg xml:id='AKad_5.17 '>\n<l>mahāśvetāsya duḥkhasya yāvan na labhate 'vadhim /</l>\n<l>tāvan mayā na kartavyaṃ pāṇigrahaṇam ātmanaḥ //</l>\n</lg>\n\n<lg xml:id='AKad_5.18 '>\n<l>ato yathā yathā tasyā yauvanaśrīr vijṛmbhate /</l>\n<l>tathā tathā tato dhatte khedaṃ citrarathaḥ param //</l>\n</lg>\n\n<lg xml:id='AKad_5.19 '>\n<l>saṃdiṣṭaṃ tena me putri yatasvāvahitā tathā /</l>\n<l>yathemaṃ durgrahagranthiṃ vimuñcati tava svasā //</l>\n</lg>\n\n<lg xml:id='AKad_5.20 '>\n<l>atas taralikā tatra mayā prakaraṇocitam /</l>\n<l>prahitā bahu saṃdiśya śvaś cāganteha sā punaḥ //</l>\n</lg>\n\n<lg xml:id='AKad_5.21 '>\n<l>itītthaṃ kathayā nītvā mahāśvetāśrame dinam /</l>\n<l>candrāpīḍaḥ prayāte 'stam arke saṃdhyāvidhiṃ vyadhāt //</l>\n</lg>\n\n<lg xml:id='AKad_5.22 '>\n<l>tatrendrāyudham ānīya saṃyamya nicule kvacit /</l>\n<l>mahāśvetodite deśe parṇaśayyām akalpayat //</l>\n</lg>\n\n<lg xml:id='AKad_5.23 '>\n<l>tasyāṃ tasya niṣaṇṇasya śrāntasyāpi yathāśrutām /</l>\n<l>kathām āścaryabahulāṃ tām eva dhyāyataś ciram //</l>\n</lg>\n\n<lg xml:id='AKad_5.24 '>\n<l>punaś cintayataḥ senāṃ vaiśampāyanam eva ca /</l>\n<l>pattralekhāṃ ca sā rātrir gatā prāyeṇa jāgrataḥ //</l>\n</lg>\n\n<lg xml:id='AKad_5.25 '>\n<l>indrāyudhas tu bāṣpārdrāṃ mahāśvetāmukhe dṛśam /</l>\n<l>sapratyabhijñam aśvo 'pi bhṛśaṃ mānuṣavad dadau //</l>\n</lg>\n\n<lg xml:id='AKad_5.26 '>\n<l>prayātāyāṃ tu yāminyāṃ kṛtaprābhātikakriye /</l>\n<l>samādher utthitāṃ buddhvā mahāśvetāṃ tadantikam //</l>\n</lg>\n\n<lg xml:id='AKad_5.27 '>\n<l>candrāpīḍe praviṣṭe 'tha nātidūrodite ravau /</l>\n<l>sagandharvakumārāsau tatas taralikā yayau //</l>\n</lg>\n\n<lg xml:id='AKad_5.28 '>\n<l>sā praviśya mahāśvetāṃ praṇipatyopaviśya ca /</l>\n<l>siddhārthāsīti tatpṛṣṭā valitagrīvam abravīt //</l>\n</lg>\n\n<lg xml:id='AKad_5.29 '>\n<l>tvatsaṃdeśaṃ niśamyoktaṃ yattayā bhartṛdārike /</l>\n<l>tattvaṃ tacchāsanāyātakeyūrakamukhācchṛṇu //</l>\n</lg>\n\n<lg xml:id='AKad_5.30 '>\n<l>atha keyūrakaḥ prāha nānabhijñāsi cetasaḥ /</l>\n<l>svasya svameva cedaṃ te manmanaḥ kiṃ parīkṣase //</l>\n</lg>\n\n<lg xml:id='AKad_5.31 '>\n<l>athavā bhūmir asyāham upālambhasya bhūyasaḥ /</l>\n<l>tapovananivāsinyāṃ tvayi svagṛhavartinī //</l>\n</lg>\n\n<lg xml:id='AKad_5.32 '>\n<l>ākarṇya tava saṃdeśavacas taralikāmukhāt /</l>\n<l>eṣa te pratisaṃdeśaḥ priyasakhyā niveditaḥ //</l>\n</lg>\n\n<lg xml:id='AKad_5.33 '>\n<l>iti śrutvā mahāśvetā kṣaṇaṃ niścalalocanā /</l>\n<l>cintayitvā kim apy antaś candrāpīḍam abhāṣata //</l>\n</lg>\n\n<lg xml:id='AKad_5.34 '>\n<l>rājaputra tavākāraḥ sadācāraś ca peśalaḥ /</l>\n<l>tanoti sarvabhāvena niḥspṛhāṇām api spṛhām //</l>\n</lg>\n\n<lg xml:id='AKad_5.35 '>\n<l>kādambarīvacaś cedaṃ śrutaṃ keyūrakāt tvayā /</l>\n<l>tatra ko vā pratīkāraḥ svayaṃ madgamanād ṛte //</l>\n</lg>\n\n<lg xml:id='AKad_5.36 '>\n<l>ito na dūre gandharvarājadhānī tadadya tām /</l>\n<l>paśyāsmadanusedhena śvo gantāsi svavāhinīm //</l>\n</lg>\n\n<lg xml:id='AKad_5.37 '>\n<l>udāttamadhurāmetāṃ darśayantyā tavākṛtim /</l>\n<l>bahu gandharvalokasya mayāpyupakṛtaṃ bhavet //</l>\n</lg>\n\n<lg xml:id='AKad_5.38 '>\n<l>candrāpīḍas tu tāṃ prāha bahūktvā bhavagaty alam /</l>\n<l>anatikramaṇīyaṃ me munīnām api śāsanam //</l>\n</lg>\n\n<lg xml:id='AKad_5.39 '>\n<l>prāvartata tato gantuṃ sa mahāśvetayā saha /</l>\n<l>padbhyām eva niyujyāśvaṃ prati keyūrakaṃ dṛśā //</l>\n</lg>\n\n<lg xml:id='AKad_5.40 '>\n<l>keyūrako 'grato gatvā kādambaryai nyavedayat /</l>\n<l>tasyāgamanam ākāraṃ guṇāṃś cāhitavismayān //</l>\n</lg>\n\n<lg xml:id='AKad_5.41 '>\n<l>sa gatvā kiñcid adhvānaṃ candrāpīḍaḥ samāsadat /</l>\n<l>gandharvarājanagarīm aparām amarāvatīm //</l>\n</lg>\n\n<lg xml:id='AKad_5.42 '>\n<l>āsādya rājadhānīṃ ca tuṅgasphaṭikatoraṇām /</l>\n<l>sapta kakṣā atikramya kanyāntaḥpuram abhyagāt //</l>\n</lg>\n\n<lg xml:id='AKad_5.43 '>\n<l>keyūrakopadiṣṭena vartmanātha praviśya saḥ /</l>\n<l>bhāsvanmaṇimayastambhaṃ śrīmaṇḍapam alokayat //</l>\n</lg>\n\n<lg xml:id='AKad_5.44 '>\n<l>tanmadhye maṇiparyaṅkamadhyāsīnāṃ mahīyasā /</l>\n<l>ratnābharaṇacitreṇa straiṇena parivāritām //</l>\n</lg>\n\n<lg xml:id='AKad_5.45 '>\n<l>dehaprabhāvitānena ratnakāntyabhibhāvinā /</l>\n<l>prataptakanakoddyotadhautā vidadhatīṃ diśaḥ //</l>\n</lg>\n\n<lg xml:id='AKad_5.46 '>\n<l>taṭastham apy ārdrayataḥ sadācāram abhindataḥ /</l>\n<l>sthitāṃ navasya lāvaṇyasindhor antas taraṅgiṇaḥ //</l>\n</lg>\n\n<lg xml:id='AKad_5.47 '>\n<l>sarvopameyabhāvānām upamānatvam āgatām /</l>\n<l>kādambarīṃ dadarśāsau dūravisphāritekṣaṇaḥ //</l>\n</lg>\n\n<lg xml:id='AKad_5.48 '>\n<l>parātiśayakoṭistharūpalāvaṇyasampadam /</l>\n<l>tasyāṃ nirūpayann antar acintayad atha kṣaṇam //</l>\n</lg>\n\n<lg xml:id='AKad_5.49 '>\n<l>satyaṃ na kaścid āścaryanirmāṇeṣv avadhir vidheḥ /</l>\n<l>īdṛśāny api ratnāni sraṣṭuṃ prabhavati sma yaḥ //</l>\n</lg>\n\n<lg xml:id='AKad_5.50 '>\n<l>moghaṃ yāti hareḥ kālo lakṣmīṃ vakṣasi bibhrataḥ /</l>\n<l>dehārdhena vahan gaurīṃ vañcitaś candraśekharaḥ //</l>\n</lg>\n\n<lg xml:id='AKad_5.51 '>\n<l>kṛtam akṣṇāṃ sahasreṇa nirnimeṣeṇa vajriṇaḥ /</l>\n<l>ananyakarmaṇā yena nityam eṣā na dṛśyate //</l>\n</lg>\n\n<lg xml:id='AKad_5.52 '>\n<l>ityādi cintayaty asminn atha citrarathātmajā /</l>\n<l>pratyudyayau mahāśvetām abhyutthāya sasambhramam //</l>\n</lg>\n\n<lg xml:id='AKad_5.53 '>\n<l>mahāśvetā tu niḥśaṅkam āliṅgya snehanirbharam /</l>\n<l>tāṃ candrāpīḍanirdeśapuraḥsaram abhāṣata //</l>\n</lg>\n\n<lg xml:id='AKad_5.54 '>\n<l>ayaṃ hi bhārate varṣe sārvabhaumasya bhūpateḥ /</l>\n<l>tārāpīḍasya tanayaś candrāpīḍa ihāgataḥ //</l>\n</lg>\n\n<lg xml:id='AKad_5.55 '>\n<l>aneneha praviṣṭena dṛṣṭer viṣayavartinā /</l>\n<l>bhavatv akhilagandharvakuṭumbakamahotsavaḥ //</l>\n</lg>\n\n<lg xml:id='AKad_5.56 '>\n<l>atha kādambarī tasmin pakṣmotkṣepavikāsinīm /</l>\n<l>ākarṇaprasṛtāpāṅgāṃ ciraṃ dṛśam apātayat //</l>\n</lg>\n\n<lg xml:id='AKad_5.57 '>\n<l>dvāreṇa vivṛtenātha tenaiva nijamāyayā /</l>\n<l>madano 'ntaḥ praviśyāsyā babandha hṛdaye padam //</l>\n</lg>\n\n<lg xml:id='AKad_5.58 '>\n<l>ratnapīṭhopaviṣṭe tu candrāpīḍe tadantike /</l>\n<l>adhyāsātāṃ kathām ekāṃ haṃsacitrarathātmaje //</l>\n</lg>\n\n<lg xml:id='AKad_5.59 '>\n<l>lajjāstimitam āsīnām atha kādambarīṃ balāt /</l>\n<l>mahāśvetā gṛhācāraṃ candrāpīḍe nyadhāpayat //</l>\n</lg>\n\n<lg xml:id='AKad_5.60 '>\n<l>śarīranirviśeṣāsyāḥ kādambaryāḥ priyā sakhī /</l>\n<l>madalekhābhidhānāsya caraṇākṣālanaṃ vyadhāt //</l>\n</lg>\n\n<lg xml:id='AKad_5.61 '>\n<l>kādambarī tu sasvedaprakampikarapallavā /</l>\n<l>tāmbūlacchadmanātmānaṃ svayam asmai nyavedayat //</l>\n</lg>\n\n<lg xml:id='AKad_5.62 '>\n<l>tadaṅgulitalasparśamādhuryahṛtamānasā /</l>\n<l>nālakṣayata sā ratnavalayaṃ skhalitaṃ karāt //</l>\n</lg>\n\n<lg xml:id='AKad_5.63 '>\n<l>candrāpīḍo 'pi tatpāṇisaṃsparśasukhasampadā /</l>\n<l>tadā tribhuvanādhīśam ivātmānam amanyata //</l>\n</lg>\n\n<lg xml:id='AKad_5.64 '>\n<l>tatas tūṣṇīm upāsīne sarvasmin kanyakājane /</l>\n<l>śukaśārikayor āsit kalahaḥ kelikāraṇam //</l>\n</lg>\n\n<lg xml:id='AKad_5.65 '>\n<l>tatprasaṅge ca sotprāsaṃ tayoḥ kalahavṛddhaye /</l>\n<l>candrāpīḍo 'bravīd yena sarvā jahasuraṅganāḥ //</l>\n</lg>\n\n<lg xml:id='AKad_5.66 '>\n<l>tāś ca dantaprabhādhautadiṅmukhā madhurasvarāḥ /</l>\n<l>candrāpīḍagiro jahrustarāṃ kādambarīmanaḥ //</l>\n</lg>\n\n<lg xml:id='AKad_5.67 '>\n<l>kṣaṇamātre vyatīte 'tha praviśya prāha kañcukī /</l>\n<l>rājaputryau yuvāṃ draṣṭuṃ devī nirvighnam icchati //</l>\n</lg>\n\n<lg xml:id='AKad_5.68 '>\n<l>krīḍāparvatake kṛtvā sutāramaṇimandire /</l>\n<l>candrāpīḍaṃ sukhāsīnam āyātaṃ mātur antikam //</l>\n</lg>\n\n<lg xml:id='AKad_5.69 '>\n<l>tatrādhyāsitaparyaṅkaṃ keyūrakapuraḥsarāḥ /</l>\n<l>mukhyāḥ kādambarīsakhyaś candrāpīḍaṃ siṣevire //</l>\n</lg>\n\n<lg xml:id='AKad_5.70 '>\n<l>snānānulepanāhārakriyāḥ sa tadupāhṛtaiḥ /</l>\n<l>cakre 'martyapuraprāpyair vibhavair upapāditāḥ //</l>\n</lg>\n\n<lg xml:id='AKad_5.71 '>\n<l>atha mandaprabhe bhānau bheje kādabarī nijam /</l>\n<l>madalekhādvitīyaiva mahāprāsādamastakam //</l>\n</lg>\n\n<lg xml:id='AKad_5.72 '>\n<l>candrāpīḍaṃ ca tatrasthā krīḍāparvatavartinam /</l>\n<l>niravarṇayadākarṇaprasṛtāpāṅgayā dṛśā //</l>\n</lg>\n\n<lg xml:id='AKad_5.73 '>\n<l>candrāpīḍe tadā tasyāḥ kaṭākṣās tīkṣṇakoṭayaḥ /</l>\n<l>samaṃ nipetus tasyāṃ ca kusumāyudhasāyakāḥ //</l>\n</lg>\n\n<lg xml:id='AKad_5.74 '>\n<l>kaṭākṣair upanītaṃ ca kṣipraṃ kṛtasamāgamaiḥ /</l>\n<l>tallāvaṇyaṃ pibantīva madalekhām uvāca sā //</l>\n</lg>\n\n<lg xml:id='AKad_5.75 '>\n<l>na mayā madano nāma kathāsvapi sakhi śrutaḥ /</l>\n<l>adya pratyakṣato dṛṣṭaḥ sa candrāpīḍavigrahaḥ //</l>\n</lg>\n\n<lg xml:id='AKad_5.76 '>\n<l>na mahāśvetayā kiñcid uktaṃ prakṛtavastuni /</l>\n<l>atha cehānayantyāmuṃ sarvam uktam anakṣaram //</l>\n</lg>\n\n<lg xml:id='AKad_5.77 '>\n<l>api nāma vikāro me tadānīṃ lakṣitas tayā /</l>\n<l>kiṃ vā na lakṣayed eṣā dṛṣṭamanmathavikriyā //</l>\n</lg>\n\n<lg xml:id='AKad_5.78 '>\n<l>adyāpi nijasaṃkalpaviruddhāṃ vikriyām imām /</l>\n<l>manasaḥ saṃharāmy eva sthūlām api yathātathā //</l>\n</lg>\n\n<lg xml:id='AKad_5.79 '>\n<l>kiṃ tv asau śeṣahāro 'syāstulyaṃ maṇḍanam ākṛteḥ /</l>\n<l>urasy anicchato 'py asya tūrṇam āmucyatāṃ tvayā //</l>\n</lg>\n\n<lg xml:id='AKad_5.80 '>\n<l>madalekhā gṛhītvā taṃ hāraṃ gatvā tadantike /</l>\n<l>tathovāca yathā tena pratyuktā sā na kiñcana //</l>\n</lg>\n\n<lg xml:id='AKad_5.81 '>\n<l>āmucyata tataḥ kaṇṭhe hāro 'sya madalekhayā /</l>\n<l>śaradindukarodāraprabhāpūritadiṅmukhaḥ //</l>\n</lg>\n\n<lg xml:id='AKad_5.82 '>\n<l>candrāpīḍaś ca hāreṇa rarāja kṛtamaṇḍanaḥ /</l>\n<l>pūrṇendur iva nakṣatrakalāpaparivāritaḥ //</l>\n</lg>\n\n<lg xml:id='AKad_5.83 '>\n<l>kādambarī ciraṃ tv enam avalokya niśāgame /</l>\n<l>prāsādaśikharāt tasmān mandamandam avātarat //</l>\n</lg>\n\n<lg xml:id='AKad_5.84 '>\n<l>utthāya candrāpīḍo 'tha kṛtasaṃdhyāvidhis tataḥ /</l>\n<l>avālambata dehena śayyāṃ cintāṃ ca cetasā //</l>\n</lg>\n\n<lg xml:id='AKad_5.85 '>\n<l>kiṃ syur gandharvakanyāyā vilāsāḥ sahajā ime /</l>\n<l>utemaṃ janam uddiśya bālāṃ nartayati smaraḥ //</l>\n</lg>\n\n<lg xml:id='AKad_5.86 '>\n<l>dṛṣṭirnipuṇadūtīva yathā tvasyā viceṣṭate /</l>\n<l>tathā sambhāvanā hīyaṃ mama cetasi vartate //</l>\n</lg>\n\n<lg xml:id='AKad_5.87 '>\n<l>avaimi puṣpitas tāvat kiṃnarānusṛtikramaḥ /</l>\n<l>sa kālapariṇāmena na jāne kiṃ phaliṣyati //</l>\n</lg>\n\n<lg xml:id='AKad_5.88 '>\n<l>athavā yauvanonmādakṛta eṣa mama bhramaḥ /</l>\n<l>kva mānuṣyaḥ kva gandharva iti kiṃ tena saṃgatam //</l>\n</lg>\n\n<lg xml:id='AKad_5.89 '>\n<l>ātmasambhāvanā ceyamāstāmasadṛśakramā /</l>\n<l>kālena vyajyate sarvaṃ kathaṃ ca mama sainikāḥ //</l>\n</lg>\n\n<lg xml:id='AKad_5.90 '>\n<l>iti cintayatas tasya nidrā sucirasambhṛtā /</l>\n<l>cakāra mukulākāre cakṣuṣī ā niśātyayāt //</l>\n</lg>\n\n<lg xml:id='AKad_5.91 '>\n<l>aparedyur athotthāya kṛtaprābhātikakramaḥ /</l>\n<l>kādambarīmahāśvete dṛṣṭvā labdhvā cirād iva //</l>\n</lg>\n\n<lg xml:id='AKad_5.92 '>\n<l>tadanujñāṃ tadādiṣṭagandharvaparivāritaḥ /</l>\n<l>sa indrāyudham āruhya pratasthe pṛtanāṃ prati //</l>\n</lg>\n\n<lg xml:id='AKad_5.93 '>\n<l>atha kenāpy upāyena labdhamārgam asau nijam /</l>\n<l>saṃniviṣṭaṃ sarastīre skandhāvāraṃ vyalokayat //</l>\n</lg>\n\n<lg xml:id='AKad_5.94 '>\n<l>tatra dṛṣṭvā nṛpān sarvān mantriputraṃ rahasy asau /</l>\n<l>svavṛttāntavidaṃ cakre pattralekhāṃ viśeṣataḥ //</l>\n</lg>\n\n<lg xml:id='AKad_5.95 '>\n<l>niśi tasyām atītāyām anyedyur udite ravau /</l>\n<l>keyūrakastam āgatya hemakūṭād abhāṣata //</l>\n</lg>\n\n<lg xml:id='AKad_5.96 '>\n<l>kādambarī na paṭvīti tvām abhīṣṇaṃ didṛkṣate /</l>\n<l>vismṛtaṃ śayanīye ca śeṣahāram upāharat //</l>\n</lg>\n\n<lg xml:id='AKad_5.97 '>\n<l>keyūrakavacaḥ śrutvā sametaḥ pattralekhayā /</l>\n<l>candrāpīḍaḥ punas tūrṇaṃ hemakūṭam athāgamat //</l>\n</lg>\n\n<lg xml:id='AKad_5.98 '>\n<l>abhivandya mahāśvetāṃ ślāghitāgamanas tayā /</l>\n<l>kādambarīm athāpaśyat pattralekhāpuraḥsaraḥ //</l>\n</lg>\n\n<lg xml:id='AKad_5.99 '>\n<l>udyānanalinītīrakalpite himamandire /</l>\n<l>kadalīdalaśayyāntarniṣaṇṇāṃ mlānavigrahām //</l>\n</lg>\n\n<lg xml:id='AKad_5.100 '>\n<l>tadālokanamātreṇa muhur āśvāsiteva sā /</l>\n<l>tata utthātum icchantī śayānaivāsta tadgirā //</l>\n</lg>\n\n<lg xml:id='AKad_5.101 '>\n<l>tataḥ kuśalasampraśnasukhamātrapavitritāḥ /</l>\n<l>nānānarmavilāsārdrāḥ prāvartanta tayor giraḥ //</l>\n</lg>\n\n<lg xml:id='AKad_5.102 '>\n<l>tathā tatra ciraṃ sthitvā tāṃ tathā vaśavartinīm /</l>\n<l>bhaṅgībhaṇitibhir vyaktam āvedya nijam āśayam //</l>\n</lg>\n\n<lg xml:id='AKad_5.103 '>\n<l>tadabhyarthanayādiśya pattralekhāṃ tadantike /</l>\n<l>keyūrakadvitīyo 'sau jagāma kaṭakaṃ punaḥ //</l>\n</lg>\n\n<lg xml:id='AKad_5.104 '>\n<l>tatrojjayinyāḥ samprāptaṃ pūrvedyur lekhahārakam /</l>\n<l>avalokya tadānīṃ taṃ lekhaṃ svayam avācayat //</l>\n</lg>\n\n<lg xml:id='AKad_5.105 '>\n<l>pitur ājñāṃ tato jñātvā śīghrāgamanaśaṃsinīm /</l>\n<l>keyūrakakare nyasya taṃ lekhaṃ kūṇitekṣaṇaḥ //</l>\n</lg>\n\n<lg xml:id='AKad_5.106 '>\n<l>tadartham atha saṃmantrya saha mantrisutena saḥ /</l>\n<l>evam etad iti dhyāyan prasthānasthairyam agrahīt //</l>\n</lg>\n\n<lg xml:id='AKad_5.107 '>\n<l>satyaṃ vacmi bhavatprasādarasikaṃ ceto mamaitatpadaṃ gantuṃ necchati kiṃ tu śāsanam idaṃ nollaṅghanīyaṃ guroḥ /</l>\n<l>manyuḥ samprati sahyatāṃ punar ihāgantāsmi kādambarīṃ saṃdiśyeti sabāṣpagadgadam asau keyūrakaṃ prāhiṇot //</l>\n</lg>\n\n<lg xml:id='AKad_5.108 '>\n<l>vaiśampāyanam abhyabhāṣata bhavān saṃvāhayan vāhinīṃ paścād eṣyati yāmi satvaram ahaṃ svalpair ito vājibhiḥ /</l>\n<l>niścityeti tadā prayāṇapaṭahe datte pratasthe tato gatvā kiñcana caṇḍikāśramataṭīm adhyāsta tasmin dine //</l>\n</lg>\n\n<lg xml:id='AKad_5.109 '>\n<l>tatroddhatadraviḍadhārmikarūpaveṣabhāṣātapaścaraṇasiddhikathāvinodaiḥ /</l>\n<l>nītvā niśāṃ satatamaskhalitaprayāṇaiḥ svalpair dinais tvaritamujjayinīmavāpa //</l>\n</lg>\n\n<trailer>iti śrīvipaścidvarāgragaṇyācāryabhaṭṭajayantasūnor abhinandasya kṛtau kādambarīkathāsāre pañcamaḥ sargaḥ</trailer>\n\n</div>\n<div>\n\n<head>ṣaṣṭhaḥ sargaḥ</head>\n\n<lg xml:id='AKad_6.1 '>\n<l>atha praviśya nagarīmupāsya pitarau ciram /</l>\n<l>śukanāsaṃ ca so 'dhyāsta kumārabhavanaṃ punaḥ //</l>\n</lg>\n\n<lg xml:id='AKad_6.2 '>\n<l>tatra kādambarīdhyānanirataikāgracetasaḥ /</l>\n<l>babhūva rataye nāsya kiñcitsthāsnu cariṣṇu ca //</l>\n</lg>\n\n<lg xml:id='AKad_6.3 '>\n<l>nākarot priyam āhāraṃ nābodhi madhuraṃ rasam /</l>\n<l>na cādriyata vāsāṃsi na siṣeve vilepanam //</l>\n</lg>\n\n<lg xml:id='AKad_6.4 '>\n<l>sārthacyuta ivādhvanyo yūthabhraṣṭa iva dvipaḥ /</l>\n<l>vāgurāpāśasaṃruddha iva sāraṅgaśāvakaḥ //</l>\n</lg>\n\n<lg xml:id='AKad_6.5 '>\n<l>divā vibhāvarīṃ dhyāyan niśi vāñchan dināgamam /</l>\n<l>udīcīm eva sāsrākṣo vīkṣamāṇo 'niśaṃ diśam //</l>\n</lg>\n\n<lg xml:id='AKad_6.6 '>\n<l>keyūrakādihāyātaṃ jñātvā māṃ kiṃ bhajedasau /</l>\n<l>kiṃ vadet pattralekhāṃ vā sāpi kiṃ vocyate tayā //</l>\n</lg>\n\n<lg xml:id='AKad_6.7 '>\n<l>iti naktandinaṃ dhyāyann anavāpitanirvṛtiḥ /</l>\n<l>kālaṃ kiyantam apy evaṃ candrāpīḍo 'tyavāhayat //</l>\n</lg>\n\n<lg xml:id='AKad_6.8 '>\n<l>ākāraḥ saṃvṛtas tv īdṛg asya gūḍhātmano 'bhavat /</l>\n<l>yathā tāṃ śūnyatāṃ tasya pitarau nādhijagmatuḥ //</l>\n</lg>\n\n<lg xml:id='AKad_6.9 '>\n<l>dineṣv atha vyatīteṣu pattralekhā tadantikam /</l>\n<l>prāpad balāhakāśvīyanirvṛttapathasauṣṭhavā //</l>\n</lg>\n\n<lg xml:id='AKad_6.10 '>\n<l>candrāpīḍo 'pi tāṃ dṛṣṭvā samucchvasitamānasaḥ /</l>\n<l>kādambarīm ivāmaṃsta pasparśa ca muhurmuhuḥ //</l>\n</lg>\n\n<lg xml:id='AKad_6.11 '>\n<l>atha visrabdham aprākṣīd vada kādambarīkathām /</l>\n<l>kim asmākaṃ smaraty eṣā ruṣitehāgamanena kim //</l>\n</lg>\n\n<lg xml:id='AKad_6.12 '>\n<l>sābhyasūyam ivālokya candrāpīḍam uvāca sā /</l>\n<l>kim etaccintayā deva gurūn ārādhaya sthiram //</l>\n</lg>\n\n<lg xml:id='AKad_6.13 '>\n<l>asau hi suprasannena svayaṃ makaraketunā /</l>\n<l>tvayyarpitā vidhivaśācchrīpatau śrīrivābdhinā //</l>\n</lg>\n\n<lg xml:id='AKad_6.14 '>\n<l>tāṃ cābhinavabhāvārdrāṃ bālāṃ tarulatām iva /</l>\n<l>tīvre virahadāvāgnau kṣiptavānasi kiṃ vṛthā //</l>\n</lg>\n\n<lg xml:id='AKad_6.15 '>\n<l>keyūrakamukhād buddhvāgamanaṃ deva tāvakam /</l>\n<l>vajrāśanihatā śālivallarīva vyakampata //</l>\n</lg>\n\n<lg xml:id='AKad_6.16 '>\n<l>labdhasthairyāvadan māṃ ca pattralekhe kim īdṛśam /</l>\n<l>yuktam etasya yanmanye rakṣāṃsy api na kurvate //</l>\n</lg>\n\n<lg xml:id='AKad_6.17 '>\n<l>tataḥ prabhṛti niḥśvāsair vardhamānair dinair iva /</l>\n<l>krāntā grīṣmaniśevāsāvakṣīyata śanaiḥ śanaiḥ //</l>\n</lg>\n\n<lg xml:id='AKad_6.18 '>\n<l>alabdhakusumāmodāḥ prāgabhyāsādupāgatāḥ /</l>\n<l>dūrātpariharantyasyāḥ kabarīmadya ṣaṭpadāḥ //</l>\n</lg>\n\n<lg xml:id='AKad_6.19 '>\n<l>rodanāruṇitāpāṅge ciraṃ vismṛtakajjale /</l>\n<l>netre mādhuryamutsṛjya gate tasyāḥ kaṣāyatām //</l>\n</lg>\n\n<lg xml:id='AKad_6.20 '>\n<l>ciraṃ pattralatālekhyaṃ vihāya kriyate navam /</l>\n<l>maṇḍanaṃ gaṇḍayor aśrukaṇamuktāvalī tayā //</l>\n</lg>\n\n<lg xml:id='AKad_6.21 '>\n<l>mṛduḥ svabhāvaraktaś ca pravṛddhair asamoṣmabhiḥ /</l>\n<l>mlānim ānīyate tasyā niḥśvāsair adharaḥ svaraiḥ //</l>\n</lg>\n\n<lg xml:id='AKad_6.22 '>\n<l>stanau ca virahe tasyāḥ śokān na hi bahiṣkṛtau /</l>\n<l>dāhapratikriyābhyastair hārakarpūracandanaiḥ //</l>\n</lg>\n\n<lg xml:id='AKad_6.23 '>\n<l>virahajvalanas tasyā lāvaṇyarasanirjharaiḥ /</l>\n<l>vāḍavaś cābdhinā naiti śamam ity adbhutadvayam //</l>\n</lg>\n\n<lg xml:id='AKad_6.24 '>\n<l>muhuḥ sarasi haṃsīva mṛgīvopavane muhuḥ /</l>\n<l>puline cakravākīva muhur luṭhati vihvalā //</l>\n</lg>\n\n<lg xml:id='AKad_6.25 '>\n<l>muhur bhavantam āliṅgya puraḥ saṃkalpakalpitam /</l>\n<l>śūnye bhujalate vīkṣya vilakṣā patati kṣitau //</l>\n</lg>\n\n<lg xml:id='AKad_6.26 '>\n<l>mā gād ayam upālabdhaḥ saṃkalpād api dūrataḥ /</l>\n<l>ity upālabhate na tvāṃ bhīteva manasāpi sā //</l>\n</lg>\n\n<lg xml:id='AKad_6.27 '>\n<l>tvadākāramayaṃ dhyānaṃ tvadgotrapravaṇā giraḥ /</l>\n<l>tvadgātrakīlitā dṛṣṭis tasyāḥ samprati vartate //</l>\n</lg>\n\n<lg xml:id='AKad_6.28 '>\n<l>kiyatī varṇyate tasyāḥ pareṇa virahavyathā /</l>\n<l>svasaṃvedanagamyā hi sā tayaivānubhūyate //</l>\n</lg>\n\n<lg xml:id='AKad_6.29 '>\n<l>kim apy ākhyātukāmeva bahuśaḥ sphuritādharā /</l>\n<l>hṛdayasthena kenāpi guruṇeva niṣidhyate //</l>\n</lg>\n\n<lg xml:id='AKad_6.30 '>\n<l>bhūmau viveṣṭamānāṅgī bhujaṅgīva kadāpy asau /</l>\n<l>diśo vīkṣya madutsaṅge nidhāya mukham abravīt //</l>\n</lg>\n\n<lg xml:id='AKad_6.31 '>\n<l>uttiṣṭhānaya taṃ gatvā jīvantīṃ māṃ yadīcchasi /</l>\n<l>ahaṃ gantum aśaktā hi sudūram idam antaram //</l>\n</lg>\n\n<lg xml:id='AKad_6.32 '>\n<l>sthitāyāṃ tvayi jīvāmi tvatsparśena yathā tathā /</l>\n<l>gatāyāṃ tu ciraṃ kālaṃ na sahante mamāsavaḥ //</l>\n</lg>\n\n<lg xml:id='AKad_6.33 '>\n<l>iti śrutvā ca dṛṣṭvā ca samāyātāsmy ataḥ param /</l>\n<l>devaḥ pramāṇam ity uktvā rudatī virarāma sā //</l>\n</lg>\n\n<lg xml:id='AKad_6.34 '>\n<l>candrāpīḍas tad ākarṇya gatasmṛtir ivābhavat /</l>\n<l>labdhasmṛtiś ciraṃ dadhyau gamane hetum ātmanaḥ //</l>\n</lg>\n\n<lg xml:id='AKad_6.35 '>\n<l>dineṣv atha vyatīteṣu vaktuṃ kādambarīdaśām /</l>\n<l>āgāt keyūrako 'py āśu dīrghādhvaśrāntavāhanaḥ //</l>\n</lg>\n\n<lg xml:id='AKad_6.36 '>\n<l>sa cojjayinyā vibhavaṃ praviśan vīkṣya vismitaḥ /</l>\n<l>sthāne nanu mano lagnaṃ svāminyā ity amanyata //</l>\n</lg>\n\n<lg xml:id='AKad_6.37 '>\n<l>praviśya dadṛśe tena candrāpīḍaḥ kṛśākṛtiḥ /</l>\n<l>cakravāka ivaikākī priyāvirahavihvalaḥ //</l>\n</lg>\n\n<lg xml:id='AKad_6.38 '>\n<l>dadhatyā pārśvavartinyā cāmaraṃ pattralekhayā /</l>\n<l>saṃvījyamānaḥ paryaṅkaniṣaṇṇaglānavigrahaḥ //</l>\n</lg>\n\n<lg xml:id='AKad_6.39 '>\n<l>praṇipatyopaviṣṭo 'sau gāḍhaṃ śirasi paspṛśe /</l>\n<l>kurvatā kuśalapraśnaṃ candrāpīḍena sādaram //</l>\n</lg>\n\n<lg xml:id='AKad_6.40 '>\n<l>tataḥ kādambarīvārtāṃ pṛṣṭaḥ keyūrako 'munā /</l>\n<l>pattralekhāmukhaṃ vīkṣya saṃkṣiptam idam abravīt //</l>\n</lg>\n\n<lg xml:id='AKad_6.41 '>\n<l>ukto 'si nānayā kiñcid uktaś cet kim iha sthitaḥ /</l>\n<l>uktaś ceha sthitaś cāsi kṛtam āgamanena me //</l>\n</lg>\n\n<lg xml:id='AKad_6.42 '>\n<l>tathāpi vada saṃdeśam iti tena tu coditaḥ /</l>\n<l>punaḥ keyūrakaḥ prāha na hi vijñāpyase mṛṣā //</l>\n</lg>\n\n<lg xml:id='AKad_6.43 '>\n<l>kathaṃ jīvatsu yuṣmāsu viraho hanti mām iti /</l>\n<l>tasyāḥ sākūtayā dṛṣṭyā visṛṣṭo 'smi na tadgirā //</l>\n</lg>\n\n<lg xml:id='AKad_6.44 '>\n<l>kim atra bahunoktena tathāsyā virahavyathā /</l>\n<l>adyāpi jīvatīty atra yathā dolāyate manaḥ //</l>\n</lg>\n\n<lg xml:id='AKad_6.45 '>\n<l>tatkathābhis tathā sthitvā tasminn atha dine ciram /</l>\n<l>candrāpīḍaḥ sukhāvāsaṃ keyūrakam akārayat //</l>\n</lg>\n\n<lg xml:id='AKad_6.46 '>\n<l>na rākṣaso na cāṇḍālo na kirātaś ca yady aham /</l>\n<l>acchodasarasas tīraṃ prāptaṃ māṃ vettha sarvathā //</l>\n</lg>\n\n<lg xml:id='AKad_6.47 '>\n<l>anyedyur iti saṃdiśya sahitaṃ pattralekhayā /</l>\n<l>keyūrakam asau ratnaiḥ prāhiṇot kṛtamaṇḍanam //</l>\n</lg>\n\n<lg xml:id='AKad_6.48 '>\n<l>tayos tu gatayor āsta sutarāṃ khinnamānasaḥ /</l>\n<l>gamanāya dhiyā kiñcin nimittam anusaṃdadhat //</l>\n</lg>\n\n<lg xml:id='AKad_6.49 '>\n<l>śuśrāvātha niyuktebhyaḥ skandhāvāram upāgatam /</l>\n<l>yojanadvayamātraṃ ca punaḥ kṛtaniveśanam //</l>\n</lg>\n\n<lg xml:id='AKad_6.50 '>\n<l>vaiśampāyanato lapsye kiñcit kāraṇam ity asau /</l>\n<l>pratyudgantum agād enaṃ kaṭakaṃ pitur ājñayā //</l>\n</lg>\n\n<lg xml:id='AKad_6.51 '>\n<l>tatra rājakam ālokya balāhakaniveditam /</l>\n<l>kva vaiśampāyanāvāsa iti senānyam abhyadhāt //</l>\n</lg>\n\n<lg xml:id='AKad_6.52 '>\n<l>balāhakas tv adhodṛṣṭir ullikhan medinīṃ muhuḥ /</l>\n<l>na vaiśampāyano 'treti sannakaṇṭham abhāṣata //</l>\n</lg>\n\n<lg xml:id='AKad_6.53 '>\n<l>tato 'vatīrya turagādupaviśya taror adhaḥ /</l>\n<l>hā vayasyeti vilapanprāvartata sa roditum //</l>\n</lg>\n\n<lg xml:id='AKad_6.54 '>\n<l>balāhako nipatyātha candrāpīḍasya pādayoḥ /</l>\n<l>deva maivaṃ kṛthāḥ so 'sti jīvann evety avocata //</l>\n</lg>\n\n<lg xml:id='AKad_6.55 '>\n<l>candrāpīḍas tu taṃ prāha naiva śraddhīyate maya /</l>\n<l>na vaiśampāyano jīvan muhūrtaṃ māṃ vimuñcati //</l>\n</lg>\n\n<lg xml:id='AKad_6.56 '>\n<l>iti sambhrāntacittaṃ taṃ punar āha balāhakaḥ /</l>\n<l>śrūyatāṃ deva tadvṛttaṃ yathāsāv iha nāgataḥ //</l>\n</lg>\n\n<lg xml:id='AKad_6.57 '>\n<l>deva tādṛśam ādiśya prasthitaṃ tvām anuvrajat /</l>\n<l>tataḥ pratinivṛtto 'sau tatraivāsta yathāsthiti //</l>\n</lg>\n\n<lg xml:id='AKad_6.58 '>\n<l>aparedyur athotthāya vidhāya prakṛtāḥ kriyāḥ /</l>\n<l>vinodayitum ātmānaṃ sa cacāra vanasthalīḥ //</l>\n</lg>\n\n<lg xml:id='AKad_6.59 '>\n<l>tatra sapratyabhijñānaṃ sthānaṃ sthānaṃ nirūpayan /</l>\n<l>kiñcin naṣṭam ivānveṣṭum aicchad uttrastalocanaḥ //</l>\n</lg>\n\n<lg xml:id='AKad_6.60 '>\n<l>tato 'stābhimukhe bhānāv asmābhiḥ so 'bhyadhīyata /</l>\n<l>sthīyatām adya śiṣṭās tu śvo draṣṭāsi vanasthalīḥ //</l>\n</lg>\n\n<lg xml:id='AKad_6.61 '>\n<l>athāsau vicarann eva sābhyasūyam ivāvadat /</l>\n<l>yāta yūyaṃ na gantavyaṃ yāvajjīvam ito mayā //</l>\n</lg>\n\n<lg xml:id='AKad_6.62 '>\n<l>sa bahūni dināny āsta tatraiva vicaran vane /</l>\n<l>na ca kenāpyupāyena śaktaś calayituṃ tataḥ //</l>\n</lg>\n\n<lg xml:id='AKad_6.63 '>\n<l>kṛtaprāyopaveśena pādayoḥ patatāniśam /</l>\n<l>iyatā rājacakreṇa nārthito 'py atyajad graham //</l>\n</lg>\n\n<lg xml:id='AKad_6.64 '>\n<l>tatas tatra ciraṃ sthitvā kāryaśeṣam apaśyatā /</l>\n<l>āyātam iha sainyena tvaṃ pramāṇam ataḥ param //</l>\n</lg>\n\n<lg xml:id='AKad_6.65 '>\n<l>iti śrutvā nipatitaḥ śokavismayasaṃkaṭe /</l>\n<l>candrāpīḍastathaivāsta tarumūle kṛtāsanaḥ //</l>\n</lg>\n\n<lg xml:id='AKad_6.66 '>\n<l>atha vārtāṃ viditvemāṃ sāmātyāntaḥpuro nṛpaḥ /</l>\n<l>anapekṣitavṛttāntas tam evoddeśam āgamat //</l>\n</lg>\n\n<lg xml:id='AKad_6.67 '>\n<l>tatra kṣaṇam iva sthitvā svayaṃ pṛṣṭvā balāhakam /</l>\n<l>adhikṣipann iva prāha candrāpīḍaṃ kṣitīśvaraḥ //</l>\n</lg>\n\n<lg xml:id='AKad_6.68 '>\n<l>nūnamutpādito manyur avinīta tvayāsya saḥ /</l>\n<l>yenāntaḥsphuratā so 'dya tvāṃ vihāya vanaṃ śritaḥ //</l>\n</lg>\n\n<lg xml:id='AKad_6.69 '>\n<l>viyuktau na purā dṛṣṭau yuvāṃ kṣaṇam api kvacit /</l>\n<l>kiṃ jātamadhunā yena tvaṃ gṛhe sa tapovane //</l>\n</lg>\n\n<lg xml:id='AKad_6.70 '>\n<l>vinā na hi nimittena śakyā soḍhuṃ garīyasī /</l>\n<l>mātāpitṛsuhṛdbandhudeśavittaviyogitā //</l>\n</lg>\n\n<lg xml:id='AKad_6.71 '>\n<l>ity uktavati bhūpāle śukanāsas tataḥ param /</l>\n<l>antaḥ sphuritaśoko 'pi stambhitakṣobham abhyadhāt //</l>\n</lg>\n\n<lg xml:id='AKad_6.72 '>\n<l>kim etad avicāryaiva vastutattvam atarkayan /</l>\n<l>śaṅkānumānamātreṇa kṛtadhīr api bhāṣase //</l>\n</lg>\n\n<lg xml:id='AKad_6.73 '>\n<l>alātavṛṣṭir indor vā kṣīrād vā kaṇṭakodgamaḥ /</l>\n<l>tasya manyuḥ kumārād vā kasya sambhāvanāspadam //</l>\n</lg>\n\n<lg xml:id='AKad_6.74 '>\n<l>pāpaḥ sa eva durjātaḥ suciraṃ pāṭhitaḥ śukaḥ /</l>\n<l>yatrāmṛtaraso 'py uptaḥ phalitaḥ kālakūṭavat //</l>\n</lg>\n\n<lg xml:id='AKad_6.75 '>\n<l>sa tvaṃ kumāra sarvasyāḥ pṛthivyā ekajīvitam /</l>\n<l>durātmano na tasyārthe śokam udvoḍhum arhasi //</l>\n</lg>\n\n<lg xml:id='AKad_6.76 '>\n<l>tasmin viratavākye tu patitvā pādayoḥ pituḥ /</l>\n<l>sāśrukaṇṭham athovāca candrāpīḍaḥ kṛtāñjaliḥ //</l>\n</lg>\n\n<lg xml:id='AKad_6.77 '>\n<l>tāta śaṅkitadoṣasya prāyaścittam idaṃ mama /</l>\n<l>gatvā tam ānayāmīha tvam anujñātum arhasi //</l>\n</lg>\n\n<lg xml:id='AKad_6.78 '>\n<l>tam āgatam ihālokya pṛṣṭvā śapathapūrvakam /</l>\n<l>tato guṇaṃ vā doṣaṃ vā krameṇa mama vetsyasi //</l>\n</lg>\n\n<lg xml:id='AKad_6.79 '>\n<l>tatrasthaṃ tam anānīya mayaitat svagṛhaṃ punaḥ /</l>\n<l>na praveṣṭavyam ity eṣa gṛhyatāṃ mama niścayaḥ //</l>\n</lg>\n\n<lg xml:id='AKad_6.80 '>\n<l>tathoktavati tasmiṃs tu rājā bāṣpākulekṣaṇaḥ /</l>\n<l>apaśyan mantriṇo vaktraṃ sa ca tatra bahūktavān //</l>\n</lg>\n\n<lg xml:id='AKad_6.81 '>\n<l>sarvopāyaprayogeṇa pitrā tena ca mantriṇā /</l>\n<l>candrāpīḍo niruddho 'pi nācalan niścayāt tataḥ //</l>\n</lg>\n\n<lg xml:id='AKad_6.82 '>\n<l>siñcantī bāṣpadhārābhir maulim asya manoramā /</l>\n<l>karuṇaṃ vilapantī ca ciram enam abodhayat //</l>\n</lg>\n\n<lg xml:id='AKad_6.83 '>\n<l>tvayi sthite nijotsaṅgasthitaṃ paśyāmi putrakam /</l>\n<l>nūnam andhībhavāmy eva tvayi putra gate punaḥ //</l>\n</lg>\n\n<lg xml:id='AKad_6.84 '>\n<l>itthaṃ vilāsavatyā ca tayā ca karuṇoktibhiḥ /</l>\n<l>ciram ārdrīkṛto 'pyeṣa na jahāti sma niścayam //</l>\n</lg>\n\n<lg xml:id='AKad_6.85 '>\n<l>tato 'śrubharasaṃruddhagadgadākṣarayā girā /</l>\n<l>yathā jānāsi putreti katham apy avadan nṛpaḥ //</l>\n</lg>\n\n<lg xml:id='AKad_6.86 '>\n<l>dattānujñas tataḥ pitrā praṇamya sakalān gurūn /</l>\n<l>śrutvā ca yatnasaṃruddhabāṣpadhārās tadāśiṣaḥ //</l>\n</lg>\n\n<lg xml:id='AKad_6.87 '>\n<l>candrāpīḍaḥ pathi śrāntān vinivartya yathā tathā /</l>\n<l>pārthivān parivāreṇa prātiṣṭhata laghīyasā //</l>\n</lg>\n\n<lg xml:id='AKad_6.88 '>\n<l>kiṃ tan mayābhyadhāyīti dūyamānamanāḥ śucā /</l>\n<l>senayā saha rājāpi viveśa nagarīṃ śanaiḥ //</l>\n</lg>\n\n<lg xml:id='AKad_6.89 '>\n<l>balāhakas tu senānīr vāryamāṇo 'pi bhūbhujā /</l>\n<l>svagṛhān apraviśyaiva sa candrāpīḍam anvagāt //</l>\n</lg>\n\n<lg xml:id='AKad_6.90 '>\n<l>candrāpīḍas tato gacchan dayitādarśanotsukaḥ /</l>\n<l>amanyata tṛṇāyaiva madhyaṃ kailāsavindhyayoḥ //</l>\n</lg>\n\n<lg xml:id='AKad_6.91 '>\n<l>nājīgaṇad drumān adrīn na nadīr na vanasthalīḥ /</l>\n<l>na rātriṃ nāpi divasaṃ dhāvann indrāyudhena saḥ //</l>\n</lg>\n\n<lg xml:id='AKad_6.92 '>\n<l>tataḥ prāvartata prāvṛṭ pīnonnatapayodharā /</l>\n<l>kāntā navarasārdreva pratyudgantum ivāgatā //</l>\n</lg>\n\n<lg xml:id='AKad_6.93 '>\n<l>tām apy agaṇayitvāsau vrajan katipayair dinaiḥ /</l>\n<l>acchodasarasas tīram avāpākaluṣāmbhasaḥ //</l>\n</lg>\n\n<lg xml:id='AKad_6.94 '>\n<l>apanītasamāyogaḥ parivartya ca vāsasī /</l>\n<l>mahāśvetām atha draṣṭuṃ sa jagāma tadāśramam //</l>\n</lg>\n\n<lg xml:id='AKad_6.95 '>\n<l>tatrāpaśyanmahāśvetāṃ tadālokanalajjitām /</l>\n<l>vadantīṃ nijadaurātmyaṃ pralāpakaruṇasvanām //</l>\n</lg>\n\n<lg xml:id='AKad_6.96 '>\n<l>tatkāraṇāparijñānamohaniṣpandapakṣmaṇā /</l>\n<l>nirīkṣya cakṣuṣā pṛṣṭā candrāpīḍena sābravīt //</l>\n</lg>\n\n<lg xml:id='AKad_6.97 '>\n<l>keyūrakamukhād buddhvāgataṃ tvāṃ pitur ājñayā /</l>\n<l>dināni katicit sthitvā kādambaryā niketane //</l>\n</lg>\n\n<lg xml:id='AKad_6.98 '>\n<l>tata etya yathānyāyam āsīnātra tapovane /</l>\n<l>vipraṃ yuvānam adrākṣaṃ vicinvantaṃ vanasthalīḥ //</l>\n</lg>\n\n<p>*yugalakam*</p>\n\n<lg xml:id='AKad_6.99 '>\n<l>sapratyabhijñam ālokya mām asau manmathonmukhaḥ /</l>\n<l>tīvram udvejayāmāsa narmavakrokticāpalaiḥ //</l>\n</lg>\n\n<lg xml:id='AKad_6.100 '>\n<l>tato nirbhartsyamāno 'pi vāryamāṇo 'pi yatnataḥ /</l>\n<l>sa bahūni dināny āsta tathā mām upapīḍayan //</l>\n</lg>\n\n<lg xml:id='AKad_6.101 '>\n<l>ekadā tu śayānāṃ mām āgatya niśi nistrapaḥ /</l>\n<l>kṛtāñjalir anaṅgārto yayāce ratidakṣiṇām //</l>\n</lg>\n\n<lg xml:id='AKad_6.102 '>\n<l>tato dhigiti sakrodham abhidhāya kamaṇḍaloḥ /</l>\n<l>jalam uddhṛtya śapto 'sau mayānudhyāya devatāḥ //</l>\n</lg>\n\n<lg xml:id='AKad_6.103 '>\n<l>śukavanmukharāgeṇa vaktum evāsi śikṣitaḥ /</l>\n<l>gaccha dūraṃ durācāra śuka eva bhaviṣyasi //</l>\n</lg>\n\n<lg xml:id='AKad_6.104 '>\n<l>śāpena tena mahatā madanāgninā vā janmāntaropacitaduṣkṛtakarmaṇā vā /</l>\n<l>citreṇa vā bhagavataś caritena dhātuḥ prāṇān asāv udasṛjan nipapāta corvyām //</l>\n</lg>\n\n<lg xml:id='AKad_6.105 '>\n<l>ākrandataḥ parijanātmaśuco 'paredyur jñāto mayā sa śukanāsasutaḥ sakhā te /</l>\n<l>tat paśya māṃ priyavayasyaviyogahetum astatrapām akaruṇāṃ prakhalām abhavyām //</l>\n</lg>\n\n<lg xml:id='AKad_6.106 '>\n<l>iti śrutvā bhinnaḥ prasabham iva śūlāgraśikhayā kadā tvāṃ paśyeyaṃ kamalamukhi kādambari punaḥ /</l>\n<l>vadann evaṃ śokasphuṭitahṛdayas tatkṣaṇam asūñ jahac candrāpīḍas tarur iva papāta kṣititale //</l>\n</lg>\n\n<lg xml:id='AKad_6.107 '>\n<l>tato bhugnagrīvaṃ mukulitasitāpāṅganayanaṃ prabhāṃ tanvīṃ dīnām iva vidadhataṃ dikṣu śanakaiḥ /</l>\n<l>kṣitau visrastāṅgaṃ patitam amum ālokya vivaśā mahāśvetā sadyaḥ katham api na yāti sma dalaśaḥ //</l>\n</lg>\n\n<lg xml:id='AKad_6.108 '>\n<l>draṣṭuṃ dīnām iva vasumatīm akṣamas tena śūnyāṃ kurvannudyandviradakaruṇākrandinaś cakravākān /</l>\n<l>abrahmaṇyadhvanim iva karaurūrdhvaśākhair vimuñcann astaṃ tigmadyutir api tataḥ kṣāmadhāmā jagāma //</l>\n</lg>\n\n<trailer>iti śrīvipaścidvarāgragaṇyācāryaśrībhaṭṭajayantasūnor abhinandasya kṛtau kādambarīkathāsāre ṣaṣṭhaḥ sargaḥ //</trailer>\n\n</div>\n<div>\n\n<head>saptamaḥ sargaḥ</head>\n\n<lg xml:id='AKad_7.01 '>\n<l>tasminn avasare bālā kādambary api vedhasā /</l>\n<l>tatraivānīyatānekamāyāvaicitryakāriṇā //</l>\n</lg>\n\n<lg xml:id='AKad_7.02 '>\n<l>asau hi pattralekhāyā mukhāt keyūrakasya ca /</l>\n<l>asaṃśayaṃ samāyātaṃ candrāpīḍam abudhyata //</l>\n</lg>\n\n<lg xml:id='AKad_7.03 '>\n<l>tataḥ sakalavisrambhayogyaṃ vigatayantraṇam /</l>\n<l>mahāśvetāśramaṃ prāptaṃ pratyudgantum iyeṣa tam //</l>\n</lg>\n\n<lg xml:id='AKad_7.04 '>\n<l>vaiśampāyanavidhvaṃsavṛttāntasamanantaram /</l>\n<l>candrāpīḍamanaḥpīḍāṃ vayasyavirahodbhavām //</l>\n</lg>\n\n<lg xml:id='AKad_7.05 '>\n<l>śaṅkamānā mahāśvetā tatsamāśvāsakāraṇam /</l>\n<l>kādambarīṃ parijñāya tadāgamanasatvarā //</l>\n</lg>\n\n<lg xml:id='AKad_7.06 '>\n<l>tasyās taralikāṃ gehaṃ śīghram āgamyatām iti /</l>\n<l>saṃdiśya prāhiṇot sā ca tūrṇaṃ gatvā tathāvadat //</l>\n</lg>\n\n<p>tilakam</p>\n\n<lg xml:id='AKad_7.07 '>\n<l>jātotsāhā mahāśvetāsaṃdeśena garīyasīm /</l>\n<l>gamanotkalikāṃ dadhre buddhau kādambarī tataḥ //</l>\n</lg>\n\n<lg xml:id='AKad_7.08 '>\n<l>tāmbūlapaṭavāsādisaṃvidhānavidagdhayā /</l>\n<l>hṛdayaprakhyayā sakhyā sahitā madalekhayā //</l>\n</lg>\n\n<lg xml:id='AKad_7.09 '>\n<l>patralekhāṃ puraskṛtya priyacarcāvicakṣaṇām /</l>\n<l>keyūrakaṃ ca tatraiva dine tāṃ bhuvamāyayau //</l>\n</lg>\n\n<lg xml:id='AKad_7.10 '>\n<l>āyāntyāś ca tadā tasyā durnimittaparamparā /</l>\n<l>prādurbabhūva bālāyā hṛdayotkampakāriṇī //</l>\n</lg>\n\n<lg xml:id='AKad_7.11 '>\n<l>mahāśvetāśramopāntamāpadastaṃ gate ravau /</l>\n<l>udite ca niśānāthe saṃtaptakaruṇāhrade //</l>\n</lg>\n\n<lg xml:id='AKad_7.12 '>\n<l>āsādya ca tam uddeśaṃ karuṇaṃ rodanadhvanim /</l>\n<l>vanāntakandarodbhūtapratiśabdam athāśṛṇot //</l>\n</lg>\n\n<lg xml:id='AKad_7.13 '>\n<l>manye saiva mahāśvetāvartmanīyam upasthitā /</l>\n<l>ity asau śaṅkamāneva viveśa drutam āśramam //</l>\n</lg>\n\n<lg xml:id='AKad_7.14 '>\n<l>tataḥ praviśya sāpaśyat prāṇanāthaṃ tathāsthitam /</l>\n<l>mahāśvetāṃ ca tām ārtaninādaṃ rudatīṃ bhṛśam //</l>\n</lg>\n\n<lg xml:id='AKad_7.15 '>\n<l>tāmudvīkṣya mahāśvetāṃ vikasacchokavihvalā /</l>\n<l>nitāntatāḍitoraskaṃ rudatī moham āgamat //</l>\n</lg>\n\n<lg xml:id='AKad_7.16 '>\n<l>patralekhāpi tadrūpacandrāpīḍavilokinī /</l>\n<l>mumoca sahasā prajñāṃ nipatantī śilātake //</l>\n</lg>\n\n<lg xml:id='AKad_7.17 '>\n<l>kādambaryā tu dhairyeṇa pṛṣṭā taralikā tadā /</l>\n<l>ācacakṣe yathāvṛttaṃ sarvaṃ tanmaraṇakramam //</l>\n</lg>\n\n<lg xml:id='AKad_7.18 '>\n<l>tad ākarṇya vihāyaiva vaiklavyaṃ strījanocitam /</l>\n<l>labdhasaṃjñāṃ mahāśvetāṃ madalekhāṃ ca sāvadat //</l>\n</lg>\n\n<lg xml:id='AKad_7.19 '>\n<l>saṃtatasthūladhāreṇa cirāt prabhṛti rohatā /</l>\n<l>khinnāham adhunānena rodanena garīyasā //</l>\n</lg>\n\n<lg xml:id='AKad_7.20 '>\n<l>yathāyogyena gacchāmi na hi śaknomi roditum /</l>\n<l>sakhi me darśitaḥ panthā nāthenaiva mahātmanā //</l>\n</lg>\n\n<lg xml:id='AKad_7.21 '>\n<l>ayaṃ suhṛdviyogena nārodīdvilalāpa vā /</l>\n<l>prāṇāneva priyānaujjhītsa panthāḥ kva gato mama //</l>\n</lg>\n\n<lg xml:id='AKad_7.22 '>\n<l>yuktaṃ sakhi mahāśvete tava prāṇitum īdṛśam /</l>\n<l>jīvitā devatābhis tvaṃ punas tatsaṃgamāśayā //</l>\n</lg>\n\n<lg xml:id='AKad_7.23 '>\n<l>ahaṃ sarvaprakāraṃ tu vidhibhagnamanorathā /</l>\n<l>karomi durbhagaiḥ prāṇaiḥ kiṃ kalyāṇabahiṣkṛtā //</l>\n</lg>\n\n<lg xml:id='AKad_7.24 '>\n<l>madalekhe tathā kuryās tāto 'mbā ca kule sthitau /</l>\n<l>madviyogopatāpena yathā na dhṛtim ujjhataḥ //</l>\n</lg>\n\n<lg xml:id='AKad_7.25 '>\n<l>svayam evāsitavyaṃ tu madvāsabhavane tvayā /</l>\n<l>yathā maṇigavākṣeṣu śerate noṇanābhayaḥ //</l>\n</lg>\n\n<lg xml:id='AKad_7.26 '>\n<l>kumāras tatra citrastho mayaiva likhitaḥ svayam /</l>\n<l>rakṣaṇīyo yathā nāstam eti citrasthito 'py asau //</l>\n</lg>\n\n<lg xml:id='AKad_7.27 '>\n<l>śayanīyaśirobhāge ratnabhittiniveśitaḥ /</l>\n<l>kāmadevapaṭaḥ kvāpi nikṣeptavyo vṛthārcitaḥ //</l>\n</lg>\n\n<lg xml:id='AKad_7.28 '>\n<l>krīḍāparvatako deyaḥ praśāntāya tapasvine /</l>\n<l>tatroṣitaṃ kumāreṇa na hi so 'nyasya śobhate //</l>\n</lg>\n\n<lg xml:id='AKad_7.29 '>\n<l>dīrghikārāmamadhye me padminīkhaṇḍamaṇḍitā /</l>\n<l>tatrāste kṛtavāstavyaṃ rājahaṃsakadambakam //</l>\n</lg>\n\n<lg xml:id='AKad_7.30 '>\n<l>dhārāyantraiḥ prapūrṇā ca krīḍāvāpī tadantike /</l>\n<l>snehān mayā svayaṃ siktam asti līlāvanaṃ navam //</l>\n</lg>\n\n<lg xml:id='AKad_7.31 '>\n<l>tasmin kṛtanavodvāhā bakule mālatī mayā /</l>\n<l>muktaḥ kaṅkaṇako nāsyā mocanīyas tvayaiva saḥ //</l>\n</lg>\n\n<lg xml:id='AKad_7.32 '>\n<l>mayā putrīkṛtaś cāsāv aśokatarubālakaḥ /</l>\n<l>vardhanīyaḥ svahastāmbusekaiḥ stanyapayonibhaiḥ //</l>\n</lg>\n\n<lg xml:id='AKad_7.33 '>\n<l>gṛhe muhur apaśyantī mām asau capalekṣaṇā /</l>\n<l>nūnaṃ hariṇikā cāste prāpayes tāṃ ca kānanam //</l>\n</lg>\n\n<lg xml:id='AKad_7.34 '>\n<l>śukaḥ sa parihāso me kālinī sā ca śārikā /</l>\n<l>yathā na kalahāyete tathā kuryāḥ pratikṣaṇam //</l>\n</lg>\n\n<lg xml:id='AKad_7.35 '>\n<l>nityam eva madutsaṅgalālitā nakulāṅganā /</l>\n<l>svāṅke śāyayitavyāsau yathā yāti na dūrataḥ //</l>\n</lg>\n\n<lg xml:id='AKad_7.36 '>\n<l>kiṃ kāryam athavā gehe cintayā dīrghayānayā /</l>\n<l>sampādaya citām āśu prajvalajjātavedasam //</l>\n</lg>\n\n<lg xml:id='AKad_7.37 '>\n<l>keyūraka ciraṃ kiṃ mām atidīnām avekṣase /</l>\n<l>uttiṣṭha cinu kāṣṭhāni samāhāra hutāśanam //</l>\n</lg>\n\n<lg xml:id='AKad_7.38 '>\n<l>lāvaṇyāmbumayo dehaḥ kriyate katham agnisāt /</l>\n<l>kumāram amum ādāya patāmi varam ambhasi //</l>\n</lg>\n\n<lg xml:id='AKad_7.39 '>\n<l>kumāre mitraduḥkhena tatkṣaṇojjhitajīvite /</l>\n<l>iyantam api jīvantī kālaṃ lajje 'ham ātmanā //</l>\n</lg>\n\n<lg xml:id='AKad_7.40 '>\n<l>draṣṭavyāsi kadety evam abhidhāyaiva māṃ gataḥ /</l>\n<l>seyaṃ cirayatīty evam adhunābhidadhīta saḥ //</l>\n</lg>\n\n<lg xml:id='AKad_7.41 '>\n<l>iti kādambarīṃ sadyo maraṇavyavasāyinīm /</l>\n<l>śiśirajyotirālokya kampamāna ivābhavat //</l>\n</lg>\n\n<lg xml:id='AKad_7.42 '>\n<l>yena dugdhābdhikallolaplāvyamāna ivābhavat /</l>\n<l>pravṛttadantavīṇaś ca sakalaḥ kanyakājanaḥ //</l>\n</lg>\n\n<lg xml:id='AKad_7.43 '>\n<l>atha divyākṛtiḥ ko 'pi puruṣo gaganasthitaḥ /</l>\n<l>garjadghanaghaṭādhīragambhīradhvanirabhyadhāt //</l>\n</lg>\n\n<lg xml:id='AKad_7.44 '>\n<l>tvaṃ hi vatse mahāśvete pūrvamāśvāsitā mayā /</l>\n<l>sthito madantike 'dyāpi puṇḍarīkastava priyaḥ //</l>\n</lg>\n\n<lg xml:id='AKad_7.45 '>\n<l>candrāpīḍas tv ayaṃ kiñcitkālaṃ nidrāyamāṇavat /</l>\n<l>atraivāvicalatkāntir āstāṃ kādambarīpriyaḥ //</l>\n</lg>\n\n<lg xml:id='AKad_7.46 '>\n<l>anena hi punar labdhanirāpāyasthirāyuṣā /</l>\n<l>gāḍhakaṇṭhagrahānandaḥ kādambaryāḥ kariṣyate //</l>\n</lg>\n\n<lg xml:id='AKad_7.47 '>\n<l>bhavatyor ayam evāstu cittasampratyayo dṛḍhaḥ /</l>\n<l>na sprakṣyati vikāro yad enaṃ bhūtasvabhāvajaḥ //</l>\n</lg>\n\n<lg xml:id='AKad_7.48 '>\n<l>ity uktvā jyotiṣā tena sahasaiva tirodadhe /</l>\n<l>savismayas tadā cābhūd akhilaḥ kanyakājanaḥ //</l>\n</lg>\n\n<lg xml:id='AKad_7.49 '>\n<l>pattralekhā ca tenaiva jyotiṣo vacanena sā /</l>\n<l>labdhasaṃjñā samutthāya gatvā ca tvaritaiḥ padaiḥ //</l>\n</lg>\n\n<lg xml:id='AKad_7.50 '>\n<l>tam indrāyudhanāmānam aśvam ādāya kesarāt /</l>\n<l>tenaiva sahitāgādham aviśan madhyam ambhasaḥ //</l>\n</lg>\n\n<lg xml:id='AKad_7.51 '>\n<l>śaṅkiteva ca tāṃ vegayātāṃ taralikānvagāt /</l>\n<l>sā dadarśa payomadhyād udgacchantaṃ kapiñjalam //</l>\n</lg>\n\n<lg xml:id='AKad_7.52 '>\n<l>prasṛtya vyācacakṣe ha yathālokitamadbhutam /</l>\n<l>tenāpi vismayastāsāṃ kanyānāṃ vavṛdhetarām //</l>\n</lg>\n\n<lg xml:id='AKad_7.53 '>\n<l>atha bibhraj jaṭās tanvīḥ srutāmbukaṇadanturāḥ /</l>\n<l>jalārdravalkalas tābhir adṛśyata kapiñjalaḥ //</l>\n</lg>\n\n<lg xml:id='AKad_7.54 '>\n<l>svayam evopasṛtyāsau mahāśvetām abhāṣata /</l>\n<l>rājaputry api nāmāyaṃ pratyabhijñāyate janaḥ //</l>\n</lg>\n\n<lg xml:id='AKad_7.55 '>\n<l>ahaṃ kapiñjalas tasya vayasyo dayitasya te /</l>\n<l>cirāgamanadaurātmyād upālabhyo 'smi na tvayā //</l>\n</lg>\n\n<lg xml:id='AKad_7.56 '>\n<l>kādambaryā tvayā caitāḥ śrutāś candramaso giraḥ /</l>\n<l>madīyam api vṛttāntam adhunā śṛṇutaṃ yuvām //</l>\n</lg>\n\n<lg xml:id='AKad_7.57 '>\n<l>apy utkṣipya tathā nīte vayasye tena tatkṣaṇam /</l>\n<l>ahaṃ gaganam utplutya tam evānusarann agām //</l>\n</lg>\n\n<lg xml:id='AKad_7.58 '>\n<l>tato 'sau dūram utplutya praviśya śaśimaṇḍalam /</l>\n<l>paścād eva praviṣṭaṃ mām avalokyedam abravīt //</l>\n</lg>\n\n<lg xml:id='AKad_7.59 '>\n<l>kapiñjala mṛgāṅkaṃ māṃ viddhi so 'haṃ tavāmunā /</l>\n<l>vayasyena vṛthā śapto hemakūṭagate tvayi //</l>\n</lg>\n\n<lg xml:id='AKad_7.60 '>\n<l>voḍhavyā lokayātrā hi lokapālatayā mayā /</l>\n<l>udito 'haṃ nije kāle tataḥ pravikiran karān //</l>\n</lg>\n\n<lg xml:id='AKad_7.61 '>\n<l>ayaṃ madaṃśusaṃsparśapravṛddhādhikamanmathaḥ /</l>\n<l>kaṇṭopāntagalaprāṇo rūkṣaṃ māṃ vīkṣya śaptavān //</l>\n</lg>\n\n<lg xml:id='AKad_7.62 '>\n<l>yathādya virahārto 'hametya vyāpāditas tvayā /</l>\n<l>mariṣyasi tathaiva tvamindo janmani janmani //</l>\n</lg>\n\n<lg xml:id='AKad_7.63 '>\n<l>pratiśapto mayāpyeṣa tvam apy evaṃ mariṣyasi /</l>\n<l>madvad evety anāgaskaśāpatāpoditakrudhā //</l>\n</lg>\n\n<lg xml:id='AKad_7.64 '>\n<l>tataḥ pratanumanyor me paritāpa ivābhavat /</l>\n<l>jāmātāyaṃ mahāśvetāsambandhād iti paśyataḥ //</l>\n</lg>\n\n<lg xml:id='AKad_7.65 '>\n<l>kuryādapi pratīkāraṃ śvetaketurmahātapāḥ /</l>\n<l>śarīramasya rakṣāmi sāmṛtair aham aṃśubhiḥ //</l>\n</lg>\n\n<lg xml:id='AKad_7.66 '>\n<l>ity utkṣipya mayehāyam ānītas tvaṃ ca satvaram /</l>\n<l>gatvā nivedayemaṃ tu vṛttāntaṃ śvetaketave //</l>\n</lg>\n\n<lg xml:id='AKad_7.67 '>\n<l>iti candramaso vākyaṃ śrutvāhaṃ divamutpatan /</l>\n<l>tvaritaprasṛtaḥ kañcidvaimānikamalaṅghayam //</l>\n</lg>\n\n<lg xml:id='AKad_7.68 '>\n<l>sa ca mām aśapat kopād aśveneva tapobalāt /</l>\n<l>tvayāhaṃ laṅghitas tasmād aśva eva bhaviṣyasi //</l>\n</lg>\n\n<lg xml:id='AKad_7.69 '>\n<l>sa mayā praṇipatyoktaḥ suhṛc chokāndhacetasaḥ /</l>\n<l>pramādān na tapodarpān mama tat saṃhara krudham //</l>\n</lg>\n\n<lg xml:id='AKad_7.70 '>\n<l>sa tv abhāṣata datto 'yaṃ śāpo bhavati nānyathā /</l>\n<l>tārāpīḍasya putrārtham ujjayinyāṃ tapasyataḥ //</l>\n</lg>\n\n<lg xml:id='AKad_7.71 '>\n<l>rājño yāsyati putratvaṃ candramāḥ sanidarśanam /</l>\n<l>puṇḍarīkastadīyasya śukanāsasya mantriṇaḥ //</l>\n</lg>\n\n<lg xml:id='AKad_7.72 '>\n<l>tārāpīḍasutasyendorgantā vāhanatāṃ bhavān /</l>\n<l>tasyāvasāne snātvaiva śāpasyānto bhaviṣyati //</l>\n</lg>\n\n<lg xml:id='AKad_7.73 '>\n<l>tad ākarṇyārṇave tūrṇam apataṃ śāpamūrchitaḥ /</l>\n<l>tato 'śvībhūta evāham udatiṣṭham ayonijaḥ //</l>\n</lg>\n\n<lg xml:id='AKad_7.74 '>\n<l>smṛtis turagabhāve 'pi na me naṣṭā kadācana /</l>\n<l>mamaivāyam ihānītaḥ kiṃnarānusṛtikramāt //</l>\n</lg>\n\n<lg xml:id='AKad_7.75 '>\n<l>vīpsānvitaś ca śāpo 'yaṃ parasparam abhūt tayoḥ /</l>\n<l>dvitīyajanmayogena tayor bhāvyam ato dhruvam //</l>\n</lg>\n\n<lg xml:id='AKad_7.76 '>\n<l>tad gacchāmi yathāvṛttam ākhyātuṃ śvetaketave /</l>\n<l>dvitīyajanmagrahaṇaṃ kva tayoś ceti veditum //</l>\n</lg>\n\n<lg xml:id='AKad_7.77 '>\n<l>kapiñjalakathātas taṃ vaiśampāyanavigraham /</l>\n<l>puṇḍarīkaṃ parijñāya mahāśvetānvatapyata //</l>\n</lg>\n\n<lg xml:id='AKad_7.78 '>\n<l>dvitīye 'py aham evāsya jātā janmani mṛtyave /</l>\n<l>śapto madanurakto 'sau mayeti vilalāpa sā //</l>\n</lg>\n\n<lg xml:id='AKad_7.79 '>\n<l>kapiñjalas tadā tv evaṃ rudatīṃ tām avārayat /</l>\n<l>abravīc cāvadhiḥ pūrṇaḥ prāyo duḥkhasya vartate //</l>\n</lg>\n\n<lg xml:id='AKad_7.80 '>\n<l>alpenaiva hi kālena puṇḍarīkasya sasmitam /</l>\n<l>akṣamālāṃ punaḥ pāṇipallave vinidhāsyasi //</l>\n</lg>\n\n<lg xml:id='AKad_7.81 '>\n<l>kādambary api mādhuryamugdhasmitasudhāñcitaiḥ /</l>\n<l>pramodayiṣyate sāndraiś candrāpīḍasya bhāṣitaiḥ //</l>\n</lg>\n\n<lg xml:id='AKad_7.82 '>\n<l>kādambarī tam aprākṣīd bhagavan sā kva vartate /</l>\n<l>pattralekheti sa tv āha mayā nājñāyi tadgatiḥ //</l>\n</lg>\n\n<lg xml:id='AKad_7.83 '>\n<l>ity uktvodapatad vyoma romakūpāmbuvipruṣaḥ /</l>\n<l>acchodabindusaṃdigdhāḥ kirann atha kapiñjalaḥ //</l>\n</lg>\n\n<lg xml:id='AKad_7.84 '>\n<l>tasmin gate mahāśvetākādambaryau tathaiva tām /</l>\n<l>saśokavismayotkampe kathayā ninyatur niśām //</l>\n</lg>\n\n<lg xml:id='AKad_7.85 '>\n<l>mahāśvetākathāvṛtte tatrāpy adhikaniścayā /</l>\n<l>kādambaryāḥ sthiraṃ citte sā pratyayam ajījanat //</l>\n</lg>\n\n<lg xml:id='AKad_7.86 '>\n<l>aparedyur atha sphītasphaṭikopalavedikām /</l>\n<l>hṛdyām āropya karpūratuṣārakaṇadanturaiḥ //</l>\n</lg>\n\n<lg xml:id='AKad_7.87 '>\n<l>abhiṣicya jalaiḥ svacchair anulipya ca candanaiḥ /</l>\n<l>ānarca candrāpīḍasya dehaṃ kādambarī ciram //</l>\n</lg>\n\n<lg xml:id='AKad_7.88 '>\n<l>yadi satyo 'yam āśvāsaḥ sarvaṃ svastham athānyathā /</l>\n<l>kva gato me tadā mṛtyur ity antar niścikāya sā //</l>\n</lg>\n\n<lg xml:id='AKad_7.89 '>\n<l>jagāda ca mahāśvetām idānīṃ nanu na trape /</l>\n<l>sakhīti vyāharantī tvāṃ duḥkhasabrahmacāriṇīm //</l>\n</lg>\n\n<lg xml:id='AKad_7.90 '>\n<l>vidhinā vidadhānena samānasukhaduḥkhatām /</l>\n<l>āvayoś cirasaṃrūḍhaṃ sakhīprema na dūṣitam //</l>\n</lg>\n\n<lg xml:id='AKad_7.91 '>\n<l>tataḥ prabhṛti sā mūrtim arcayantyāsta tāpasī /</l>\n<l>candrāpīḍasya candrārdhacūḍasyeva divāniśam //</l>\n</lg>\n\n<lg xml:id='AKad_7.92 '>\n<l>divaseṣv atha gacchatsu nirvikāraśarīratām /</l>\n<l>candrāpīḍasya paśyantī sthirām āśāṃ babandha sā //</l>\n</lg>\n\n<lg xml:id='AKad_7.93 '>\n<l>tataḥ senānyamā hūya balāhakam abhāṣata /</l>\n<l>viditas tava sarvo 'rtho vṛttānto bahuvismayaḥ //</l>\n</lg>\n\n<lg xml:id='AKad_7.94 '>\n<l>dehakāntyavināśena jātaḥ sampratyayaś ca naḥ /</l>\n<l>arhasy ujjayinīṃ gantuṃ prabhor āśvāsakāraṇāt //</l>\n</lg>\n\n<lg xml:id='AKad_7.95 '>\n<l>so 'bravīd devi tatrānyaṃ prajñātaṃ prahiṇomy aham /</l>\n<l>yuvarājam ihotsṛjya na gantuṃ svayam utsahe //</l>\n</lg>\n\n<lg xml:id='AKad_7.96 '>\n<l>tatas tvaritako nāma rājño nikaṭasevakaḥ /</l>\n<l>prahitas tena lekhaś ca svahastalikhitākṣaraḥ //</l>\n</lg>\n\n<lg xml:id='AKad_7.97 '>\n<l>sa gatvojjayinīṃ prāpya sarvaṃ rājñe nyavedayat /</l>\n<l>rājā sāntaḥpurāmātyas tad aśrauṣīd yathākramam //</l>\n</lg>\n\n<lg xml:id='AKad_7.98 '>\n<l>tatas tanayahṛdbhaṅgaśrutivyāmūḍhacetanaḥ /</l>\n<l>uttarasmiṃś ca vṛttānte na dṛḍhapratyayo 'bhavat //</l>\n</lg>\n\n<lg xml:id='AKad_7.99 '>\n<l>śukanāsas tu taṃ prāha karmavaicitryavedinaḥ /</l>\n<l>śrutetihāsaśāstrasya deva ko 'tra tava bhramaḥ //</l>\n</lg>\n\n<lg xml:id='AKad_7.100 '>\n<l>devatānām ṛṣīṇāṃ ca martyadehaparigrahaḥ /</l>\n<l>śrūyate hi purāṇeṣu smṛtāv api ca paṭhyate //</l>\n</lg>\n\n<lg xml:id='AKad_7.101 '>\n<l>citrāś cātiśayāḥ puṃsām amānuṣajanocitāḥ /</l>\n<l>kim apy alaukikaṃ bījam anumāpayituṃ kṣamāḥ //</l>\n</lg>\n\n<lg xml:id='AKad_7.102 '>\n<l>kumāraś ca guṇair indor atidūraṃ na bhidyate /</l>\n<l>sā kāntir ākṛtiḥ śaktiḥ kva dṛṣṭā cānyamānuṣe //</l>\n</lg>\n\n<lg xml:id='AKad_7.103 '>\n<l>svapne devīmukhe dṛṣṭaś candramās tu viśaṃs tvayā /</l>\n<l>mayā ca puṇḍarīkāṅkā brāhmaṇī samadṛśyata //</l>\n</lg>\n\n<lg xml:id='AKad_7.104 '>\n<l>śāpa eva tayor āsīd āvayos tu paro varaḥ /</l>\n<l>devatāḥ putratāṃ yānti yadgṛhe martyadharmiṇām //</l>\n</lg>\n\n<lg xml:id='AKad_7.105 '>\n<l>kapiñjalaḥ punas tādṛg aviluptagatir divi /</l>\n<l>ācakṣīta kathaṃ mithyā turago nu kva tādṛśaḥ //</l>\n</lg>\n\n<lg xml:id='AKad_7.106 '>\n<l>idaṃ kvānyatra dṛṣṭaṃ vā jīvitenojjhito 'pi yaḥ /</l>\n<l>pañcabhūtātmako dehaḥ sa yad eti na vikriyām //</l>\n</lg>\n\n<lg xml:id='AKad_7.107 '>\n<l>brūyāttvaritako mithyā likhenmithyā balāhakaḥ /</l>\n<l>suparīkṣitabhṛtyasya neyaṃ śaṅkā tavocitā //</l>\n</lg>\n\n<lg xml:id='AKad_7.108 '>\n<l>vidadhatamasamollasatpramodaṃ jagad acirād avalokayiṣyasi tvam /</l>\n<l>śaśinam iva vidhuntudena muktaṃ vyapagataśāpakadarthanaṃ kumāram //</l>\n</lg>\n\n<lg xml:id='AKad_7.109 '>\n<l>iti mantrivacāṃsi śṛṇvato 'pi svasutasnehavisaṃsthulasya rājñaḥ /</l>\n<l>na dhṛtiṃ pratipadyate sma ceto gamane ca vyavasāyam ālalambe //</l>\n</lg>\n\n<lg xml:id='AKad_7.110 '>\n<l>atha saha mahiṣībhir bāṣpapūrṇekṣaṇābhir nijasacivasameto 'gacchadacchodatīram /</l>\n<l>śithilitasakalāsthaḥ pārthivas taṃ ca yāntaṃ janapadapuralokaḥ sarva evānvagacchat //</l>\n</lg>\n\n<lg xml:id='AKad_7.111 '>\n<l>tasmin gate 'tha vijanāpaṇavīthikāntā kāntārabhūr iva tadojjayinī babhūva /</l>\n<l>yāte divaṃ sakalalokamanobhirāme rāme yathā hatasamṛddhir abhūd ayodhyā //</l>\n</lg>\n\n<lg xml:id='AKad_7.112 '>\n<l>gatvā nṛpaḥ sutam avekṣya ciraṃ ruditvā tat tad vilapya saha tatra vilāsavatyā /</l>\n<l>utsṛjya rājyavibhavaṃ yativad vyadhatta tatraiva valkaladharaḥ sthitim adya tāvat //</l>\n</lg>\n\n<lg xml:id='AKad_7.113 '>\n<l>ity uktvā kṛtajṛmbhikaḥ kṣaṇam iva sthitvācacakṣe punar jābalir bhagavān aho bata rasād dīrghā kathā varṇitā /</l>\n<l>tadyo 'sau śukanāsasūnur anayā śapto mahāśvetayā vaiśampāyana eṣa so 'dya śukatāṃ tenāgataḥ karmaṇā //</l>\n</lg>\n\n<lg xml:id='AKad_7.114 '>\n<l>api cāvinayena kopitaḥ śukanāso 'sya pitā yad abravīt /</l>\n<l>śuka eva vṛthā sa pāṭhitaḥ phalitaṃ tac ca vaco 'dya śāpavat //</l>\n</lg>\n\n<lg xml:id='AKad_7.115 '>\n<l>śrutvaitāṃ tu kathāṃ tapodhanagaṇaiḥ pṛṣṭaḥ punar vismitaiḥ ko hetur bhagavan yad asya madanas tāvān muner apy abhūt /</l>\n<l>jābāliḥ punar āha nanv abhihitaṃ strīvīryataḥ kevalād utpanno 'yam ato rajasvalatayā nārīsvabhāvo 'bhavat //</l>\n</lg>\n\n<lg xml:id='AKad_7.116 '>\n<l>viratavacasi tasminn etad uktvā maharṣau rajanir api samāptiṃ sā kathāvat prapede /</l>\n<l>tadanu munijanenākāri pūrvāhṇasaṃdhyāsamayasamuciteṣu dhyānakāryeṣu siddhiḥ //</l>\n</lg>\n\n<trailer>iti śrīvipaścidvarāgragaṇyācāryaśrībhaṭṭajayantasūnor abhinandasya kṛtau kādambarīkathāsāre saptamaḥ sargaḥ</trailer>\n\n</div>\n<div>\n\n<head>aṣṭamaḥ sargaḥ</head>\n\n<lg xml:id='AKad_8.1 '>\n<l>atha māṃ śrutajābāliproktākhilakathākramam /</l>\n<l>aspṛśad bālabhāve 'pi prāgjanmacaritasmṛtiḥ //</l>\n</lg>\n\n<lg xml:id='AKad_8.2 '>\n<l>śvetaketusuto bhūtvā śukanāsasuto 'bhavam /</l>\n<l>sa vaiśampāyano 'dyāhaṃ jātaḥ putraḥ patattriṇaḥ //</l>\n</lg>\n\n<lg xml:id='AKad_8.3 '>\n<l>mama jātasmṛter vyaktā prāvartata sarasvatī /</l>\n<l>svayaṃ prāgjanmavidyāś ca hṛdayaṃ pratipedire //</l>\n</lg>\n\n<lg xml:id='AKad_8.4 '>\n<l>yathaiva cānye saṃskārāḥ prāktanā mām upāgaman /</l>\n<l>mahāśvetānurāgo 'pi tathaiva samupāgamat //</l>\n</lg>\n\n<lg xml:id='AKad_8.5 '>\n<l>athābhyadhikahārītasnehasaṃvardhitaḥ kramāt /</l>\n<l>gaganākramaṇe śaktim avāpaṃ jātapakṣatiḥ //</l>\n</lg>\n\n<lg xml:id='AKad_8.6 '>\n<l>divaseṣv atha gacchatsu śanair ārūḍhayauvanaḥ /</l>\n<l>gantum aicchaṃ mahāśvetāśramaṃ taddarśanotsukaḥ //</l>\n</lg>\n\n<lg xml:id='AKad_8.7 '>\n<l>acintayaṃ ca janmedaṃ vihagasyāpi yātu me /</l>\n<l>mahāśvetāśramopānte tarukoṭaraśāyinaḥ //</l>\n</lg>\n\n<lg xml:id='AKad_8.8 '>\n<l>ekadā tv atha jābāler āśramaṃ samupāgamat /</l>\n<l>tātājñayā suhṛtsnehaparādhīnaḥ kapiñjalaḥ //</l>\n</lg>\n\n<lg xml:id='AKad_8.9 '>\n<l>sa ca papraccha hārītaṃ kva vaiśampāyanaḥ śukaḥ /</l>\n<l>utpannapratyabhijño 'ham ayam asmīty avādiṣam //</l>\n</lg>\n\n<lg xml:id='AKad_8.10 '>\n<l>tataś ciram arodīt sa svavakṣasi nidhāya mām /</l>\n<l>vayasyapuṇḍarīkasya dhig iyaṃ vartate daśā //</l>\n</lg>\n\n<lg xml:id='AKad_8.11 '>\n<l>mayāpi rudatokto 'sau kiṃ rodiṣi kapiñjala /</l>\n<l>tvayāpi matkṛte dṛṣṭā sakhe kaṣṭatarā daśā //</l>\n</lg>\n\n<lg xml:id='AKad_8.12 '>\n<l>kva heṣā kva japābhyāsaḥ kva paryāṇaṃ kva valkalam /</l>\n<l>kvopavītaṃ kva vā valgā kva muniḥ kva turaṅgamaḥ //</l>\n</lg>\n\n<lg xml:id='AKad_8.13 '>\n<l>tataḥ kṣaṇam iva sthitvā tātasaṃdeśam abravīt /</l>\n<l>kapiñjalaḥ samāsena punar gamanasatvaraḥ //</l>\n</lg>\n\n<lg xml:id='AKad_8.14 '>\n<l>tātas tvām ādideśaivaṃ vatsa doṣas tavātra kaḥ /</l>\n<l>rajovikṛtayo yuktāḥ śuddhastrībījajanmanām //</l>\n</lg>\n\n<lg xml:id='AKad_8.15 '>\n<l>alpāyuṣaṃ viditvāpi jāte tvayi na yan mayā /</l>\n<l>kṛtā pratikriyā tatra tadālasyaṃ hi māmakam //</l>\n</lg>\n\n<lg xml:id='AKad_8.16 '>\n<l>adyāyuṣkāmayāgas tu prastutaḥ sa samāpyate /</l>\n<l>na yāvad bhavatā tāvan na gantavyam itaḥ kvacit //</l>\n</lg>\n\n<lg xml:id='AKad_8.17 '>\n<l>ahaṃ tvadantike sthātum icchann api nivāritaḥ /</l>\n<l>tātena tatra karmaikadeśaleśāṅgatāṃ gataḥ //</l>\n</lg>\n\n<lg xml:id='AKad_8.18 '>\n<l>ity ākhyāya pariṣvajya kriyābhyāvartanena mām /</l>\n<l>krameṇāmantrya sa munīn pratasthe divam utpatan //</l>\n</lg>\n\n<lg xml:id='AKad_8.19 '>\n<l>gṛhītatātādeśo 'pi kāle gacchaty ahaṃ balāt /</l>\n<l>nīto vāritavāmena kāmena vaśam ātmanaḥ //</l>\n</lg>\n\n<lg xml:id='AKad_8.20 '>\n<l>anubhūya ciraṃ tatra citrāḥ smarabibhīṣikāḥ /</l>\n<l>akārṣaṃ dhiyam utkrāntagurvājño gamanaṃ prati //</l>\n</lg>\n\n<lg xml:id='AKad_8.21 '>\n<l>ekadā tv āśramaṃ śūnyaṃ vīkṣya nirgatatāpasam /</l>\n<l>ekākī sahasoḍḍīya prasthito 'smy uttarāṃ diśam //</l>\n</lg>\n\n<lg xml:id='AKad_8.22 '>\n<l>adūroḍḍīna evāham anabhyastādhvalaṅghanaḥ /</l>\n<l>krāntas tṛṣā ca klāntyā ca jalaṃ kvacid atarkayam //</l>\n</lg>\n\n<lg xml:id='AKad_8.23 '>\n<l>tataḥ kvāpi payaḥ pītvā kiñcid ādaśya cañcunā /</l>\n<l>viśrāntaye 'viśaṃ śrāntas taroḥ kasyāpi koṭare //</l>\n</lg>\n\n<lg xml:id='AKad_8.24 '>\n<l>kṣaṇaṃ tatra niṣaṇṇasya tadā me nidrayā manaḥ /</l>\n<l>gāḍhayā pāśapaṅktyā ca śarīrakam agṛhyata //</l>\n</lg>\n\n<lg xml:id='AKad_8.25 '>\n<l>atha suptotthito 'paśyam agrato nātidūragam /</l>\n<l>kṛtārtham iva mātaṅgayuvānaṃ mama bandhanāt //</l>\n</lg>\n\n<lg xml:id='AKad_8.26 '>\n<l>ākṛtyā karmaṇā cāsya samarthyāpiśitārthitām /</l>\n<l>prārthanāpeśalaṃ kiñcid ātmamokṣārtham abhyadhām //</l>\n</lg>\n\n<lg xml:id='AKad_8.27 '>\n<l>bhadra saumyākṛtis tvaṃ hi na māṃsārthīva dṛśyase /</l>\n<l>na hi māṃsārthino yuktaṃ nidrāchedapratīkṣaṇam //</l>\n</lg>\n\n<lg xml:id='AKad_8.28 '>\n<l>tad unmuñcatu māṃ bhadraḥ sukhaṃ yāmi yathepsitam /</l>\n<l>mayā baddhena ko 'rthas te kā vimuktena vā kṣatiḥ //</l>\n</lg>\n\n<lg xml:id='AKad_8.29 '>\n<l>so 'bravīn na svatantreṇa gṛhīto 'si mayā śuka /</l>\n<l>prathitas tvaṃ hi jālāber āśrame suciraṃ sthitaḥ //</l>\n</lg>\n\n<lg xml:id='AKad_8.30 '>\n<l>sa tvaṃ gato mama svāmiduhituḥ karṇagocaram /</l>\n<l>tanniyogād gṛhīto 'si katham unmucyase mayā //</l>\n</lg>\n\n<lg xml:id='AKad_8.31 '>\n<l>punar ākhyām amuṃ saumya yuvāsi smaravedanām /</l>\n<l>jānāsi na priyotkaṇṭhākṛṣṭaṃ māṃ roddhum arhasi //</l>\n</lg>\n\n<lg xml:id='AKad_8.32 '>\n<l>so 'bhāṣata na bhṛtyena taruṇenāpi śāsanam /</l>\n<l>svāmino 'laṅghanīyaṃ tat kathaṃ tvāṃ tyaktum utsahe //</l>\n</lg>\n\n<lg xml:id='AKad_8.33 '>\n<l>avocaṃ punar apy enaṃ śāpāj jātismaro muniḥ /</l>\n<l>śukībhūto 'smi māṃ muñca paraṃ puṇyam avāpsyasi //</l>\n</lg>\n\n<lg xml:id='AKad_8.34 '>\n<l>sa tvāha nāhaṃ jānāmi muniṃ gandharvameva vā /</l>\n<l>rākṣasaṃ vā piśācaṃ vā nīta evāsi pakvaṇam //</l>\n</lg>\n\n<lg xml:id='AKad_8.35 '>\n<l>ity uktvādāya pāṇau mām anaiṣīt pakvaṇaṃ balāt /</l>\n<l>prāveśayac ca caṇḍālakumārīveśma kaśmalam //</l>\n</lg>\n\n<lg xml:id='AKad_8.36 '>\n<l>dṛṣṭvā tadārdragomāṃsavasāsṛkpaṅkapicchalam /</l>\n<l>procchalatkrimi matprāṇair utkrāntam iva durbhagaiḥ //</l>\n</lg>\n\n<lg xml:id='AKad_8.37 '>\n<l>atha mātaṅgakanyāyai sa mām asyai nyavedayat /</l>\n<l>svāminy ayam ihānītaḥ sa vaiśampāyanaḥ śukaḥ //</l>\n</lg>\n\n<lg xml:id='AKad_8.38 '>\n<l>sākūtam iva māṃ vīkṣya snehabāṣpārdrayā dṛśā /</l>\n<l>kṣaṇaṃ vakṣasi dhṛtvaiṣā nyakṣipad baddhapañjare //</l>\n</lg>\n\n<lg xml:id='AKad_8.39 '>\n<l>tato 'timahatā cakre śokena hṛdi me padam /</l>\n<l>munir bhūtvādya caṇḍālyā ahaṃ krīḍāśukaḥ sthitaḥ //</l>\n</lg>\n\n<lg xml:id='AKad_8.40 '>\n<l>vyaktāṃ vidadhatā vācaṃ jātiṃ smarayatā nijām /</l>\n<l>aho jābālinā divyadṛṣṭināpakṛtaṃ mama //</l>\n</lg>\n\n<lg xml:id='AKad_8.41 '>\n<l>aho bata mahat kaṣṭam aviṣahyam upasthitam /</l>\n<l>brāhmaṇena mayā neyaḥ kālaś caṇḍālaveśmani //</l>\n</lg>\n\n<lg xml:id='AKad_8.42 '>\n<l>bhavatvanaśanenaiva tyajāmi hatajīvitam /</l>\n<l>tāḍyamāno 'pi nāśnāmi na vācaṃ visṛjāmi ca //</l>\n</lg>\n\n<lg xml:id='AKad_8.43 '>\n<l>evamudvejitaiṣā māṃ hanyādvā yadi vā tyajet /</l>\n<l>bhavaty ubhayathāpy eṣa panthāḥ śreyaskaro mama //</l>\n</lg>\n\n<lg xml:id='AKad_8.44 '>\n<l>ity upārūḍhasaṃkalpam upāhṛtaphalodakā /</l>\n<l>eṣā caṇḍālakanyā mām ākhyan madhurayā girā //</l>\n</lg>\n\n<lg xml:id='AKad_8.45 '>\n<l>phalāny aśāna pānīyam upayuṅkṣva kim īkṣase /</l>\n<l>bhagnamaunavrato 'py adya kiṃ maunam avalambase //</l>\n</lg>\n\n<lg xml:id='AKad_8.46 '>\n<l>munir jātismaro 'si tvaṃ yadi ko 'pi tathāpi te /</l>\n<l>tiryagjātyucitā prāṇavṛttir evādya saṃmatā //</l>\n</lg>\n\n<lg xml:id='AKad_8.47 '>\n<l>na tiryagadhikāraṃ hi śāstraṃ śāstravido viduḥ /</l>\n<l>tiraścāṃ kva ca saṃskārāś cauḍopanayanādayaḥ //</l>\n</lg>\n\n<lg xml:id='AKad_8.48 '>\n<l>bhakṣyābhakṣyavicārādi yadi cādya cikīrṣasi /</l>\n<l>tat kim ucchiṣṭaśaucādi nāśrame 'py āśritaṃ tvayā //</l>\n</lg>\n\n<lg xml:id='AKad_8.49 '>\n<l>āpatkāle dvijātīnām apy anāśyaṃ na vidyate /</l>\n<l>hastād asmākam ādatta viśvāmitraḥ śvajāghanīm //</l>\n</lg>\n\n<lg xml:id='AKad_8.50 '>\n<l>kṛtadvitropavāso 'pi jihāsur iva jīvitam /</l>\n<l>lakṣyase vatsa mā maivaṃ kṛthā bhuṅkṣva phalodakam //</l>\n</lg>\n\n<lg xml:id='AKad_8.51 '>\n<l>ity acaṇḍālasadṛśair vākyair astrījanocitaiḥ /</l>\n<l>tasyā vismayamāno 'haṃ ciram evam acintayam //</l>\n</lg>\n\n<lg xml:id='AKad_8.52 '>\n<l>nūnam eṣā na caṇḍālī madvat kenāpi karmaṇā /</l>\n<l>manye gatim imāṃ prāptā madarthenaiva vā punaḥ //</l>\n</lg>\n\n<lg xml:id='AKad_8.53 '>\n<l>bibharty urasi māteva paśyati snigdhayā dṛśā /</l>\n<l>vakti caivam ato 'muṣyāḥ karomi vacanaṃ varam //</l>\n</lg>\n\n<lg xml:id='AKad_8.54 '>\n<l>iti matvāsṛjaṃ vācam abhavaṃ bhojanonmukhaḥ /</l>\n<l>abhojayac ca mām eṣā jananīva dine dine //</l>\n</lg>\n\n<lg xml:id='AKad_8.55 '>\n<l>tattvam asyāḥ parijñātum anvahaṃ prārthanāṃ vyadhām /</l>\n<l>na tv eṣā prārthyamānāpi nijaṃ rūpam adīdṛśat //</l>\n</lg>\n\n<lg xml:id='AKad_8.56 '>\n<l>nityam āśaṅkamāno 'ham etāṃ kām api devatām /</l>\n<l>poṣyamāṇo 'nayā kālam anaiṣaṃ tatra pakvaṇe //</l>\n</lg>\n\n<lg xml:id='AKad_8.57 '>\n<l>ekadā ca triyāmānte parityakto 'smi nidrayā /</l>\n<l>adrākṣaṃ pakvaṇaṃ sarvam āryaprāyajanāvṛtam //</l>\n</lg>\n\n<lg xml:id='AKad_8.58 '>\n<l>ātmānaṃ ca navodārahemapañjaravarṇitam /</l>\n<l>kanyakām īdṛśīṃ caitāṃ dṛṣṭā devena yādṛśī //</l>\n</lg>\n\n<p>yugalakam</p>\n\n<lg xml:id='AKad_8.59 '>\n<l>tat ko 'haṃ kim ahaṃ tatra rakṣitaś ciram enayā /</l>\n<l>kasya hetor ihānīta iti rājan na vedmy aham //</l>\n</lg>\n\n<lg xml:id='AKad_8.60 '>\n<l>ity ākarṇya kathām etāṃ vaiśampāyanavarṇitām /</l>\n<l>sa rājā śūdrakaḥ śayyāgṛhād aṅganam āgamat //</l>\n</lg>\n\n<lg xml:id='AKad_8.61 '>\n<l>sasambhramaṃ ca nirgatya tūrṇam ānāyayat punaḥ /</l>\n<l>āsthānāvasare dṛṣṭāṃ tāṃ mātaṅgakumārikām //</l>\n</lg>\n\n<lg xml:id='AKad_8.62 '>\n<l>atha sā praviśya vitatena tejasā dadatīva dikṣu śaradinducandrikām /</l>\n<l>jitāraveṇuravabhinnavallakīdhvaninā svareṇa gadituṃ pracakrame //</l>\n</lg>\n\n<lg xml:id='AKad_8.63 '>\n<l>he rohiṇīramaṇa sarvakalāniketa tārāpate rajaninātha sudhānidhāna /</l>\n<l>kādambarīrasaguṇeṣu nibaddhabhāvam ātmānam arpitaśarīram anusmarendoḥ //</l>\n</lg>\n\n<lg xml:id='AKad_8.64 '>\n<l>māṃ ca viddhi śaśaketana śriyaṃ sāham asya jananī durātmanaḥ /</l>\n<l>pūrvaceṣṭitam avaitv ato bhavān ity amuṃ tava samīpam ānayam //</l>\n</lg>\n\n<lg xml:id='AKad_8.65 '>\n<l>ayam api guruśāsanāṃ vilaṅghya smaraparatantramanāḥ prayātukāmaḥ /</l>\n<l>avinayapariśaṅkinā tadānīm avikalayogadṛśā vyaloki pitrā //</l>\n</lg>\n\n<lg xml:id='AKad_8.66 '>\n<l>tasyājñayaivam anubhāvayituṃ vipākam āsannam eva guruśāsanalaṅghanasya /</l>\n<l>atrāvatīrya vipine janasaṅgabhītyā mātaṅgabhaṅgim avalambya tathā sthitāsmi //</l>\n</lg>\n\n<lg xml:id='AKad_8.67 '>\n<l>gacchantam enaṃ viniyamya pāśais tīvrāṇi duḥkhāny anubhāvayantī /</l>\n<l>śāpāvasānaṃ yuvayoḥ kratoś ca samāptim āsaṃ ciram īkṣamāṇā //</l>\n</lg>\n\n<lg xml:id='AKad_8.68 '>\n<l>muner avabhṛthāvadhiḥ pitur amuṣya siddhaḥ kratuḥ kṛtas tvam api saṃsmṛtasvatanur adya tacchāsanāt /</l>\n<l>tadujjhitamalīmasedṛśaśarīrayogau yuvāṃ nijena vapuṣādhunānubhavatāṃ priyāsaṃgamam //</l>\n</lg>\n\n<lg xml:id='AKad_8.69 '>\n<l>ity uktvoccair gamanarabhasapraślathībhūtabandhasragvisrastaiḥ kusumavidalair arcayitveva pṛthvīm /</l>\n<l>dikcakraṃ ca pracalaraśanānūpurotthair ninādair āmantryeva drutam udapatad dyām asau divyakāntiḥ //</l>\n</lg>\n\n<lg xml:id='AKad_8.70 '>\n<l>svatanukāntitiraskṛtacandrikāṃ gaganam utpatitām avalokya tām /</l>\n<l>suciram ūrdhvaniveśitalocanaḥ kam api vismayam āpa jano 'khilaḥ //</l>\n</lg>\n\n<lg xml:id='AKad_8.71 '>\n<l>athāsya rājño hṛdi śūdrakasya nirastadhairyādiguṇaprabandhaḥ /</l>\n<l>kādambarīsaṃsmaraṇānubandhalabdhāvakāśo madano jajṛmbhe //</l>\n</lg>\n\n<lg xml:id='AKad_8.72 '>\n<l>na rājalakṣmīṃ bahu manyate sma norvīṃ na kīrtīṃ na sarasvatīṃ ca /</l>\n<l>sa tadrasakṣība ivālalambe kādambarīm eva nitāntam antaḥ //</l>\n</lg>\n\n<lg xml:id='AKad_8.73 '>\n<l>parāṅmukhaḥ sparśaraseṣv ajasraṃ nādatta karṇau madhure 'pi sa dhvanau /</l>\n<l>jagāma nirlakṣyaniviṣṭalocanaḥ krameṇa sarvendriyavṛttiśūnyatām //</l>\n</lg>\n\n<lg xml:id='AKad_8.74 '>\n<l>na guror upadeśam agrahīd bubudhe vastu tato na mūḍhadhīḥ /</l>\n<l>yatate sma na tasya siddhaye na parispanditum apy apārayat //</l>\n</lg>\n\n<lg xml:id='AKad_8.75 '>\n<l>bhūtābhibhūta iva mūḍha iva krameṇa niḥsaṃjñatāṃ virahavedanayopanītaḥ /</l>\n<l>muktvā manobhavarujaṃ suciraṃ sa rājā prāṇān mumoca sahasaiva vihaṅgamo 'pi //</l>\n</lg>\n\n<lg xml:id='AKad_8.76 '>\n<l>jīvātmakaṃ cāndramasaṃ ca tejaḥ kṛtāspadaṃ tasya tanau yadāsīt /</l>\n<l>tad eva saṃkrānamathānyadehe citrā hi viśvaprakṛter vikārāḥ //</l>\n</lg>\n\n<lg xml:id='AKad_8.77 '>\n<l>atrāntare citrarathātmajāyās tanuṃ priyasyānvaham arcayantyāḥ /</l>\n<l>tathaiva kālaḥ sumahānagacchad āchodatīre tapasi sthitāyāḥ //</l>\n</lg>\n\n<lg xml:id='AKad_8.78 '>\n<l>atha madhusamaye vijṛmbhite sā madanamahotsavavāsare sarāgam /</l>\n<l>malayajaghanasārahārapuṣpais tanum atimātram alañcakāra bhartuḥ //</l>\n</lg>\n\n<lg xml:id='AKad_8.79 '>\n<l>taṃ vīkṣya tāpasadṛśāpi tadā jagāma kāmasya gocaram asau madhujṛmbhitasya /</l>\n<l>ekākinī sapad dikṣu nidhāya cakṣuḥ kāntaṃ svapantam iva nirbharamāliliṅga //</l>\n</lg>\n\n<lg xml:id='AKad_8.80 '>\n<l>candrāpīḍaṃ sā ca jagrāha gāḍhaṃ kaṇṭhasthāne jīvitaṃ ca prapede /</l>\n<l>tenāpūrvāṃ sā samullāsalakṣmīm induspṛṣṭā sindhuveleva bheje //</l>\n</lg>\n\n<lg xml:id='AKad_8.81 '>\n<l>śilāśayyāṃ tyaktvā tadanu cirasuptotthita iva kṣaṇaṃ sthitvā jṛmbhālasavadanam unmīlya nayane /</l>\n<l>tataś candrāpīḍaḥ prahatamurajadhvānapaṭunā svareṇa svenaiva smitamadhuram āha priyatamām //</l>\n</lg>\n\n<lg xml:id='AKad_8.82 '>\n<l>tvagamṛtaprabhave 'psarasāṃ kule sutanu janma samarthitavaty asi /</l>\n<l>yad amunā parirambhalavena te sapadi jīvitam āpad ayaṃ janaḥ //</l>\n</lg>\n\n<lg xml:id='AKad_8.83 '>\n<l>mām anvabībhavad imām iyatīm avasthāṃ śāpaḥ kalaṅka iva kāntiharo dvitīyaḥ /</l>\n<l>tvadviprayogakṛta eva babhūva tāpas tanvaṅgi śūdrakatanor api mṛtyave me //</l>\n</lg>\n\n<lg xml:id='AKad_8.84 '>\n<l>saṃrakṣitā tanur iyaṃ tu tava priyeti śāpaḥ kṛśodari virāmam avāpa pāpaḥ /</l>\n<l>adyaprabhṛty akhilam eva hi candralokaṃ śādhi svapādakṛtamudram imaṃ ca lokam //</l>\n</lg>\n\n<lg xml:id='AKad_8.85 '>\n<l>sakhyāḥ priyaṃ pitṛtapobhir avāptadivyajīvaṃ kapiñjalakarārpitapāṇipadmam /</l>\n<l>manmaṇḍalād avatarantam akhaṇḍakāntim āpāṇḍugaṇḍam avalokaya puṇḍarīkam //</l>\n</lg>\n\n<lg xml:id='AKad_8.86 '>\n<l>kautūhalāt saha mayaiva gatendulokam ālokayiṣyasi kadācana pattralekhām /</l>\n<l>kāpi priye sahacarī mama sā tatastyā mā te 'dya bhūt tadanavāptikṛto viṣādaḥ //</l>\n</lg>\n\n<lg xml:id='AKad_8.87 '>\n<l>śrutveti tasya giram utsukatāṃ gatāsau romāñcakañcukamakṛtrimam udvahantī /</l>\n<l>kādambarī caraṇayor nipapāta patyur ānandabāṣpakaṇaśīkaritekṣaṇaśrīḥ //</l>\n</lg>\n\n<lg xml:id='AKad_8.88 '>\n<l>utthāya tvaritopasṛtya ca mahāśvetāṃ pariṣvajya sā pratyakṣīkṛtapuṇḍarīkapadavīṃ kṛtvā ca labdhotsavām /</l>\n<l>diṣṭyā vardhayituṃ nyayuṅkta rabhasenāhūya keyūrakaṃ tārāpīḍatapovane parijanaṃ pitror gṛhe cāparam //</l>\n</lg>\n\n<lg xml:id='AKad_8.89 '>\n<l>tārāpīḍaḥ kṛśapariṇato 'py āyayau tatra tūrṇasānandāntaḥpuraparijanāmātyavargānuyātaḥ /</l>\n<l>tasmin kāle sakhisahacaraḥ puṇḍarīko 'pi nākāt kiñcillajjāvanatavadano vallabhāṃ svām upetaḥ //</l>\n</lg>\n\n<lg xml:id='AKad_8.90 '>\n<l>candrāpīḍaḥ svām api jānann atha mūrtiṃ tārāpīḍaṃ putravad eva praṇanāma /</l>\n<l>tadvat taṃ ca praśrayaśīlaḥ śukanāsaṃ dattānando 'vandata sarvāś ca janitrīḥ //</l>\n</lg>\n\n<lg xml:id='AKad_8.91 '>\n<l>māyā dhātur iyaṃ bhaved bhagavataḥ kiṃ śvetaketor idaṃ sāmarthyaṃ tapasām athendumahasām atrendrajālāyitam /</l>\n<l>vaiśampāyana ity avedi yad asāv eko 'pi tadbandhubhir yac cāsau sa tu puṇḍarīka iti te tasmin bhave saṃsthitāḥ //</l>\n</lg>\n\n<lg xml:id='AKad_8.92 '>\n<l>sa puṇḍarīko munir apy apaśyad ātmānam antaḥ śukanāsaputram /</l>\n<l>praṇamya bhūmau pitaraṃ krameṇa manoramādyā jananīr vavande //</l>\n</lg>\n\n<lg xml:id='AKad_8.93 '>\n<l>atha vilāsavatī samanoramā stanayugasrutadugdhakaṇāvaliḥ /</l>\n<l>sutavapuḥparirambhamahotsavaṃ phalitasarvamanoratham anvabhūt //</l>\n</lg>\n\n<lg xml:id='AKad_8.94 '>\n<l>tārāpīḍas tu pādānatam anavarataprasrutānandabāṣpaś candrāpīḍaṃ bhujābhyāṃ katham api sahasotthāpya kaṇṭhe gṛhītvā /</l>\n<l>śāpenātrāvatīrṇo yadi tad api bhavān uttamo lokapālaḥ prakhyāpyeti pratīpaṃ praṇatatanur asāv asya pādau vavande //</l>\n</lg>\n\n<lg xml:id='AKad_8.95 '>\n<l>tasmai nivedya nṛpacakram anicchate 'pi yatnāt kramopanatayā saha rājalakṣmyā /</l>\n<l>nojjhāñcakāra cirasaṃcitam āśramaṃ sat tatprārthito 'pi mahiṣīsahitaś caturtham //</l>\n</lg>\n\n<lg xml:id='AKad_8.96 '>\n<l>ājagmus tatra valgatturagakhurapuṭoddhūtadhūlīkaḍāraiś cūḍāpratyuptabhāsvanmaṇiruciruciraiḥ śobhamānāḥ śirobhiḥ /</l>\n<l>candrāpīḍendusaṃdarśanarabhasasamutphullalolekṣaṇābjā nirvyājautsukyasajjīkṛtaniratiśayopāyanāḥ pārthivendrāḥ //</l>\n</lg>\n\n<lg xml:id='AKad_8.97 '>\n<l>saṃkalpādhikalābhaharṣarabhasojjṛmbhāvilolībhavadgandharvapramadākadambakṛtakrīḍākarāsphālanām /</l>\n<l>sārdhaṃ citrarathas tato madirayā haṃsaś ca gauryā saha draṣṭuṃ nṛttamayīm iva vyavasitām ājagmatur medinīm //</l>\n</lg>\n\n<lg xml:id='AKad_8.98 '>\n<l>tābhyām etya nirasya tāpasatanucchāyāṃ duhitroḥ kṛte bhāsvatkautukamaṅgale navavadhūveṣe manohāriṇi /</l>\n<l>nirvṛtte ca samantrahomasubhagārambhe vivāhotsave tatrānyonyasamāgamapramuditāḥ sarve mudaṃ lebhire //</l>\n</lg>\n\n<lg xml:id='AKad_8.99 '>\n<l>iti vitatavilāsaḥ puṇḍarīkeṇa sākaṃ divi bhuvi ca vicitrodyānalīlāvihāraḥ /</l>\n<l>abhimataphalasampadvardhamānābhinandaḥ śriyam abhajata candrāpīḍamūrtir mṛgāṅkaḥ //</l>\n</lg>\n\n<trailer>iti śrīsakalavipaściccakravartiśrībhaṭṭajayantasūnor abhinandasya kṛtau kādambarīkathāsāre 'ṣṭamaḥ sargaḥ ||</trailer>\n\n  </div>\n</body>\n\n"
}