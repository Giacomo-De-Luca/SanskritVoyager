{
  "title": "sa_aśvaghoṣa-gurupañcāśikā",
  "body": "<body xmlns='http://www.tei-c.org/ns/1.0'>\n\n<p>Gurupañcāśikā</p>\n\n<p>om namo buddhāya /</p>\n\n<lg>\n<l>śrīvajrasattvapadavīpratilambhahetornatvā yathāvidhi guroścaraṇāravindam /</l>\n<l>tatparyupāstiramalā bahutantragītā saṃkṣipya kathyata iyaṃ śṛṇutādareṇa // 1 //</l>\n</lg>\n\n<lg>\n<l>abhiṣekāgralabdho hi vajrācāryastathāgataiḥ /</l>\n<l>daśadiglokadhātusthaistrikālametya vandyate // 2 //</l>\n</lg>\n\n<lg>\n<l>trikālaṃ parayā bhaktyā sapuṣpāñjalimaṇḍalaiḥ /</l>\n<l>paryupāsyo guruḥ śāstā śirasā pādavandanāt // 3 //</l>\n</lg>\n\n<lg>\n<l>saddharmādīn puraskṛtya gṛhī vā navako 'pi vā /</l>\n<l>vandyo vratadharairbuddhyā lokāvadyāvahānaye // 4 //</l>\n</lg>\n\n<lg>\n<l>sukhāsanaṃ samutthānamarthakriyādigauravam /</l>\n<l>sarvameva vratī kuryāt tyaktvā cārcanavandanam // 5 //</l>\n</lg>\n\n<lg>\n<l>prāk śiṣyācāryasaṃbandhaḥ kāryaḥ parīkṣya sūribhiḥ /</l>\n<l>samānasamayabhraṃśo doṣo hi guruśiṣyayoḥ // 6 //</l>\n</lg>\n\n<lg>\n<l>niṣkṛpaṃ krodhanaṃ krūraṃ stabdhaṃ laghumasaṃyatam /</l>\n<l>svotkarṣakaṃ ca no kuryād guruṃ śiṣyaṃ ca buddhimān // 7 //</l>\n</lg>\n\n<lg>\n<l>dhīro vinīto matimān kṣamāvānārjavo 'śaṭhaḥ /</l>\n<l>mantratantraprayogajñaḥ kṛpāluḥ śāstrakovidaḥ // 8 //</l>\n</lg>\n\n<lg>\n<l>daśatattvaparijñātā maṇḍalālekhyakarmavit /</l>\n<l>mantravyākhyākṛdācāryaḥ prasannaḥ syājjitendriyaḥ // 9 //</l>\n</lg>\n\n<lg>\n<l>taṃ nāthaṃ yo 'vamanyeta śiṣyo bhūtvā sacetanaḥ /</l>\n<l>sarvabuddhāpamānena sa nityaṃ duḥkhamāpnuyāt // 10 //</l>\n</lg>\n\n<lg>\n<l>ītyupadravacauraiśca grahajvaraviṣādibhiḥ /</l>\n<l>mriyate 'sau mahāmūḍho gurupādābhinindakaḥ // 11 //</l>\n</lg>\n\n<lg>\n<l>rājavātānalavyālairḍākinījalataskaraiḥ /</l>\n<l>vighnairvināyakaiścāpi mārito narakaṃ vrajet // 12 //</l>\n</lg>\n\n<lg>\n<l>na kuryāccittasaṃkṣobhamācāryasya kadācana /</l>\n<l>yadā karoti duṣprajño narake pacyate dhruvam // 13 //</l>\n</lg>\n\n<lg>\n<l>narakā ye samākhyātā avīcyādyā bhayānakāḥ /</l>\n<l>tatra vāsaḥ samākhyāta ācāryasya hi nindanāt // 14 //</l>\n</lg>\n\n<lg>\n<l>tasmāt sarvaprayatnena vajrācāryaṃ mahāgurum /</l>\n<l>pracchannavarakalyāṇaṃ nāvamanyet kadācana // 15 //</l>\n</lg>\n\n<lg>\n<l>yatheṣṭadakṣiṇādānād gurubhaktaṃ sagauravam /</l>\n<l>uktā jvarādayastāpā na bhūyaḥ prabhavanti hi // 16 //</l>\n</lg>\n\n<lg>\n<l>adeyaiḥ putradārādyairasubhirvā nijairapi /</l>\n<l>sevyaḥ svasaṃvarācārya kiṃ punarvibhavaiścalaiḥ // 17 //</l>\n</lg>\n\n<lg>\n<l>yataḥ sudurlabhaṃ vastu kalpāsaṃkhyeyakoṭibhiḥ /</l>\n<l>buddhatvamudyogavate dadātīhaiva janmani // 18 //</l>\n</lg>\n\n<lg>\n<l>nityaṃ svasamayaḥ sādhyo nityaṃ pūjyāstathāgatāḥ /</l>\n<l>nityaṃ ca gurave deyaṃ sarvabuddhasamo hyasau // 19 //</l>\n</lg>\n\n<lg>\n<l>yadyadiṣṭataraṃ loke viśiṣṭarameva vā /</l>\n<l>tattaddhi gurave deyaṃ sadaivākṣayamicchatā // 20 //</l>\n</lg>\n\n<lg>\n<l>datte 'smai sarvabuddhebhyo dattaṃ bhavati śāśvatam /</l>\n<l>tasmācca puṇyasaṃbhāraḥ saṃbhārād bodhiruttamā // 21 //</l>\n</lg>\n\n<lg>\n<l>te śiṣyāḥ karuṇotsargaśīlakṣāntiguṇānvitāḥ /</l>\n<l>ye nānyatvaṃ kalpayanti gurorvajradharasya ca // 22 //</l>\n</lg>\n\n<lg>\n<l>caityabhaṅgādibhītyāpi gurośchāyāṃ na laṅghayet /</l>\n<l>pādukāsanayānāderlaṅghanasya tu kā kathā // 23 //</l>\n</lg>\n\n<lg>\n<l>śrūyād yatnād gurorājñāṃ hṛṣṭacitto mahāmatiḥ /</l>\n<l>aśaktaḥ śrāvayet tasmā upapattyā tvaśaktitām // 24 //</l>\n</lg>\n\n<lg>\n<l>guroḥ siddhiṃ samāpnoti guroḥ svargaṃ guroḥ sukham /</l>\n<l>tasmāt sarvaprayatnena gurorājñāṃ na laṅghayet // 25 //</l>\n</lg>\n\n<lg>\n<l>svātmavacca gurordravyaṃ guruvacca tadaṅganām /</l>\n<l>svajanāniva tallokān paśyennityaṃ samāhitaḥ // 26 //</l>\n</lg>\n\n<lg>\n<l>śayyārohamagrayānamuṣṇīṣādyupabandhanam /</l>\n<l>na kuryādāsane pādaṃ kaṭihastaṃ ca sannidhau // 27 //</l>\n</lg>\n\n<lg>\n<l>suptena vā niṣaṇṇena na stheyamutthite gurau /</l>\n<l>dakṣaścotsāhasampannastatkāryeṣu sadā bhavet // 28 //</l>\n</lg>\n\n<lg>\n<l>śleṣmādīnāṃ parityāgaḥ pādaprasāraṇaṃ tathā /</l>\n<l>caṅkramaṇaṃ vivādaṃ ca na kuryāt purato guroḥ // 29 //</l>\n</lg>\n\n<lg>\n<l>saṃvāhanaṃ nartanaṃ ca na gānaṃ na ca bādanam /</l>\n<l>bahu saṃlapanaṃ cāpi na kuryāt purato guroḥ // 30 //</l>\n</lg>\n\n<lg>\n<l>natvāsanāt samuttheyaṃ niṣattavyaṃ ca bhaktitaḥ /</l>\n<l>niśyapsu sabhaye mārge prārthyāgre gamanaṃ caret // 31 //</l>\n</lg>\n\n<lg>\n<l>nāṅgāni cālayed dhīmān na jṛmbhādi samāśrayet /</l>\n<l>nāṅgulisphoṭanaṃ kuryāt puraḥ paśyati śāstari // 32 //</l>\n</lg>\n\n<lg>\n<l>pādayoḥ kṣālanaṃ cāṅgaproñchābhyañjanamardanam /</l>\n<l>pūrvaṃ praṇamya kartavyaṃ tataḥ kuryād yadādiśet // 33 //</l>\n</lg>\n\n<lg>\n<l>[āvhānādau gurornāmni pūjyapādādi yojayet /</l>\n<l>anyadā śraddhayā brūyāt sādaraistu viśeṣaṇaiḥ // 34 //</l>\n</lg>\n\n<lg>\n<l>ādiśyatām, kariṣyāmi, pravadet sāñjalirgurum /</l>\n<l>śrutvādeśaṃ cāvicālya yathādiṣṭaṃ tathā caret // 35 //</l>\n</lg>\n\n<lg>\n<l>hāse kāse samutpanne kareṇācchādayenmukham /</l>\n<l>tadante mṛdubhirvarṇaiḥ svābhiprāyaṃ nivedayet // 36 //</l>\n</lg>\n\n<lg>\n<l>vinītaḥ purato bhūyāt sajjo vastrādibandhanaiḥ /</l>\n<l>bhūjānuḥ sāñjaliḥ śrotuṃ yācayet tu trivārakam // 37 //</l>\n</lg>\n\n<lg>\n<l>satkāryaṃ sarvadā kuryānnirahaṅkāracetasā /</l>\n<l>trapayā pāpabhītyā saṃvṛto navavadhūriva // 38 //</l>\n</lg>\n\n<lg>\n<l>na vilāsamayīṃ ceṣṭāṃ kuryāt śāstari saṃmukhe /</l>\n<l>anyaccaivaṃvidhaṃ karma suparīkṣya tyajed bhṛśam // 39 //</l>\n</lg>\n\n<lg>\n<l>pratiṣṭhāyāṃ maṇḍale ca home vā śiṣyasaṃgrahe /</l>\n<l>ākhyānādau gurorvāse nityaṃ kuryācca sannidhim // 40 //</l>\n</lg>\n\n<lg>\n<l>pratiṣṭhādau labhyate yat tatsarvaṃ gurave 'rpayet /</l>\n<l>tena dattaṃ ca gṛṇhīyāt svayaṃ cānyāṃśca toṣayet // 41 //</l>\n</lg>\n\n<lg>\n<l>guruśiṣye svaśiṣyatvaṃ na vidadhyāt kadācan /</l>\n<l>svaśiṣyaṃ vyāvṛtaṃ kuryāt satkārāderguroḥ puraḥ // 42 //</l>\n</lg>\n\n<lg>\n<l>ācāryo yatsvayaṃ dadyād gururvā yat pradāpayet /</l>\n<l>praṇamya dhīmatā grāhyaṃ baddhāñjalipuṭena tat // 43 //</l>\n</lg>\n\n<lg>\n<l>avismṛtaḥ sarvacaryāṃ yatnāt kurvan svabāndhavān /</l>\n<l>avismṛternirākuryāt premṇā hṛṣṭena cetasā // 44 //</l>\n</lg>\n\n<lg>\n<l>anujñāto guroḥ kāryaṃ śraddhālurnācared yadi /</l>\n<l>rugṇastu kuśale citte naivaṃ bhavati pāpabhāk // 45 //</l>\n</lg>\n\n<lg>\n<l>kimanyad, gurutoṣāya yacchakyaṃ tatsamācaret /</l>\n<l>caryā kāryā prayatnena na kadāpyavahelayet // 46 //</l>\n</lg>\n\n<lg>\n<l>sarvathā sarvadā siddhirācārya yānugāminī /</l>\n<l>gururvajradharasyokterārādhyaḥ sarvavastubhiḥ // 47 //</l>\n</lg>\n\n<lg>\n<l>śiṣyaḥ śuddhāśayo bhūtvā triratnaṃ śaraṇaṃ vrajet /</l>\n<l>guroradhītyānupaṭhet kuryādutsargameva ca // 48 //</l>\n</lg>\n\n<lg>\n<l>tato mantrādidānena kṛtvā saddharmapātrakam /</l>\n<l>paṭhecca dhārayeccāpi mūlāpattīścaturdaśa // 49 //</l>\n</lg>\n\n<lg>\n<l>gurumanugataśiṣyasyānavadyasya kṛtvā sakalasuhitavṛddhiṃ saṃcitaṃ yanmayedam /</l>\n<l>kuśalapadamanantaṃ tena vai sarvasatvāḥ vijitasugatabhāvā drāk susiddhiṃ labheyuḥ // 50 //</l>\n</lg>\n\n<p>// iti gurupañcāśikā samāptā //</p>\n\n<p>// kṛtiriyaṃ mahācāryāśvaghoṣasya //</p>\n\n  </body>\n\n"
}