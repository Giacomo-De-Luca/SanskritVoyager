{
  "title": "sa_kṣemendra-sevyasevakopadeśa",
  "body": "<body xmlns='http://www.tei-c.org/ns/1.0'>\n      <div>\n\t<head>mahākaviśrīkṣemendrakṛtaḥ <lb/>sevyasevakopadeśaḥ |</head>\n\t<lg xml:id='KṣeSsu_1'>\n\t  <l>vibhūṣaṇāya mahate tṛṣṇātimirahāriṇe |</l>\n\t  <l>namaḥ saṃtoṣaratnāya sevāviṣavināśine ||</l>\n\t</lg>\n\t<lg xml:id='KṣeSsu_2'>\n\t  <l>utsṛjya nijakāryāṇi sadbhir bāṣpākulekṣaṇam |</l>\n\t  <l>sevyasevakasevānāṃ kriyatām anuśāsanam ||</l>\n\t</lg>\n\t<lg xml:id='KṣeSsu_3'>\n\t  <l>darpād ekaḥ paro lobhād dvāv andhau sevyasevakau |</l>\n\t  <l>dhanoṣmadainyavikṛtī mukhe kaḥ kasya paśyati ||</l>\n\t</lg>\n\t<lg xml:id='KṣeSsu_4'>\n\t  <l>durvāramohalobhāndho yadi na syād ayaṃ janaḥ |</l>\n\t  <l>kaḥ krūrakrodhavidhuraṃ saheta dhanināṃ mukham ||</l>\n\t</lg>\n\t<lg xml:id='KṣeSsu_5'>\n\t  <l>yaḥ pṛthvīm api darpāndho na paśyati puraḥsthitām |</l>\n\t  <l>sa dainyalaghutāṃ yātaṃ kathaṃ sevakam īkṣate ||</l>\n\t</lg>\n\t<lg xml:id='KṣeSsu_6'>\n\t  <l>agatiṃ vāhayaty eko badhiraṃ stauti cāparaḥ |</l>\n\t  <l>aho jagati hāsyāya nirlajjau sevyasevakau ||</l>\n\t</lg>\n\t<lg xml:id='KṣeSsu_7'>\n\t  <l>dūraṃ huṃkāramātreṇa visṛṣṭo mārgaṇaḥ sadā |</l>\n\t  <l>guṇabhraṣṭaḥ kriyāhīno nodvegaṃ yāti sevakaḥ ||</l>\n\t</lg>\n\t<lg xml:id='KṣeSsu_8'>\n\t  <l>manye sukṛtinā tena bhāgīrathyāṃ kṛtaṃ tapaḥ |</l>\n\t  <l>vairāgyabhāgī rathyāṃ yaḥ sevāsu na vigāhate ||</l>\n\t</lg>\n\t<lg xml:id='KṣeSsu_9'>\n\t  <l>kathitakleśavāpena śāpeneva vipākinā |</l>\n\t  <l>sevātāpena pacyante na hy aduṣkṛtino narāḥ ||</l>\n\t</lg>\n\t<lg xml:id='KṣeSsu_10'>\n\t  <l>adainyapuṇyamanasāṃ yaśas teṣāṃ virājate |</l>\n\t  <l>sevāpaṅkakalaṅkānāṃ yair na pātrīkṛtaṃ śiraḥ ||</l>\n\t</lg>\n\t<lg xml:id='KṣeSsu_11'>\n\t  <l>prabhupraṇāme jaṭharaṃ dainyamūkaṃ vilokayan |</l>\n\t  <l>praveṣṭuṃ sevakaḥ śaṅke vilakṣaḥ kṣitim īkṣate ||</l>\n\t</lg>\n\t<lg xml:id='KṣeSsu_12'>\n\t  <l>sevādhvajo 'ñjalir mūrdhni hṛdi dainyaṃ mukhe stutiḥ |</l>\n\t  <l>āśāgrahagṛhītānāṃ kiyatīyaṃ viḍambanā ||</l>\n\t</lg>\n\t<lg xml:id='KṣeSsu_13'>\n\t  <l>akālāgamanakrodhavidhureśvaracakṣuṣā |</l>\n\t  <l>kṣipraṃ smara ivāyāti sevako dugdhabhūtitām ||</l>\n\t</lg>\n\t<lg xml:id='KṣeSsu_14'>\n\t  <l>punaḥ sevāvamānānāṃ tena dattaṃ tilodakam |</l>\n\t  <l>praviśya vāhinīṃ yena khaḍgapātrīkṛtaṃ vapuḥ ||</l>\n\t</lg>\n\t<lg xml:id='KṣeSsu_15'>\n\t  <l>kaṇavṛttiparikliṣṭaḥ kaṣṭaṃ sevakacātakaḥ |</l>\n\t  <l>ghanāśānirato nityam udgrīvaḥ pariśuṣyati ||</l>\n\t</lg>\n\t<lg xml:id='KṣeSsu_16'>\n\t  <l>niḥsaṃtoṣaḥ parityajya bhramaraḥ puṣpitaṃ vanam |</l>\n\t  <l>sevate dānalobhena mātaṅgam api sevakaḥ ||</l>\n\t</lg>\n\t<lg xml:id='KṣeSsu_17'>\n\t  <l>jaḍasevāparikliṣṭas tīvradambhabakavrataḥ |</l>\n\t  <l>kṛcchreṇa kṣaṇikāṃ prītim āsādayati sevakaḥ ||</l>\n\t</lg>\n\t<lg xml:id='KṣeSsu_18'>\n\t  <l>nityam unnatikāmo 'pi mānabhaṅgād adhomukhaḥ |</l>\n\t  <l>yat satyam ubhayabhraṣṭas triśaṅkur iva sevakaḥ ||</l>\n\t</lg>\n\t<lg xml:id='KṣeSsu_19'>\n\t  <l>svamāṃsavikrayāsaktaḥ prabhuvetālaghaṭṭitaḥ |</l>\n\t  <l>niḥsattvaḥ pralayaṃ yāti rātrisevāsu sevakaḥ ||</l>\n\t</lg>\n\t<lg xml:id='KṣeSsu_20'>\n\t  <l>bhūmiśāyī nirāhāraḥ śītavātātapakṣataḥ |</l>\n\t  <l>munivrato 'pi narakakleśam aśnāti sevakaḥ ||</l>\n\t</lg>\n\t<lg xml:id='KṣeSsu_21'>\n\t  <l>karoti sevakaḥ sevāṃ tāvad āśām ivāyatām |</l>\n\t  <l>yāvad bhogarasajñena yauvanena viyujyate ||</l>\n\t</lg>\n\t<lg xml:id='KṣeSsu_22'>\n\t  <l>cakṣur dvāry añjalau pāṇiḥ stutau jihvā natau śiraḥ |</l>\n\t  <l>aho nu sevakaiḥ kāyaḥ paropakaraṇīkṛtaḥ ||</l>\n\t</lg>\n\t<lg xml:id='KṣeSsu_23'>\n\t  <l>hanta yācñāvamānena sevako laghutāṃ gataḥ |</l>\n\t  <l>sevāpaṅkapade magno yad anviṣṭo na labhyate ||</l>\n\t</lg>\n\t<lg xml:id='KṣeSsu_24'>\n\t  <l>aviśrāntyāviraktasya dīrghocchvāsena śuṣyataḥ |</l>\n\t  <l>jareva duḥsahā jantoḥ sevā saṃkocakāriṇī ||</l>\n\t</lg>\n\t<lg xml:id='KṣeSsu_25'>\n\t  <l>truṭyati klinnatantrīva māleva mlāyati kṣaṇāt |</l>\n\t  <l>sevā nāracayaty eva dinacchedena naśyati ||</l>\n\t</lg>\n\t<lg xml:id='KṣeSsu_26'>\n\t  <l>sevāsaṃkṣapitāṅgānāṃ rājarathyāsu śuṣyatām |</l>\n\t  <l>tīvratṛṣṇāviṣārtānāṃ śaraṇam śamavāridaḥ ||</l>\n\t</lg>\n\t<lg xml:id='KṣeSsu_27'>\n\t  <l>lobhasya mohādhvani vṛddhabhāve jātā durāśāśayitasya sevā |</l>\n\t  <l>adhomukhī sā satataṃ salajjā jaratkumārīva na kasya śocyā ||</l>\n\t</lg>\n\t<lg xml:id='KṣeSsu_28'>\n\t  <l>āśeva śūnyeṣu vivartamānā tṛṣṇeva saṃtoṣaparāṅmukhīyam |</l>\n\t  <l>divāniśaṃ karṣaṇadīrgharajjuḥ sevā surāṇām api dainyabhūmiḥ ||</l>\n\t</lg>\n\t<lg xml:id='KṣeSsu_29'>\n\t  <l>nisargavandhyāsu phalāśayā ye kurvanti sevāsu sadā prayatnam |</l>\n\t  <l>kṛṣipravṛttāḥ śaśaśṛṅgakoṭyā khananti mūrkhāḥ khalu svasthalīṃ te ||</l>\n\t</lg>\n\t<lg xml:id='KṣeSsu_30'>\n\t  <l>antaḥsthite 'py ātmani yaiḥ kriyante sevāpravṛttaiḥ puruṣaiḥ praṇāmāḥ |</l>\n\t  <l>dugdhābdikallolini kūlakacche tṛṣṇāturās te jalam arthayante ||</l>\n\t</lg>\n\t<lg xml:id='KṣeSsu_31'>\n\t  <l>bhāgīrathītīravanāntareṣu phalāvanamreṣu mahādrumeṣu |</l>\n\t  <l>kṣuttāpatṛṣṇāśamaneṣu satsu kiṃ dainyasevāvyasanāvamānaiḥ ||</l>\n\t</lg>\n\t<lg xml:id='KṣeSsu_32'>\n\t  <l>nityaprasaktyā na sṛjaty avajñāṃ na laulyagarhāgaṇanāṃ karoti |</l>\n\t  <l>atyantayācñāsu na yāti khedaṃ bhikṣābhujām pātram ato nu sevyam ||</l>\n\t</lg>\n\t<lg xml:id='KṣeSsu_33'>\n\t  <l>jayanti te svasti namo 'stu tebhyaḥ prabhūpraṇāmacyutamānaratnam |</l>\n\t  <l>sevāprayāsavyasaneṣu mithyā rathyārajobhāgi śiro na yeṣām ||</l>\n\t</lg>\n\t<lg xml:id='KṣeSsu_34'>\n\t  <l>kiṃ rājabhir durjanajanmajālavyāptair avāptair api kaṣṭadṛṣṭaiḥ |</l>\n\t  <l>santy eva sevyā bhuvi bhūbhṛtas te taṭeṣu yeṣāṃ munayo niviṣṭāḥ ||</l>\n\t</lg>\n\t<lg xml:id='KṣeSsu_35'>\n\t  <l>tṛṣṇāturāṇāṃ rajasā vṛtānāṃ sevākukūlānalatāpitānām |</l>\n\t  <l>śāntyai hitaṃ candrakirīṭajūṭamaitrīpavitraṃ tridaśāpagāmbhaḥ ||</l>\n\t</lg>\n\t<lg xml:id='KṣeSsu_36'>\n\t  <l>utsṛjya tīvraṃ viṣayābhilāṣaṃ saṃtoṣapoṣaṃ kuśalo bhajasva |</l>\n\t  <l>ity arthyamānaḥ sukhasevayāyam ātmāiva sarvaṃ sudhiyāṃ dadāti ||</l>\n\t</lg>\n\t<lg xml:id='KṣeSsu_37'>\n\t  <l>ekasya jāne sukhabhogabhājaḥ ślāghyasya sevāvyasanaṃ nivṛttam |</l>\n\t  <l>sadaiva śiśnodaravarjitatvād ayācyayācñārahitasya rahoḥ ||</l>\n\t</lg>\n\t<lg xml:id='KṣeSsu_38'>\n\t  <l>sevāvrate prāya ivāpaviṣṭaḥ sarvātmanā niścitajīvanāśaḥ |</l>\n\t  <l>dvāḥsthaiḥ prayatnena nivārito 'pi na durgrahaṃ muñcati naṣṭasaṃjñaḥ ||</l>\n\t</lg>\n\t<lg xml:id='KṣeSsu_39'>\n\t  <l>tamo'dhvatāpena ca cintayā ca śitena dainyena ca piṇḍitāṅgaḥ |</l>\n\t  <l>sukhāśayā duḥkhasahasrabhāgī sevāvrataṃ mugdhamatir bibharti ||</l>\n\t</lg>\n\t<lg xml:id='KṣeSsu_40'>\n\t  <l>gacchāmi gacchāmi dinaṃ gataṃ me dine gato 'haṃ na nṛpo 'dya dṛṣṭaḥ |</l>\n\t  <l>iti bruvāṇasya sadā janasya jīrṇātarāṃ tasya tanur na tṛṣṇā ||</l>\n\t</lg>\n\t<lg xml:id='KṣeSsu_41'>\n\t  <l>vicchedakārī sahasā kathānām anīpsito dīpa iva praviṣṭaḥ |</l>\n\t  <l>saṃsaktavastrāntaramakṣikeva na sevakaḥ kasya karoti duḥkham ||</l>\n\t</lg>\n\t<lg xml:id='KṣeSsu_42'>\n\t  <l>dhūmāyamāno 'kṣivipakṣabhūtaś cāṭukramotpāditakarṇaśūlaḥ |</l>\n\t  <l>kusevakaḥ pādatale 'valagnaḥ pade pade kaṇṭakatām upaiti ||</l>\n\t</lg>\n\t<lg xml:id='KṣeSsu_43'>\n\t  <l>ekaḥ kham eva kṣitim īkṣate 'nyaḥ sa nirjanārthī sa ca gāḍhalagnaḥ |</l>\n\t  <l>svasvārthitā tasya bhṛśaṃ sa cārthī kathaṃ sa sevyaḥ sa ca sevako 'stu ||</l>\n\t</lg>\n\t<lg xml:id='KṣeSsu_44'>\n\t  <l>chāyāgraho mūrta ivānuyāyī sthitaś ciraṃ vṛścikaniścalaś ca |</l>\n\t  <l>akālapātī sukhakelilīlāyantrotpalaḥ sevakadurvidagdhaḥ ||</l>\n\t</lg>\n\t<lg xml:id='KṣeSsu_45'>\n\t  <l>visṛjyamāno 'py aniśaṃ na yāti tīvroparodhapraṇayena mūrkhaḥ |</l>\n\t  <l>bhartuḥ prasāde vihitaprayatno jātaḥ paraṃ pratyuta kopahetuḥ ||</l>\n\t</lg>\n\t<lg xml:id='KṣeSsu_46'>\n\t  <l>śūtkāridīrghaśvasitānubandhair niveditodvegagatiprayāsaḥ |</l>\n\t  <l>atipraveśāt kharamārgaṇo 'sau nirasyamāno viphalatvam eti ||</l>\n\t</lg>\n\t<lg xml:id='KṣeSsu_47'>\n\t  <l>śrīratnacandravaravājigajorjite 'smin <lb/>gambhīrarājakulanāmni mahāsamudre |</l>\n\t  <l>aśnāti mūḍhamatir īśvaratām avāptum <lb/>āśāvaśāt kṣitipater bahu kālakūṭam ||</l>\n\t</lg>\n\t<lg xml:id='KṣeSsu_48'>\n\t  <l>virama virama neyaṃ pāntha namrāmramālā <lb/>badhira khadirapālī niṣphalaiṣā prayāhi |</l>\n\t  <l>iti bahuvidham uktaḥ sevako 'nyāpadeśais <lb/>tyajati na vipulāśāpāśabaddhaḥ kusevām ||</l>\n\t</lg>\n\t<lg xml:id='KṣeSsu_49'>\n\t  <l>pramlānā sarasatvam eti na punar māleva lagnātapā <lb/>bhagnā kācamayīva saṃdhighaṭanā yogena na śliṣyati |</l>\n\t  <l>sevā dīpaśikheva durgatagṛhe saṃdhāryamāṇā paraṃ <lb/>niḥsnehā kṣayam eti khedajanitair ucchvāsamālānilaiḥ ||</l>\n\t</lg>\n\t<lg xml:id='KṣeSsu_50'>\n\t  <l>kas tvaṃ gatvara sevakas tvaritatā kasmāt prabhur dṛśyate <lb/>lābhaḥ kas tava tatra vetrivipulāghātaiḥ śirastāḍanam |</l>\n\t  <l>kiṃ mṛdgāsi mudā viśālacaraṇair mithyaiva rathyām imām <lb/>bandho vandhyanarendrabhavyabhavanabhrāntyā viḍambyāmahe ||</l>\n\t</lg>\n\t<lg xml:id='KṣeSsu_51'>\n\t  <l>suptākarṣaṇadāma dhāma mahato mohasya dainyasya vā <lb/>sevākleśam aharniśaṃ viṣahate yo vittaleśāśayā |</l>\n\t  <l>prasphūrjadvaḍavāgnigarbhagahanodbhūtormimālākulaṃ <lb/>saṃkṣubdhaṃ makarākaraṃ praviśati śrīratnalabdhyai na kim ||</l>\n\t</lg>\n\t<lg xml:id='KṣeSsu_52'>\n\t  <l>vyarthātyarthagatāgatavyatikarair aśrāntatīvratvaro <lb/>dvārālokanatatparaḥ parijanair utsāryamāṇaḥ param |</l>\n\t  <l>yatnenaiva puraḥ praveśakalanaiḥ kleśāvamānāśrayaḥ <lb/>sarvāpatpiśunaḥ śunaḥ sadṛśatām ālapsyate sevakaḥ ||</l>\n\t</lg>\n\t<lg xml:id='KṣeSsu_53'>\n\t  <l>kūjatkrūrakapāṭapīḍanaruṣā dattaprahāraiḥ paraṃ <lb/>dvārāvasthaganāya susthirabhujair dvāḥsthair bhṛśaṃ bhartsitaḥ |</l>\n\t  <l>kubjībhūya janasya jānuvivaraiḥ kṣiprapraveśotsukaḥ <lb/>pṛcchaty antaranirgatānavasaraṃ maunavratān sevakaḥ ||</l>\n\t</lg>\n\t<lg xml:id='KṣeSsu_54'>\n\t  <l>dvāre ruddham upekṣate katham api prāptaṃ puro nekṣate <lb/>vijñaptau gajamīlanāni kurute gṛhṇāti vākyacchalam |</l>\n\t  <l>niryātasya karoti doṣagaṇanāṃ svalpāparādhe yamaḥ <lb/>sa svāmī yadi sevyate marutaṭe kiṃ naḥ piśācaiḥ kṛtam ||</l>\n\t</lg>\n\t<lg xml:id='KṣeSsu_55'>\n\t  <l>nityaṃ rājakule na pūjyayajane taddvārapālārcanaṃ <lb/>bhaktiṃ bhūtisamudbhave na tu bhave dhyānaṃ dhane nātmani |</l>\n\t  <l>dṛṣṭādṛṣṭavicintanaṃ narapatau na svocite karmaṇi <lb/>śrīhetor bata niṣphalaṃ prakurute sarvaṃ jaḍaḥ sevakaḥ ||</l>\n\t</lg>\n\t<lg xml:id='KṣeSsu_56'>\n\t  <l>sā tīvraṃ jaḍanimnapātanaratā no nityasaktā tvarā <lb/>rathyāpaṅkakalaṅkitaṃ na vadanaṃ na dvārapālaiḥ kaliḥ |</l>\n\t  <l>yasmiṃs taccirasevakaḥ pravitataṃ puṇyaṃ vanaṃ gamyatāṃ <lb/>krūrās te na bhavanti tatra vikṛtakrodhoddhatāḥ pārthivāḥ ||</l>\n\t</lg>\n\t<lg xml:id='KṣeSsu_57'>\n\t  <l>haṃho kaṣṭavinaṣṭa sevaka sakhe khinno 'si poṣāśayā <lb/>rāgaś ced vibhave tad eṣa kupatiḥ klībaḥ kim āsevyate |</l>\n\t  <l>sevyaḥ ko 'pi maheśvaraḥ sa bhagavān yasya prasādekṣaṇair <lb/>akṣuṇṇaiḥ karuṇāspadīkṛtamarunnātho maruttaḥ kṛtaḥ ||</l>\n\t</lg>\n\t<lg xml:id='KṣeSsu_58'>\n\t  <l>rājñām ajñatayā kṛtaṃ yad aniśaṃ dainyaṃ tad utsṛjyatāṃ <lb/>saṃtoṣambhasi mṛjyatām api rajaḥ pādapraṇāmārjitam |</l>\n\t  <l>saṃtoṣaḥ paramaḥ purāṇapuruṣaḥ saṃvinmayaḥ sevyatāṃ <lb/>yatsmṛtyā na bhavanti te sumanasāṃ bhūyo bhavagranthayaḥ ||</l>\n\t</lg>\n\t<lg xml:id='KṣeSsu_59'>\n\t  <l>utsṛjya prājyasevāṃ vijanasukhajuṣāṃ bhūbhujāṃ vyājabhājāṃ <lb/>chittvāśāpāśabandhān vimalaśamajalais tīvratṛṣṇāṃ nivārya |</l>\n\t  <l>sthitva śuddhe samādhau kim aparam amṛtaṃ mṛgyatāṃ jyotir antar <lb/>yasmin dṛṣṭe vinaṣṭotkaṭatimirabhare labhayte mokṣalakṣmīḥ ||</l>\n\t</lg>\n\t<lg xml:id='KṣeSsu_60'>\n\t  <l>vṛttyā jīvati lokaḥ sevāvṛttir nijaiva keṣāṃcit |</l>\n\t  <l>asthāne tīvratarā nindyā tu tadarthināṃ sevā ||</l>\n\t</lg>\n\t<lg xml:id='KṣeSsu_61'>\n\t  <l>vidvajjanārādhanatatpareṇa saṃtoṣasevārasanirbhareṇa |</l>\n\t  <l>kṣemendranāmnā sudhiyāṃ sadaiva sukhāya sevāvasaraḥ kṛto 'yam ||</l>\n\t</lg>\n\t<p>iti śrīvyāsadāsāparākhyamahākaviśrīkṣemendrakṛtaḥ sevyasevakopadeśaḥ samāptaḥ |</p>\n      </div>\n    </body>\n  \n"
}