{
  "title": "sa_nāgārjuna-vigrahavyāvartanī-alt",
  "body": "<body xmlns='http://www.tei-c.org/ns/1.0'>\n\n<p>Vigrahavyāvartanī (Vv)</p>\n\n<lg>\n<l>sarveṣāṃ bhāvānāṃ sarvatra na vidyate svabhāvaścet /</l>\n<l>tvadvacanamasvabhāvaṃ na nivartayituṃ svabhāvamalam // Vv_1 //</l>\n</lg>\n\n<lg>\n<l>atha sasvabhāvametadvākyaṃ śrutvā hatā pratijñā te /</l>\n<l>vaiṣamikatvaṃ tasmin viśeṣahetuśca vaktavyaḥ // Vv_2 //</l>\n</lg>\n\n<lg>\n<l>mā śabdavadityetat syātte buddhirna caitadupapannam /</l>\n<l>śabdenātra satā bhaviṣyato vāraṇaṃ tasya // Vv_3 //</l>\n</lg>\n\n<lg>\n<l>pratiṣedhaḥ pratiṣeddhyo 'pyevamiti mataṃ bhavet tadasadeva /</l>\n<l>evaṃ tava pratijñā lakṣaṇato duṣyate na mama // Vv_4 //</l>\n</lg>\n\n<lg>\n<l>pratyakṣeṇa hi tāvan yadyupalabhya vinivartayasi bhāvān /</l>\n<l>tannāsti pratyakṣaṃ bhāvā yenopalabhyante // Vv_5 //</l>\n</lg>\n\n<lg>\n<l>anumānaṃ pratyuktaṃ pratyakṣeṇāgamopamāne ca /</l>\n<l>anumānāgamasādhyā ye 'rthā dṛṣṭāntasādhyāśca // Vv_6 //</l>\n</lg>\n\n<lg>\n<l>kuśalānāṃ dharmāṇāṃ dharmāvasthāvidaśca manyante /</l>\n<l>kuśalaṃ janasvabhāvaṃ śeṣeṣvapyeṣa viniyogaḥ // Vv_7 //</l>\n</lg>\n\n<lg>\n<l>nairyāṇikasvabhāvo dharmo nairyāṇikāśca ye teṣām /</l>\n<l>dharmāvasthoktānāmeva ca nairyāṇikādīnām // Vv_8 //</l>\n</lg>\n\n<lg>\n<l>yadi ca na bhavet svabhāvo dharmāṇāṃ niḥsvabhāva ityevam /</l>\n<l>nāmāpi bhavennaivaṃ nāmāpi nirvastukaṃ nāsti // Vv_9 //</l>\n</lg>\n\n<lg>\n<l>atha vidyate svabhāvaḥ sa ca dharmāṇāṃ na vidyate tasmāt /</l>\n<l>dharmairvinā svabhāvaḥ sa yasyāsti tad yuktamupadeṣṭum // Vv_10 //</l>\n</lg>\n\n<lg>\n<l>sata eva pratiṣedho nāsti ghaṭo geha ityayaṃ yasmāt /</l>\n<l>dṛṣṭaḥ pratiṣedho 'yaṃ sataḥ svabhāvasya te tasmāt // Vv_11 //</l>\n</lg>\n\n<lg>\n<l>atha nāsti sa svabhāvaḥ kiṃ nu pratividhyate tvayānena /</l>\n<l>vacanenarte vacanāt pratiṣedhaḥ sidhyate hyasataḥ // Vv_12 //</l>\n</lg>\n\n<lg>\n<l>bālānāmiva mithyā mṛgatṛṣṇāyāṃ yathā jalagrāhaḥ /</l>\n<l>evaṃ mithyāgrāhaḥ syātte pratiṣidhyato hyasataḥ // Vv_13 //</l>\n</lg>\n\n<lg>\n<l>nanvevaṃ satyasti grāho grāhyaṃ ca tagdṛhītaṃ ca /</l>\n<l>pratiṣedhaḥ pratiṣedhyaṃ pratiṣeddhā ceti ṣaṭkaṃ tat // Vv_14 //</l>\n</lg>\n\n<lg>\n<l>atha naivāsti grāho na ca grāhyaṃ na ca grahītāraḥ /</l>\n<l>pratiṣedhaḥ pratiṣedhyaṃ pratiṣeddhāro 'sya tu na santi // Vv_15 //</l>\n</lg>\n\n<lg>\n<l>pratiṣedhaḥ pratiṣedhyaṃ pratiṣeddhāraśca yadyuta na santi /</l>\n<l>siddhā hi sarvabhāvā yeṣāmevaṃ svabhāvaśca // Vv_16 //</l>\n</lg>\n\n<lg>\n<l>hetostato na siddhirnaiḥsvābhāvyāt kuto hi te hetuḥ /</l>\n<l>nirhetukasya siddhirna copapannāsya te 'rthasya // Vv_17 //</l>\n</lg>\n\n<lg>\n<l>yadi cāhetoḥ siddhiḥ svabhāvavinivartanasya te bhavati /</l>\n<l>svābhāvyasyāstitvaṃ mamāpi nirhetukaṃ siddham // Vv_18 //</l>\n</lg>\n\n<lg>\n<l>atha hetorastitvaṃ bhāvanaiḥsvābhāvyamityanupapannam /</l>\n<l>loke naiḥsvābhāvyānna hi kaścana vidyate bhāvaḥ // Vv_19 //</l>\n</lg>\n\n<lg>\n<l>pūrvaṃ cet pratiṣedhaḥ paścāt pratiṣedhyamiti ca nopapannam /</l>\n<l>paścādanupapanno yugapacca yataḥ svabhāvo 'san // Vv_20 //</l>\n</lg>\n\n<lg>\n<l>hetupratyayasāmagryāṃ pṛthagbhāve 'pi madvaco na yadi /</l>\n<l>nanu śūnyatvaṃ siddhaṃ bhāvānāmasvabhāvatvāt // Vv_21 //</l>\n</lg>\n\n<lg>\n<l>yaśca pratītya bhāvo bhāvānāṃ śūnyateti sā hyuktā /</l>\n<l>yaśca pratītya bhāvo bhavati hi tasyāsvabhāvatvam // Vv_22 //</l>\n</lg>\n\n<lg>\n<l>nirmitako nirmitakaṃ māyāpuruṣaḥ svamāyayā sṛṣṭam /</l>\n<l>pratisedhayase yadvat pratiṣedho 'yaṃ tathaiva syāt // Vv_23 //</l>\n</lg>\n\n<lg>\n<l>na svābhāvikametad vākyaṃ tasmānna vādahānirme /</l>\n<l>nāsti ca vaiṣamikatvaṃ viśeṣahetuśca na nigadyaḥ // Vv_24 //</l>\n</lg>\n\n<lg>\n<l>mā śabdavaditi nāyaṃ dṛṣṭānto yastvayā mamārabdhaḥ /</l>\n<l>śabdena hi tacca śabdasya vāraṇaṃ naiva me vacaḥ // Vv_25 //</l>\n</lg>\n\n<lg>\n<l>naiḥsvābhāvyānāṃ cennaiḥsvābhāvyena vāraṇaṃ yadi hi /</l>\n<l>naiḥsvābhāvyanivṛttau svābhāvyaṃ hi prasiddhaṃ syāt // Vv_26 //</l>\n</lg>\n\n<lg>\n<l>athavā nirmitakāyāṃ yathā striyāṃ striyamityasaṃgrāham /</l>\n<l>nirmitakaḥ pratihanyāt kasyacidevaṃ bhavedetat // Vv_27 //</l>\n</lg>\n\n<lg>\n<l>athavā sādhyasamo 'yaṃ heturna hi vidyate dhvaneḥ sattā /</l>\n<l>saṃvyavahāraṃ ca vayaṃ nānabhyupagamya kathayāmaḥ // Vv_28 //</l>\n</lg>\n\n<lg>\n<l>yadi kācana pratijñā tatra syādeṣa me bhaveddoṣaḥ /</l>\n<l>nāsti ca mama pratijñā tasmānnaivāsti me doṣaḥ // Vv_29 //</l>\n</lg>\n\n<lg>\n<l>yadi kiṃcidupalabheyaṃ pravartayeyaṃ nivartayeyaṃ vā /</l>\n<l>pratyakṣādibhirarthaistadabhāvānme 'nupālambhaḥ // Vv_30 //</l>\n</lg>\n\n<lg>\n<l>yadi ca pramāṇatasteṣāṃ teṣāṃ prasiddhirarthānām /</l>\n<l>teṣāṃ punaḥ prasiddhiṃ brūhi kathaṃ te pramāṇānām // Vv_31 //</l>\n</lg>\n\n<lg>\n<l>anyairyadi pramāṇaiḥ pramāṇasiddhirbhavatyanavasthā /</l>\n<l>nādeḥ siddhistatrāsti naiva madhyasya nāntasya // Vv_32 //</l>\n</lg>\n\n<lg>\n<l>teṣāmatha pramāṇairvinā prasiddhirvihīyate vādaḥ /</l>\n<l>vaiṣamikatvaṃ tasmin viśeṣahetuśca vaktavyaḥ // Vv_33 //</l>\n</lg>\n\n<lg>\n<l>viṣamopanyāso 'yaṃ na hyātmānaṃ prakāśayatyagniḥ /</l>\n<l>na hi tasyānupalabdhirdṛṣṭā tamasīva kumbhasya // Vv_35 //</l>\n</lg>\n\n<lg>\n<l>yadi svātmānamayaṃ tvadvacanena prakāśayatyagniḥ /</l>\n<l>paramiva na tvātmānaṃ paridhakṣyatyapi hutāśaḥ // Vv_36 //</l>\n</lg>\n\n<lg>\n<l>yadi ca svaparātmānau tvadvacanena prakāśayatyagniḥ /</l>\n<l>pracchādayiṣyati tamaḥ svaparātmānau hutāśa iva // Vv_37 //</l>\n</lg>\n\n<lg>\n<l>nāsti tamaśca jvalane yatra ca tiṣṭhati sadātmani jvalanaḥ /</l>\n<l>kurute kathaṃ prakāśaṃ sa hi prakāśo 'ndhakāravadhaḥ // Vv_38 //</l>\n</lg>\n\n<lg>\n<l>utpadyamāna eva prakāśayatyagnirityasadvādaḥ /</l>\n<l>utpadyamāna eva prāpnoti tamo na hi hutāśaḥ // Vv_39 //</l>\n</lg>\n\n<lg>\n<l>aprāpto 'pi jvalano yadi vā punarandhakāramupahanyāt /</l>\n<l>sarveṣu lokadhātuṣu tamo 'yamihasaṃsthita upahanyāt // Vv_40 //</l>\n</lg>\n\n<lg>\n<l>yadi ca svataḥpramāṇasiddhiranapekṣya te prameyāṇi /</l>\n<l>bhavati pramāṇasiddhirna parāpekṣā hi siddhiriti // Vv_41 //</l>\n</lg>\n\n<lg>\n<l>anapekṣya hi prameyānarthān yadi te pramāṇasiddhiḥ /</l>\n<l>bhavati na bhavati kasyacidevamimāni pramāṇāni // Vv_42 //</l>\n</lg>\n\n<lg>\n<l>atha matamapekṣya siddhisteṣāmityatra ko doṣaḥ /</l>\n<l>siddhasya sādhanaṃ syānnāsiddho 'pekṣate hyanyat // Vv_43 //</l>\n</lg>\n\n<lg>\n<l>sidhyanti hi prameyāṇyapekṣya yadi sarvathā pramāṇāni /</l>\n<l>bhavati prameyasiddhiranapekṣyaiva pramāṇāni // Vv_44 //</l>\n</lg>\n\n<lg>\n<l>yadi ca prameyasiddhiranapekṣyaiva bhavati pramāṇāni /</l>\n<l>kiṃ te pramāṇasiddhyā tāni yadarthaṃ prasiddhaṃ tat // Vv_45 //</l>\n</lg>\n\n<lg>\n<l>atha tu pramāṇasiddhirbhavatyapekṣyaiva te prameyāṇi /</l>\n<l>vyatyaya evaṃ sati te dhruvaṃ pramāṇaprameyāṇām // Vv_46 //</l>\n</lg>\n\n<p>atha tai pramāṇasiddhyā prameyasiddhiḥ prameyasiddhyā cā\n<l>bhavati pramāṇasiddhirnāstyubhayasyāpi te siddhiḥ // Vv_47 //</l></p>\n\n<lg>\n<l>sidhyanti hi pramāṇairyadi prameyāṇi tāni taireva /</l>\n<l>sādhyāni ca prameyaistāni kathaṃ sādhayiṣyanti // Vv_48 //</l>\n</lg>\n\n<lg>\n<l>sidhyanti ca prameyairyadi pramāṇāni tāni taireva /</l>\n<l>sādhyāni ca prameyaistāni kathaṃ sādhayiṣyanti // Vv_49 //</l>\n</lg>\n\n<lg>\n<l>pitrā yadyutpādyaḥ putro yadi tena caiva putreṇa /</l>\n<l>utpādyaḥ sa yadi pitā vada tatrotpādayati kaḥ kam // Vv_50 //</l>\n</lg>\n\n<lg>\n<l>kaśca pitā kaḥ putrastatra tvaṃ brūhi tāvubhāvapi ca /</l>\n<l>pitāputralakṣaṇadharau yato naḥ putrasaṃdehaḥ // Vv_51 //</l>\n</lg>\n\n<lg>\n<l>naiva svataḥprasiddhirna parasparataḥ pramāṇairvā /</l>\n<l>bhavati na ca prameyairna cāpyakasmāt pramāṇānām // Vv_52 //</l>\n</lg>\n\n<lg>\n<l>kuśalānāṃ dharmāṇāṃ dharmāvasthāvidho brūvate yat /</l>\n<l>kuśalasvabhāvamevaṃ pravibhāgenābhidheyaḥ syāt // Vv_53 //</l>\n</lg>\n\n<lg>\n<l>yadi ca pratītya kuśalaḥ svabhāva utpadyate sa kuśalānām /</l>\n<l>dharmāṇāṃ parabhāvaḥ svabhāva evaṃ kathaṃ bhavati // Vv_54 //</l>\n</lg>\n\n<lg>\n<l>atha na pratītya kiṃcit svabhāva utpadyate sa kuśalānām /</l>\n<l>dharmāṇāmevaṃ syāda vāso na brahmacaryasya // Vv_55 //</l>\n</lg>\n\n<lg>\n<l>nādharmo dharmo vā saṃvyavahārāśca laukikā na syuḥ /</l>\n<l>nityāśca sarvabhāvāḥ syurnityatvādahetumataḥ // Vv_56 //</l>\n</lg>\n\n<lg>\n<l>eṣa cākuśaleḥvavyākṛteḥu nairyāṇādiḥu ca doḥaḥ /</l>\n<l>tasmāt sarvaṃ saṃskṛtamasaṃskṛtaṃ te bhavatyevam // Vv_57 //</l>\n</lg>\n\n<lg>\n<l>yaḥ sadbhūtaṃ nāma brūyāt sa svabhāva ityevam /</l>\n<l>bhavatā prativaktavyo nāma brūmaśca na vyaṃ sat // Vv_58 //</l>\n</lg>\n\n<lg>\n<l>nāmāsaditi ca yadidaṃ tatkiṃ nu sato bhavatyutāsataḥ /</l>\n<l>yadi hi sato yadyasato dvidhāpi te hīyate vādaḥ // Vv_59 //</l>\n</lg>\n\n<lg>\n<l>sarveṣāṃ bhāvānāṃ śūnyatvaṃ copapāditaṃ pūrvam /</l>\n<l>sa upālambhastasmād bhavatyayaṃ ca pratijñāyāḥ // Vv_60 //</l>\n</lg>\n\n<lg>\n<l>atha vidyate svabhāvaḥ sa ca dharmāṇāṃ na vidyata iti /</l>\n<l>idamāśaṅkitaṃ yaduktaṃ bhavatyanāśaṅkitaṃ tacca // Vv_61 //</l>\n</lg>\n\n<lg>\n<l>sata eva pratiṣedho yadi śūnyatvaṃ nanvapratiṣiddhamidam /</l>\n<l>pratiṣedhayate hi bhavān bhāvānāṃ niḥsvabhāvatvam // Vv_62 //</l>\n</lg>\n\n<lg>\n<l>pratiṣedhayase 'tha tvaṃ śūnyatvaṃ tacca nāsti śūnyatvam /</l>\n<l>pratiṣedhaḥ sata iti te nanvevaṃ hīyate vādaḥ // Vv_63 //</l>\n</lg>\n\n<lg>\n<l>pratiṣedhayāmi nāhaṃ kiṃcit pratiṣedhyamasti na ca kiṃcit /</l>\n<l>tasmāt pratiṣedhayasītyadhilaya eva tvayā kriyate // Vv_64 //</l>\n</lg>\n\n<lg>\n<l>yaccāhaṃ te vacanādasataḥ pratiṣedhavacanasiddhiriti /</l>\n<l>atra jñāpayate vāgasaditi tanna pratinihanti // Vv_65 //</l>\n</lg>\n\n<lg>\n<l>mṛgatṛṣṇādṛṣṭānte yaḥ punaruktaṃ tvayā mahāṃścaryaḥ /</l>\n<l>tatrāpi nirṇayaṃ śṛṇu yathā sa dṛṣṭānta upapannaḥ // Vv_66 //</l>\n</lg>\n\n<lg>\n<l>sa yadi svabhāvataḥ syāt bhāvo na syāt pratītyasamudbhūtaḥ /</l>\n<l>yaśca pratītya bhavati grāho nanu śūnyatā saiva // Vv_67 //</l>\n</lg>\n\n<lg>\n<l>yadi ca svabhāvataḥ syād grāhaḥ kastaṃ nivartayed grāhyam /</l>\n<l>śeṣeṣvapyeṣa vidhistasmād doṣo 'nupālambhaḥ // Vv_68 //</l>\n</lg>\n\n<lg>\n<l>etena hetvabhāvaḥ pratyuktaḥ pūrvameva sa samatvāt /</l>\n<l>mṛgatṛṣṇādṛṣṭāntavyāvṛttividhau ya uktaḥ prāk // Vv_69 //</l>\n</lg>\n\n<lg>\n<l>yastraikālye hetuḥ pratyuktaḥ pūrvameva sa samatvāt /</l>\n<l>traikālyapratihetuśca śūnyatāvādināṃ prāptaḥ // Vv_70 //</l>\n</lg>\n\n<lg>\n<l>prabhavati ca śūnyateyaṃ yasya prabhavanti tasya sarvārthāḥ /</l>\n<l>prabhavati na tasya kiṃ na bhavati śūnyatā yasyeti // Vv_71 //</l>\n</lg>\n\n<lg>\n<l>yaḥ śūnyatāṃ pratītyasamutpādaṃ madhyamāṃ pratipadamanekārthām /</l>\n<l>nijagāda praṇamāmi tamapratimasaṃbuddham // Vv_72 //</l>\n</lg>\n\n<p>iti //</p>\n\n  </body>\n\n"
}