{
  "title": "sa_mṛtyuvañcanopadeśatārāsādhana",
  "body": "<body xmlns='http://www.tei-c.org/ns/1.0'>\n\n<p>Mṛtyuvañcanopadeśatārāsādhana</p>\n\n<lg>\n<l>utthāya pūrvasaṃdhyāyāṃ bhūpradeśe manohare /</l>\n<l>mṛdvāsanopaviṣṭaḥ san svahṛdi candramaṇḍale // Mvupts_1 //</l>\n</lg>\n\n<lg>\n<l>pañcamasya prathamaṃ tu dvitīyasvarayojitam /</l>\n<l>ardhendubindusaṃyuktaṃ sitaraśmivibhūṣitam // Mvupts_2 //</l>\n</lg>\n\n<lg>\n<l>tasya śuklamayūkhais tu tārām ākṛṣya vyomani /</l>\n<l>dvibhujāṃ sitadehāṃ tu varadotpaladhāriṇīm // Mvupts_3 //</l>\n</lg>\n\n<lg>\n<l>pañcopacārapūjābhiḥ pūjayitvā tu bhaktitaḥ /</l>\n<l>pāpānāṃ deśanāṃ paścāt tataḥ puṇyānumodanam // Mvupts_4 //</l>\n</lg>\n\n<lg>\n<l>tatpariṇāmanāṃ caiva triśaraṇagamanaṃ tathā /</l>\n<l>oṃ śūnyatājñānavajrasvabhāvātmako 'ham iti paṭhet // Mvupts_5 //</l>\n</lg>\n\n<lg>\n<l>iti svaparaśūnyaṃ vai dhyātvā yogī vidhānavit /</l>\n<l>sitāravindamadhyasthacandrabimbāsanopari // Mvupts_6 //</l>\n</lg>\n\n<lg>\n<l>pūrvoktabījaniṣpannāṃ tārādevīṃ manoramām /</l>\n<l>ābaddhavajraparyaṅkāṃ varadotpaladhāriṇīm // Mvupts_7 //</l>\n</lg>\n\n<lg>\n<l>śaraccandrakarākārāṃ pṛṣṭhacandrasamāśritām /</l>\n<l>sarvālaṅkārasampūrṇāṃ ṣoḍaśābdavapuṣmatīm // Mvupts_8 //</l>\n</lg>\n\n<lg>\n<l>sarvasaṃbuddhatatputramātaraṃ kāmarūpadhām /</l>\n<l>dhyātvāryatārāṃ hṛdaye tasyāś cakraṃ sitadyuti // Mvupts_9 //</l>\n</lg>\n\n<lg>\n<l>aṣṭakoṣṭhakam aṣṭābhir akṣaraiḥ paripūritam /</l>\n<l>oṃhāvyañjanamadhyasthasādhyanāmādyanābhikam // Mvupts_10 //</l>\n</lg>\n\n<lg>\n<l>dhyāyād ekāgracittaḥ san ṣaṇ māsān dṛḍhaniścayaḥ /</l>\n<l>japed akhinnacittaḥ san mantram enaṃ daśākṣaram // Mvupts_11 //</l>\n</lg>\n\n<lg>\n<l>oṅkāram ādito dattvā paścāt tāre prayojayet /</l>\n<l>tuttāre syāt ture paścāt svāhāntaṃ sārvakarmikaḥ // Mvupts_12 //</l>\n</lg>\n\n<lg>\n<l>brahmendraviṣṇucandrārkarudradikpālamanmathaiḥ /</l>\n<l>apy akhaṇḍitaromāgro mṛtyuṃ jayati muktavat // Mvupts_13 //</l>\n</lg>\n\n<lg>\n<l>valīpalitadaurbhāgyavyādhidāridryasaṃkṣayaḥ /</l>\n<l>siṃhādyaṣṭamahābhītiduḥkhasaṃdohanāśanam // Mvupts_14 //</l>\n</lg>\n\n<lg>\n<l>ayācitānnapānādiharmyavastrādisaṃgamaḥ /</l>\n<l>khaḍgāñjanapādalepabhadrakumbhādisiddhayaḥ // Mvupts_15 //</l>\n</lg>\n\n<lg>\n<l>kavitā vaktṛtā medhā prajñā caikāntanirmalā /</l>\n<l>anyā ca vāñchitā siddhiś cakrād asmāt prajāyate // Mvupts_16 //</l>\n</lg>\n\n<p>// mṛtyuvañcanopadeśatārāsādhanaṃ samāptam //</p>\n\n  </body>\n\n"
}