{
  "title": "sa_praśnopaniṣad-comm",
  "body": "<body xmlns='http://www.tei-c.org/ns/1.0'>\n<div>\n<p>praśnopaniṣad</p>\n\n<lg>\n<l>oṃ bhadraṃ karṇebhiḥ śṛṇuyāma devā bhadraṃ paśyemākṣibhiryajatrāḥ /</l>\n<l>sthirairaṅgaistuṣṭuvāṃ sastanūbhirvyaśema devahitaṃ yadāyuḥ //</l>\n</lg>\n\n<p>oṃ śāntiḥ! śāntiḥ!! śāntiḥ!!!</p>\n\n<lg>\n<l>svasti na indro vṛddhaśravāḥ svasti naḥ pūṣā viśvavedāḥ /</l>\n<l>svasti nastārkṣyo ariṣṭanemiḥ svasti no bṛhaspatirdadhātu //</l>\n</lg>\n\n<p>oṃ śāntiḥ!śāntiḥ!!śāntiḥ!!!</p>\n\n<p>prathama praśnaḥ</p>\n\n<p>mantroktasyārthasya vistarānuvādīdaṃ brāhmaṇamārabhyate /\nṛṣipraśnaprativacanākhyāyikā tu vidyāstutaye /\nevaṃ saṃvatsarabrahmacaryasaṃvāsādiyuktairgrāhyā pippalādādivatsarvajñakalpairācāryairvaktavyā ca, na sā yena kenaciditi vidyāṃ stauti /\nbrahmacaryādisādhanāsūcanācca tatkartavyatā syāt /</p>\n\n<p>oṃ</p>\n\n</div>\n<div>\n\n<p>START PrUp 1.1</p>\n\n<l rend='bold'>sukeśā ca bhāradvājaḥ śaibyaś ca satyakāmaḥ sauryāyaṇī ca gārgyaḥ kausalyaś cāśvalāyano bhārgavo vaidarbhiḥ kabandhī kātyāyanas te haite brahmaparā brahmaniṣṭhā paraṃ brahmānveṣamāṇā eṣa ha vai tatsarvaṃ vakṣyatīti te ha samitpāṇayo bhagavantaṃ pippalādam upasannāḥ || PrUp_1.1 ||</l>\n\n</div>\n<div>\n\n<p>PrUpBh_1.1</p>\n\n<lg>\n<l>sukeśā ca nāmataḥ, bharadvājasyāpatyaṃ bhāradvājaḥ, śaibyaśca śiveḥ apatyaṃ śaibyaḥ satyakāmo nāmataḥ;sauryāyaṇī sūryastasyāpatyaṃ sauryaḥ tasyāpatyaṃ sauryāyaṇiśachāndasaḥ sauryāyaṇīti, gārgyo gargagotrāpatyaṃ bhargavo vaidarbhiḥ vidarbhe bhavaḥ;kabandhī nāmataḥ, katyasyāpasyaṃ kātyāyanaḥ, vidyamāna prapitāmaho yasya saḥ, yuvapratyayaḥ /</l>\n<l>te haite brahmaparā aparaṃ brahma paratvena gatāstadanuṣṭhānaniṣṭhāśca brahmaniṣṭhāḥ paraṃ brahmānveṣamāṇāḥ - kiṃ tat?yannityaṃ vijñeyamiti tatprāptyarthaṃ yathākāmaṃ yatiṣyāma ityevaṃ tadanveṣaṇaṃ kurvantastadadhigamāyaiṣa ha vai tatsarvaṃ vakṣyatītyācāryamupajagmuḥ /</l>\n<l>katham te ha samitpāṇayaḥ samidlāragṛhītahastāḥ santo bhagavantaṃ pippalādamācāryamupāsannā upajagmuḥ //</l>\n</lg>\n\n</div>\n<div>\n\n<p>START PrUp 1.2</p>\n\n<p><hi rend='bold'>tān ha sa ṛṣir uvāca |\nbhūya eva tapasā brahmacaryeṇa śraddhayā saṃvatsaraṃ saṃvatsyatha |\nyathākāmaṃ praśnān pṛcchata |\nyadi vijñāsyāmaḥ sarvaṃ ha vo vakṣyāma iti || PrUp_1.2 ||</hi></p>\n\n</div>\n<div>\n\n<p>PrUpBh_1.2</p>\n\n<lg>\n<l>tānevamupagatānha sa kila ṛṣiruvāca bhūyaḥ punareva yadyapi yūyaṃ pūrvaṃ tapasmina eva tapasendriyasaṃyamena tathāpīha viśeṣato brahmacaryeṇa śraddhayā cāstikyabuddhyādaravantaḥ saṃvatsaraṃ kālaṃ saṃvatsyatha samyagguruśuśrūṣāparāḥ santo vatsyatha /</l>\n<l>tato yathākāmaṃ yo yasya kāmastamanatikramya yathākāmaṃ yadviṣaye yasya jijñāsā tadviṣayānpraśnānpṛcchata /</l>\n<l>yadi tadyuṣmatpṛṣṭama vijñāsyāmaḥ - anuddhatatvapradarśanārtho yadiśabdo nājñānasaṃśayārthaḥ praśnanirṇayādavasīyate - sarvaṃ ha vo vaḥ pṛṣṭaṃ vakṣyāma iti //2//</l>\n</lg>\n\n</div>\n<div>\n\n<p>START PrUp 1.3</p>\n\n<p><hi rend='bold'>atha kabandhī kātyāyana upetya papraccha |\nbhagavan kuto ha vā imāḥ prajāḥ prajāyanta iti || PrUp_1.3 ||</hi></p>\n\n</div>\n<div>\n\n<p>PrUpBh_1.3</p>\n\n<lg>\n<l>atha saṃvatsarādūdhvaṃ kabandhī kātyāyana upetyopagamya papraccha pṛṣṭavān /</l>\n<l>he bhagavan kutaḥ kasmāddha vā imā brāhmaṇādyāḥ prajāḥ prajāyanta utpadyante /</l>\n<l>aparavidyākarmaṇoḥ samuccitayoryatkāryaṃ yā gatistadvaktavyamiti tadartho 'yaṃ praśnaḥ //3//</l>\n</lg>\n\n</div>\n<div>\n\n<p>START PrUp 1.4</p>\n\n<p><hi rend='bold'>tasmai sa hovāca |\nprajākāmo vai prajāpatiḥ |\nsa tapo 'tapyata |\nsa tapas taptvā sa mithunam utpādayate rayiṃ ca prāṇaṃ ceti |\netau me bahudhāḥ prajāḥ kariṣyata iti || PrUp_1.4 ||</hi></p>\n\n</div>\n<div>\n\n<p>PrUpBh_1.4</p>\n\n<p>tasmā evaṃ pṛṣṭavate sa hovāca tadapākaraṇāyāha /\nprajākāmaḥ prajā ātmanaḥ sisṛkṣurvai prajāpatiḥ sarvātmā sajjagatsrakṣyāmi ityevaṃ vijñānavānyathoktakārī tadbhāvabhāvitaḥ kalpādau nivṛtto hiraṇyagarbhaḥ sṛjyamānānāṃ prajānāṃ sthāvarajaṅgamānāṃ patiḥ sajjanmāntarabhāvitaṃ jñānaṃ śrutiprakāśitārthaviṣayaṃ tapo 'nvālocayadatapyata /</p>\n\n<lg>\n<l>ata tu sa evaṃ tapastaptvā śrautaṃ jñānamanvālocya sṛṣṭisādhanabhūtaṃ mithunamutpādayate mithunaṃ dvandvamutpāditavān /</l>\n<l>rayiṃ ca somamannaṃ praṇaṃ cāgnimattāram etāvagniṣomāvattrannabhūtau me mama bahudhānekadhā prajāḥ kariṣyata ityevaṃ saṃcintyāṇḍotpattikrameṇa sūryācandramasāvakalpayat //4//</l>\n</lg>\n\n</div>\n<div>\n\n<p>START PrUp 1.5</p>\n\n<p><hi rend='bold'>ādityo ha vai prāṇo rayir eva candramāḥ |\nrayir vā etat sarvaṃ yanmūrtaṃ cāmūrtaṃ ca |\ntasmān mūrtir eva rayiḥ || PrUp_1.5 ||</hi></p>\n\n</div>\n<div>\n\n<p>PrUpBh_1.5</p>\n\n<p>tatrādityo ha vai prāṇo 'ttā agniḥ /\n<lg>\n<l>rayireva candramāḥ, rayiḥ, evānnaṃ soma eva /</l>\n<l>tadetadekamattā cānnaṃ ca, prajāpatirekaṃ tu mithunam, guṇapradhānakṛto bhedaḥ /</l>\n<l>katham?rayirvā annaṃ vā etan sarvam;kiṃ tadyanmūrtaṃ ta sthūlaṃ cāmūrtaṃ ca sūkṣmaṃ ca mūrtāmūrte attrannarūpe rayireva /</l>\n<l>tasmātpravibhaktād amūrtādyadanyanmūrtārūpaṃ mūrtiḥ saiva rayiramūrtenādyamānatvāt //5//</l>\n</lg></p>\n\n<p>tathāmūrto 'pi prāṇottā sarvameva yaccādyam /\nkatham -</p>\n\n</div>\n<div>\n\n<p>START PrUp 1.6</p>\n\n<p><hi rend='bold'>athāditya udayan yatprācīṃ diśaṃ praviśati tena prācyān prāṇān raśmiṣu saṃnidhatte |\nyad dakṣiṇaṃ yat pratīcīṃ yad udīcīṃ yad adho yad ūrdhvaṃ yad antarā diśo yat sarvaṃ prakāśayati tena sarvān prāṇān raśmiṣu saṃnidhatte || PrUp_1.6 ||</hi></p>\n\n</div>\n<div>\n\n<p>PrUpBh_1.6</p>\n\n<p>athāditya udayannudgacchan prāṇināṃ cakṣurgocaramāgacchan yatprācīṃ diśaṃ svaprakāśena praviśati vyāpnoti;tena svātmāvabhāsarūpeṣu vyāptimatsu vyāptatvātprāṇinaḥ saṃnidhatte saṃniveśayati;</p>\n\n<lg>\n<l>ātmabhūtānkaroti ityarthaḥ /</l>\n<l>tathaiva yatpraviśati dakṣiṇāṃ yatpratīcīṃ yadudīcīmadha ūrdhvaṃ yatpraviśati yaccāntarā diśaḥ koṇadiśo 'vāntaradiśo yaccānyat sarvaṃ prakāśayati tena svaprakāśavyāptyā sarvān sarvadiksthān prāṇān raśmiṣu sannidatte //6//</l>\n</lg>\n\n</div>\n<div>\n\n<p>START PrUp 1.7</p>\n\n<p><hi rend='bold'>sa eṣa vaiśvānaro viśvarūpaḥ prāṇo 'gnirudayate |\ntad etad dacābhyuktam || PrUp_1.7 ||</hi></p>\n\n</div>\n<div>\n\n<p>PrUpBh_1.7</p>\n\n<lg>\n<l>sa eṣo 'ttā praṇo vaiśvānaraḥ sarvātmā viśvarūpo viśvātmatvācca prāṇo 'gniśca sa evāttodayata udgacchati pratyahaṃ sarvā diśa ātmasātkurvan /</l>\n<l>tadetaduktaṃ vastu ṛcā mantreṇāpyabhyuktam //7//</l>\n</lg>\n\n</div>\n<div>\n\n<p>START PrUp 1.8</p>\n\n<lg rend='bold'>\n<l>viśvarūpaṃ hariṇaṃ jātavedasaṃ parāyaṇaṃ jyotir ekaṃ tapantam /</l>\n<l>sahasraraśmiḥ śatadhā vartamānaḥ prāṇaḥ prajānām udayaty eṣa sūryaḥ // PrUp_1.8 //</l>\n</lg>\n\n</div>\n<div>\n\n<p>PrUpBh_1.8</p>\n\n<lg>\n<l>viśvarūpaṃ sarvarūpaṃ hariṇaṃ raśmivantaṃ jātavedasaṃ jātaprajñānaṃ parāyaṇaṃ sarvaprāṇāśayaṃ jyotirekaṃ sarvaprāṇināṃ cakṣurbhūtamadvitīyaṃ tapantaṃ tāpakriyāṃ kurvāṇaṃ svātmānaṃ sūryaṃ sūrayo vijñātavanto brahmavidaḥ /</l>\n<l>ko 'sau yaṃ vijñātavantaḥ?sahasraraśmiranekaraśmiḥ śatadhānekadhā prāṇibhedena vartamānaḥ prāṇaḥ prajānāmudayatyeṣa sūryaḥ //8//</l>\n</lg>\n\n<p>yaścāsau candramā mūrtirannam amūrtiśca prāṇo 'ttādityastadekam etanmithunaṃ sarvaṃ kathaṃ prajāḥ kariṣyata iti ucyate-</p>\n\n</div>\n<div>\n\n<p>START PrUp 1.9</p>\n\n<p><hi rend='bold'>saṃvatsaro vai prajāpatiḥ |\ntasyāyane dakṣiṇaṃ cottaraṃ ca |\ntad ye ha vai tadiṣṭāpūrte kṛtim ity upāsate te cāndramasam eva lokam abhijayante |\nta eva punar āvartante |\ntasmād eta ṛṣayaḥ prajākāmā dakṣiṇaṃ pratipadyante |\neṣa ha vai rayir yaḥ pitṛyāṇaḥ || PrUp_1.9 ||</hi></p>\n\n</div>\n<div>\n\n<p>PrUpBh_1.9</p>\n\n<p>tadeva kālaḥ saṃvatsaro vai prajāpatistannirvartyatvātsaṃvatsarasya /\ncandrādityanirvartyatvātsaṃvatsarasya /\ncandrādityanirvartyatithyahorātrasamudāyo hi saṃvatsaraḥ tadananyatvādrayiprāṇamithunātmaka evetyucyate /\ntatkatham?tasya saṃvatsarasya prajāpaterayane mārgau dvau dakṣiṇaṃ cottaraṃ ca dve prasiddhe hyayane ṣaṇmāsalakṣaṇe yābhyāṃ dakṣiṇenottareṇa ca yāti savitā kevalakarmiṇāṃ jñānasaṃyuktakarmavatāṃ ca lokān vidadhat /</p>\n\n<p>katham?tat tatra ca brāhmaṇādiṣu ye ha vai tadupāsata iti, kriyāviśeṣaṇo dvitīyastacchabdaḥ, iṣṭaṃ ca pūrtaṃ ceṣṭāpūrte ityādi kṛtamevopāsate nākṛtaṃ nityaṃ te cāndramasaṃ candramasi bhavaṃ prajāndramasya /\nte tatraiva ca kṛtakṣayātpunarāvartante'imaṃ lokaṃ hīnataraṃ vā viśanti'(mu.u.1 / 2 / 10) iti hyuktam /</p>\n\n<lg>\n<l>yasmādevaṃ prajāpatimannātmakaṃ phalatvenābhinirvartayanti candram iṣṭāpūrtakarmaṇaiva ṛṣayaḥ svargadraṣṭāraḥ prajākāmāḥ prajārthino gṛhasthāstasmātsvakṛtameva dakṣiṇaṃ dakṣiṇāyanopalakṣitaṃ candraṃ pratipadyante /</l>\n<l>eṣa ha vai rayirannaṃ yaḥ pitṛyāṇaḥ pitṛyāṇapalakṣitaḥ //9//</l>\n</lg>\n\n</div>\n<div>\n\n<p>START PrUp 1.10</p>\n\n<p><hi rend='bold'>athottareṇa tapasā brahmacaryeṇa śraddhayā vidyayātmānam anviṣyādityam abhijayante |\netad vai prāṇānām āyatanam etad amṛtam ayam etat parāyaṇam |\netasmān na punarāvartanta iti |\neṣa nirodhaḥ |\ntad eṣa ślokaḥ || PrUp_1.10 ||</hi></p>\n\n</div>\n<div>\n\n<p>PrUpBh_1.10</p>\n\n<p>athottareṇāyanena prajāpateḥ aṃśaṃ prāṇamattāramādityamabhijayante;kena?tapasendriyajayena viśeṣato brahmacarye śraddhayā vidyayā ca prajāpatyātmaviṣayā ātmānaṃ prāṇaṃ sūryaṃ jagatastasthuṣaścānviṣyāhamasmīti viditvādityamabhijayante 'bhiprāpnuvanti /</p>\n\n<p>etadvā āyatanaṃ sarvaprāṇānāṃ sāmānyamāyatanamāśrayametadamṛtamavināśi /\nabhayamata eva bhayavajitaṃ na candravatkṣayavṛddhibhayavat /\netatparāyaṇaṃ parā gatiḥ vidyāvatāṃ karmiṇāṃ ca jñānavatām /\netasmānna punarāvartante yathetare kevalakarmiṇā iti /\nyasmādeṣo 'viduṣāṃ nirodhaḥ /\nādityādi niruddhā avidvāṃso naite saṃvatsaramādityamātmānaṃ prāṇamabhiprāpnuvanti /\nsa hi saṃvatsaraḥ kālātmāviduṣāṃ nirodhaḥ /\ntattatrāsminnartha eṣa śloko mantraḥ /</p>\n\n</div>\n<div>\n\n<p>START PrUp 1.11</p>\n\n<lg rend='bold'>\n<l>pañcapādaṃ pitaraṃ dvādaśakṛtiṃ diva āhuḥ pare ardhe purīṣiṇam /</l>\n<l>atheme anya u pare vicakṣaṇaṃ saptacakre ṣaḍara āhurarpitamiti // PrUp_1.11 //</l>\n</lg>\n\n</div>\n<div>\n\n<p>PrUpBh_1.11</p>\n\n<p>pañcapādaṃ pañcartavaḥ pādā ivāsya saṃvatsarātmana ādityasya tairasau pādairivartubhirāvartate /\nhemantaśiśirāvekīkṛtyeyaṃ kalpanā /\npitaraṃ sarvasya janayitṛtvātpitṛtvaṃ tasya /\ntaṃ dvādaśākṛtiṃ dvādaśamāsā ākṛtayo 'vayavā ākaraṇaṃ vākyavikaraṇam asya dvādaśamāsaistaṃ dvādaśākṛtiṃ divo dyulokātpara ūrdhver'the sthāne tṛtīyāsyāṃ divītyarthaḥ purīṣiṇaṃ purīṣavantamudakavantamāhuḥ kālavidaḥ /</p>\n\n<lg>\n<l>atha tamevānya ima u pare kālavido ticakṣaṇaṃ nipuṇaṃ sarvajñaṃ saptacakre saptahayarūpeṇa cakre satataṃ gatimati kālātmani ṣaḍare ṣaḍṛtumatyāhuḥ sarvamidaṃ jagatkathayanti arpitamarā iva rathanābhau niviṣṭamiti /</l>\n<l>yadi pañcapādo dvādaśākṛtiryadivā saptacakraḥ ṣaḍaraḥ sarvathāpi saṃvatsaraḥ kālātmā prajāpatiḥ candrādityalakṣaṇo 'pi jagataḥ kāraṇam //11//</l>\n</lg>\n\n</div>\n<div>\n\n<p>START PrUp 1.12</p>\n\n<p>yasminn idaṃ śritaṃ viśvaṃ sa eva prajāpatiḥ saṃvatsarākhyaḥ svāvayave māse kṛtsnaḥ parisamāpyate /</p>\n\n<p><hi rend='bold'>māso vai prajāpatiḥ |\ntasya kṛṣṇapakṣa eva rayiḥ śuklaḥ prāṇaḥ |\ntasmād eta ṛṣayaḥ śukla iṣṭaṃ kurvantītara itarasmin || PrUp_1.12 ||</hi></p>\n\n</div>\n<div>\n\n<p>PrUpBh_1.12</p>\n\n<p>māso vai prajāpatiryathoktalakṣaṇa eva mithunātmakaḥ /\ntasya māsātmanaḥ prajāpatereko bhāgaḥ kṛṣṇapakṣo rayirannaṃ candramāḥ /\n<lg>\n<l>aparo bhāgaḥ śuklapakṣo rayirannaṃ candramāḥ /</l>\n<l>aparo bhāgaḥ śuklapakṣaḥ prāṇa ādityo 'ttāgniḥ yasmācchuklapakṣātmānaṃ prāṇaṃ sarvameva paśyanti tasmātprāṇadarśina eta ṛṣayaḥ kṛṣṇapakṣastairna dṛśyate yasmāt /</l>\n<l>itare tu prāṇaṃ na paśyantītyadarśanalakṣaṇaṃ kṛṣṇātmānameva paśyanti /</l>\n<l>itarasmin kṛṣṇapakṣa eva kurvanti śukle kurvanto 'pi //12//</l>\n</lg></p>\n\n</div>\n<div>\n\n<p>START PrUp 1.13</p>\n\n<p><hi rend='bold'>ahorātro vai prajāpatiḥ |\ntasyāhareva prāṇo rātrireva rayiḥ |\nprāṇaṃ vā ete praskandanti ye divā ratyā saṃyujyante |\nbrahmacaryameva tadyadrātrau ratyā saṃyujyante || PrUp_1.13 ||</hi></p>\n\n</div>\n<div>\n\n<p>PrUpBh_1.13</p>\n\n<p>so 'pi māsātmā prajāpatiḥ svāvayave 'horātre parisamāpyate /\nahorātro vai prajāpatiḥ pūrvavat /\ntasyāpyahareva prāṇo 'ttāgnī rātrireva rayiḥ pūrvavat /\n<lg>\n<l>prāṇamaharātmānaṃ vā ete praskandanti nirgamayanti śoṣayanti vā svātmano vicchidyāpanayanti ke?ye divāhani ratyā ratikāraṇabhūtayā saha striyā saṃyujyante mithunaṃ maithunamācaranti mūḍhāḥ /</l>\n<l>yata evaṃ tasmāttanna kartavyamiti pratiṣedhaḥ prāsaṃṅgikaḥ /</l>\n<l>yadrātrau saṃyujyante ratyā ṛtau brahmacaryameva taditi praśastatvādṛtau bhāryāgamanaṃ kartavyamityayamapi prāsaṅgiko vidhiḥ /</l>\n<l>prakṛtaṃ tūcyate - so 'horātrātmakaḥ prajāpatirvīhiyavādyannātmanā vyavasthitaḥ //13//</l>\n</lg></p>\n\n<p>evaṃ krameṇa pariṇamya tat -</p>\n\n</div>\n<div>\n\n<p>START PrUp 1.14</p>\n\n<p><hi rend='bold'>annaṃ vai prajāpatis tato ha vai tadretaḥ |\ntasmād imāḥ prajāḥ prajāyanta iti || PrUp_1.14 ||</hi></p>\n\n</div>\n<div>\n\n<p>PrUpBh_1.14</p>\n\n<lg>\n<l>annaṃ vai prajāpatiḥ /</l>\n<l>katham?tatastasmāddha vai reto nṛbījaṃ tatprajākaraṇaṃ tasmādyoṣiti siktādimā manuṣyādilakṣaṇāḥ prajāḥ prajāyante /</l>\n<l>yatpṛṣṭaṃ kuto ha vai prajāḥ prajāyanta iti /</l>\n<l>tadevaṃ candrādityamithunādikrameṇāhorātrāntenānnāsṛgretoddhāreṇemāḥ prajāḥ prajāyanta iti nirṇītam //14//</l>\n</lg>\n\n</div>\n<div>\n\n<p>START PrUp 1.15</p>\n\n<p><hi rend='bold'>tad ye ha vai tatprajāpativrataṃ caranti |\nte mithunam utpādayante |\nteṣāmevaiṣa brahmalokaḥ |\nyeṣāṃ tapo brahmacaryaṃ |\nyeṣu satyaṃ pratiṣṭhitam || PrUp_1.15 ||</hi></p>\n\n</div>\n<div>\n\n<p>PrUpBh_1.15</p>\n\n<lg>\n<l>tattatraivaṃ sati ye gṛhasthāḥ - ha vai iti prasiddhasmaraṇārthau nipātau - tatprajāpatervrataṃ prajāpativratamṛtau bhāryāgamanaṃ caranti kurvanti teṣāṃ dṛṣṭaphalamidam /</l>\n<l>kim?te mithunaṃ putraṃ duhitaraṃ cotpādayante /</l>\n<l>adṛṣṭaṃ ca phalamiṣṭāpūrtadattakāriṇāṃ teṣāmeva eṣa yaścāndramaso brahmalokaḥ pitṛyāṇalakṣaṇo yeṣāṃ tapaḥ snātakavratādīni, brahmacaryam, yeṣu ca satyamanṛtavarjanaṃ pratiṣṭhitamavyabhicāritayā vartate nityameva //15//</l>\n</lg>\n\n<p>yastu punarādityopalakṣita uttarāyaṇaḥ prāṇātmabhāvo virajaḥ śuddho na candrabrahmalokavadrajasvalo vṛddhikṣayādiyukto 'sau teṣāṃ keṣāmityucyate -</p>\n\n</div>\n<div>\n\n<p>START PrUp 1.16</p>\n\n<l rend='bold'>teṣām asau virajo brahmaloko na yeṣu jihvam anṛtaṃ na māyā ceti || PrUp_1.16 ||</l>\n\n</div>\n<div>\n\n<p>PrUpBh_1.16</p>\n\n<p>yathā gṛhasthānāmekaviruddhasaṃvyavahāraprayojanavattvājjihraṃ kauṭilyaṃ vakrabhāvo 'vaśyaṃbhāvi tathā na yeṣu jihram /</p>\n\n<p>yathā ca gṛhasthānāṃ krīḍānarmādinimittamanṛtamavarjanīyaṃ tathā na yeṣu tat /\ntathā māyā gṛhasthānāmiva na yeṣu vidyate /\nmāyā nāma bahiranyathātmānaṃ prakāśyanyathaiva kāryaṃ karoti sā māyā mithyācārarūpā /</p>\n\n<lg>\n<l>māyetyevamādayo doṣā yeṣvadhikāriṣu brahmacārivānaprasthabhikṣuṣu nimittābhāvānna vidyante tatsādhanānurūpeṇaiva teṣāmasau virajo brahmaloka ityeṣā jñānayuktakarmavatāṃ gatiḥ /</l>\n<l>pūrvauktastu brahmalokaḥ kevalakarmiṇāṃ candralakṣaṇa iti //16//</l>\n</lg>\n\n<p>iti prathama praśnaḥ</p>\n\n<p>=============================================================================</p>\n\n<p>dvitīyaḥ praśnaḥ</p>\n\n<p>prāṇo 'ttā prajāpatirityuktam /\ntasya prajāpatitvamattṛtvaṃ ca asmiñśarīre 'vadhārayitavyamiti ayaṃ praśna ārabhyate -</p>\n\n</div>\n<div>\n\n<p>START PrUp 2.1</p>\n\n<p><hi rend='bold'>ata hainaṃ bhārgavo vaidarbhiḥ papraccha |\nbhagavan katyeva devāḥ prajāṃ vidhārayante |\nkatara etat prakāśayante |\nkaḥ punar eṣāṃ variṣṭha iti || PrUp_2.1 ||</hi></p>\n\n</div>\n<div>\n\n<p>PrUpBh_2.1</p>\n\n<lg>\n<l>athānantaraṃ ha kilainaṃ bhārgavo vaidarbhiḥ papraccha /</l>\n<l>he bhagavan katyeva devāḥ prajāṃ śarīralakṣaṇāṃ vidhārayante viśeṣeṇa dhārayante /</l>\n<l>katare buddhīndriyakarmendriyavibhaktānāmetatprakāśanaṃ svamāhātmyaprakhyāpanaṃ prakāśayante /</l>\n<l>ko 'sau punareṣāṃ variṣṭhaḥ pradhānaḥ kāryakaraṇalakṣaṇānāmiti //1//</l>\n</lg>\n\n</div>\n<div>\n\n<p>START PrUp 2.2</p>\n\n<p><hi rend='bold'>tasmai sa hovāca |\nākāśo ha vā eṣa devo vāyur agnir āpaḥ pṛthivī vāṅmanaścakṣu śrotraṃ ca |\nte prakāśyābhivadanti |\nvayam etad bāṇam avaṣṭabhya vidhārayāmaḥ || PrUp_2.2 ||</hi></p>\n\n</div>\n<div>\n\n<p>PrUpBh_2.2</p>\n\n<p>evaṃ pṛṣṭavate tasmai sa hovāca ākāśo ha vā eṣa devo vāyuḥ agniḥ āpaḥ pṛthivītyetāni pañca mahābhūtāni śarīrārambhakāṇi vāṅmanaścakṣuḥśrotramityādīni karmendriyabuddhīndriyabuddhīndriyāṇi ca /\nkāryalakṣaṇāḥ karaṇalakṣaṇāśca te devā ātmano māhātmyaṃ prakāśyābhivadanti spardhamānā ahaṃ śreṣṭhatāyai /</p>\n\n<l>kathaṃ vadanti?vayametadbāṇaṃ kāryakaraṇasaṃghātamavaṣṭabhya pāsādam iva stambhādayo 'viśithilīkṛtya vidhārayāmo vispaṣṭaṃ dhārayāmaḥ //2//</l>\n\n</div>\n<div>\n\n<p>START PrUp 2.3</p>\n\n<p><hi rend='bold'>tān variṣṭaḥ prāṇa uvāca |\nmā mohamāpadyatha, aham evaitat pañcadhātmānaṃ pravibhajyaitad bāṇamavaṣṭabhya vidhārayāmīti |\nte 'śraddadhānā babhūvuḥ || PrUp_2.3 ||</hi></p>\n\n</div>\n<div>\n\n<p>PrUpBh_2.3</p>\n\n<lg>\n<l>tānevamabhimānavato variṣṭo mukhyaḥ prāṇa uvācoktavān /</l>\n<l>mā maivaṃ mohamāpadyatha avivekitayā abhimānaṃ mā kuruta yasmādahameva etadbāṇamavaṣṭabhya vidhārayāmi pañcadhātmānaṃ pravibhajya prāṇādivṛttibhedaṃ svasya kṛtvā vidhārayāmītyuktavati ca tasmiṃste 'kṣaddadhānā apratyayavanto babhūvuḥ kathametadevamiti //3//</l>\n</lg>\n\n</div>\n<div>\n\n<p>START PrUp 2.4</p>\n\n<p><hi rend='bold'>so 'bhimānādūrdhvamutkramata iva |\ntasminn utkrāmaty athetare sarva evotkrāmante |\ntasmiṃś ca pratiṣṭhamāne sarva eva prātiṣṭhante |\ntad yathā makṣikā madhukararājānam utkrāmantaṃ sarvā evotkrāmante |\ntasmiṃś ca pratiṣṭhamāne sarvā eva prātiṣṭhante |\nevaṃ vāṅmanaścakṣuḥśrotraṃ ca |\nte prītāḥ prāṇaṃ stunvanti || PrUp_2.4 ||</hi></p>\n\n</div>\n<div>\n\n<p>PrUpBh_2.4</p>\n\n<p>sa ca prāṇasteṣāmaśraddhadhānatāmālakṣyābhimānādūrdhvamutkrāmata ivedamutkrāntavāniva saroṣānnirapekṣastasminnutkrāmati yadvṛttaṃ tadddṛṣṭāntena pratyakṣīkaroti /\n<lg>\n<l>tasminnutkrāmati satyathānantaram evetare sarva eva prāṇāścakṣurādāya utkrāmanta uccakramire /</l>\n<l>tasmiṃśca prāṇe pratiṣṭhamāne tūṣṇīṃ bhavati anutkrāmati sati sarva eva prātiṣṭhante tūṣṇīṃ vyavasthitā abhūvan /</l>\n<l>tattatra yathā loke makṣikā madhukarāḥ svarājānaṃ madhukararājānam utkrāmantaṃ prati sarvā evotkrāmante tasmiṃśca pratiṣṭhamāne sarvā eva pratiṣṭhante prātitiṣṭhanti /</l>\n<l>yathāyaṃ dṛṣṭānta evaṃ vāṅmanaścakṣuḥśrotraṃ cetyādayasta utsṛjyāśraddadhānatāṃ buddhvā prāṇamāhātmyaṃ prītāḥ prāṇaṃ stuvanti //4//</l>\n</lg></p>\n\n<p>katham -</p>\n\n</div>\n<div>\n\n<p>START PrUp 2.5</p>\n\n<lg rend='bold'>\n<l>eṣo 'gnis tapaty eṣa sūrya eṣa parjanyo maghavān eṣa vāyuḥ /</l>\n<l>eṣa pṛthivī rayir devaḥ sadasac cāmṛtaṃ ca yat // PrUp_2.5 //</l>\n</lg>\n\n</div>\n<div>\n\n<p>PrUpBh_2.5</p>\n\n<p>eṣa prāṇo 'gniḥ saṃstapati jvalati /\n<lg>\n<l>tathaiva sūryaḥ san prakāśate, tathaiva parjanyaḥ san varṣati /</l>\n<l>kiṃ ca maghavānindraḥ sanā prajāḥ pālayati, jighāṃsatyasurarakṣāṃsi /</l>\n<l>eṣa vāyuḥ āvahapravahādibhedaḥ /</l>\n<l>kiṃ caiṣa pṛthivī rayirdevaḥ sarvasya jagataḥ sanmūrtamasadamūrtaṃ cāmṛtaṃ ca yaddevānāṃ sthitikāraṇaṃ kiṃ bahunā //5//</l>\n</lg></p>\n\n</div>\n<div>\n\n<p>START PrUp 2.6</p>\n\n<lg rend='bold'>\n<l>arā iva rathanābhau prāṇe sarvaṃ pratiṣṭhitam /</l>\n<l>ṛco yajūṃṣi sāmāni yajñaḥ kṣatraṃ brahma ca // PrUp_2.6//</l>\n</lg>\n\n</div>\n<div>\n\n<p>PrUpBh_2.6</p>\n\n<lg>\n<l>arā iva rathanābhau śraddhādi nāmāntaṃ sarvaṃ sthitikāle prāṇa eva pratiṣṭhitam /</l>\n<l>tatharco yajūṃṣi sāmānīti trividhā mantrāḥ tatsādhyaśca yajñaḥ kṣatraṃ ca sarvasya pālayitṛ brahma ca yajñādikarmakartṛtve 'dhikṛtaṃ caivaiṣa prāṇaḥ sarvam //6//</l>\n</lg>\n\n<p>kiṃ ca -</p>\n\n</div>\n<div>\n\n<p>START PrUp 2.7</p>\n\n<p><hi rend='bold'>prajāpatiś carasi garbhe tvam eva pratijāyase |\ntubhyaṃ prāṇa prajās tv imā baliṃ haranti yaḥ prāṇaiḥ pratiṣṭhasi || PrUp_2.7 ||</hi></p>\n\n</div>\n<div>\n\n<p>PrUpBh_2.7</p>\n\n<lg>\n<l>yaḥ prajāpatirapi sa tvameva garbhe carasi, piturmātuśca pratirūpaḥ sanpratijāyase;prajāpatitvādeva prāgeya siddhaṃ tava mātṛpitṛtvam /</l>\n<l>sarvadehadehyākṛticchaṅmanaikaḥ prāṇaḥ sarvātmāsītyarthaḥ /</l>\n<l>tubhyaṃ tvadarthaṃ yā isā manuṣyādyāḥ prajāstu he prāṇa cakṣurādidvārairbali haranti /</l>\n<l>yastvaṃ prāṇaiścakṣurādibhiḥ saha pratitiṣṭhasi sarvaśarīreṣvatastubhyaṃ baliṃ harantīti yuktam;bhoktā hi yatastvaṃ tavaivānyatsarvaṃ bhojyam //7//</l>\n</lg>\n\n<p>kiṃ ca -</p>\n\n</div>\n<div>\n\n<p>START PrUp 2.8\n<lg rend='bold'>\n<l>devānām asi vahnitamaḥ pitṝṇāṃ prathamā svadhā /</l>\n<l>ṛṣīṇāṃ caritaṃ satyam atharvāṅgirasām asi // PrUp_2.8 //</l>\n</lg></p>\n\n</div>\n<div>\n\n<p>PrUpBh_2.8</p>\n\n<lg>\n<l>devānāmindrādīnāmasi bhavasi tvaṃ vahnitamo haviṣāṃ prāpayitṛtamaḥ /</l>\n<l>pitṛṇāṃ nāndīmukhe śrāddhe yā pitṛbhyo dīyate svadhānnaṃ sā devapradhānamapekṣya prathamā bhavati /</l>\n<l>tasyā api pitṛbhyaḥ prāpayitā tvamevetyarthaḥ kiṃ carṣīṇāṃ cakṣurādīnāṃ prāṇānāmaṅgirasāmaṅgirasabhūtānāmatharvaṇāṃ teṣāmeva'prāṇo vātharvā'iti śruteḥ, caritaṃ ceṣṭitaṃ satyamavitathaṃ dehadhāraṇādyupakāralakṣaṇaṃ tvamevāsi //8//</l>\n</lg>\n\n</div>\n<div>\n\n<p>START PrUp 2.9</p>\n\n<p><hi rend='bold'>indras tvaṃ prāṇa tejasā rudro 'si saṃharañ jagat |\nsthitau ca pari samantādrakṣitā pālayitā parirakṣitā |\ntvam eva jagataḥ saumyena rūpeṇa |\ntvam antarikṣe 'jasraṃ carasi udayāstamayābhyāṃ sūryas tvam eva ca sarveṣāṃ jyotiṣāṃ patiḥ || PrUp_2.9 ||</hi></p>\n\n</div>\n<div>\n\n<p>PrUpBh_2.9</p>\n\n<lg>\n<l>indraḥ parameśvarastvaṃ he prāṇa tejasā vīryeṇa rudro 'si saṃharajjagat /</l>\n<l>sthitau ca pari samantādrakṣitā pālayitā parirakṣitā tvameva jagataḥ saumyena rūpeṇa /</l>\n<l>tvamantarikṣe 'jasraṃ carasi udayāstamayābhyāṃ sūryastvameva ca sarveṣāṃ jyotiṣāṃ patiḥ //9//</l>\n</lg>\n\n</div>\n<div>\n\n<p>START PrUp 2.10\n<lg rend='bold'>\n<l>yadā tvam abhivarṣasy athemāḥ prāṇa te prajāḥ /</l>\n<l>ānandarūpās tiṣṭhanti kāmāyānnaṃ bhaviṣyatīti // PrUp_2.10//</l>\n</lg></p>\n\n</div>\n<div>\n\n<p>PrUpBh_2.10</p>\n\n<lg>\n<l>yadā parjanyo bhūtvābhivarṣasi tvamatha tadānnaṃ prāpyemāḥ prajāḥ prāṇate prāṇaceṣṭāṃ kurvantītyarthaḥ /</l>\n<l>athavā prāṇa te tavemāḥ prajāḥ svātmabhūtāstvadannasaṃvardhitāstvadabhivarṣaṇadarśanamātreṇa cānandarūpāḥ sukhaṃ prāptā iva satyaḥ tiṣṭhanti kāmāyecchāto 'nna bhaviṣyatītyevamabhiprāyaḥ //10//</l>\n</lg>\n\n<p>kiṃ ca -</p>\n\n</div>\n<div>\n\n<p>START PrUp 2.11</p>\n\n<lg rend='bold'>\n<l>vrātyas tvaṃ prāṇaikaṛṣirattā viśvasya satpatiḥ /</l>\n<l>vayam ādyasya dātāraḥ pitā tvaṃ mātariśva naḥ // PrUp_2.11//</l>\n</lg>\n\n</div>\n<div>\n\n<p>PrUpBh_2.11</p>\n\n<p>prathamajatvādanyasya saṃskartuḥ abhāvādasaṃskṛto vrātyastvaṃ svabhāvata eva śuddha ityabhiprāyaḥ /\nhe prāṇaikarṣistvamātharvaṇānāṃ prasiddha ekarṣināmāgriḥ sannattā sarvahaviṣām /\ntvameva viśvasya sarvasya sato vidyamānasya patiḥ satpatiḥ /\nsādhurvā patiḥ satpatiḥ /</p>\n\n<p>vayaṃ punarādyasya tavādanīyasya haviṣo dātāraḥ /\ntvaṃ pitā mātariśva he mātariśvanno 'smākam /</p>\n\n<lg>\n<l>atha vā mātariśvano vāyostvam /</l>\n<l>ataśca sarvasyaiva jagataḥ pitṛtvaṃ siddham //11//</l>\n</lg>\n\n<p>kiṃ bahunā -</p>\n\n</div>\n<div>\n\n<p>START PrUp 2.12</p>\n\n<lg rend='bold'>\n<l>yā te tanūrvāci pratiṣṭhitā yā śrotraṃ yā ca cakṣuṣi /</l>\n<l>yā ca manasi saṃtatā śivāṃ tāṃ kuru motkramīḥ // PrUp_2.12 //</l>\n</lg>\n\n</div>\n<div>\n\n<p>PrUpBh_2.12</p>\n\n<l>yā te tvadīyā sanūrvāci pratiṣṭhitā vaktṛtvena vadanaceṣṭāṃ kurvatī, yā śrotre yā ca cakṣuṣi yā ca manasi saṅkalpādivyāpāreṇa santatā samanugatā tanūstāṃ śivāṃ śāntāṃ kuru motkramīrutkramaṇena aśivāṃ mā kārṣīrityarthaḥ //12//</l>\n\n<p>kiṃ bahunā -</p>\n\n</div>\n<div>\n\n<p>START PrUp 2.13</p>\n\n<lg rend='bold'>\n<l>prāṇasyedaṃ vaśe sarvaṃ tridive yat pratiṣṭhitam /</l>\n<l>māteva putrān rakṣasva śrīś ca prajñāṃ ca vidhehi na iti // PrUp_2.13 //</l>\n</lg>\n\n</div>\n<div>\n\n<p>PrUpBh_2.13</p>\n\n<p>asmiṃlloke prāṇasyaiva vaśe sarvamidaṃ yatkiñcidupabhogajātaṃ tridive tṛtīyasyāṃ divi ca yatpratiṣṭhitaṃ devādyupabhogajātaṃ tasyāpi prāṇa eveśitā rakṣitā /\nato māteva putrānasmān rakṣasva pālayasva /\ntvannimittā hi brāhmyaḥ kṣātriyāśca śriyastāstvaṃ śrīśca śriyaśca prajñāṃ ca tvatsthitinimittāṃ vidhehi no vidhasva ityarthaḥ /</p>\n\n<l>ityevaṃ sarvātmatayā vāgādibhiḥ prāṇaiḥ stutyā gamitamahimā prāṇaḥ prajāpatirattetyavadhṛtam //13//</l>\n\n<p>iti dvitīyaḥ praśnaḥ</p>\n\n<p>=============================================================================</p>\n\n<p>tṛtīya praśnaḥ</p>\n\n</div>\n<div>\n\n<p>START PrUp 3.1</p>\n\n<p><hi rend='bold'>atha hainaṃ kausalyaś cāśvalāyanaḥ papraccha |\nbhagavan kuta eṣa prāṇo jāyate |\nkatham āyāty asmin śarīre |\nātmānaṃ vā pravibhajya kathaṃ prātiṣṭhate |\nkenotkramate |\nkathaṃ bāhyam abhidhatte |\nkatham adhyātmam iti || PrUp_3.1 ||</hi></p>\n\n</div>\n<div>\n\n<p>PrUpBh_3.1</p>\n\n<p>atha hainaṃ kausalyaścāśvalāyanaḥ papraccha /\n<lg>\n<l>prāṇo hyevaṃ prāṇairnirdhāritatattvairupalabdhamahimāpi saṃhatatvātsyādasyaḥ kāryatvamataḥ pṛcchāmi bhagavankṛtaḥ kasmātkāraṇādeṣa āyātyasmiñśarīre /</l>\n<l>kiṃnimittakamasya śarīragrahaṇamityarthaḥ /</l>\n<l>praviṣṭaśca śarīra ātmānaṃ vā pravibhajya pravibhāgaṃ kṛtvā kathaṃ kena prakāreṇa prātiṣṭhate pratitiṣṭhati kena vā vṛttiviśeṣeṇāsmāccharīrādutkrāmata utkrāmati /</l>\n<l>kathaṃ bāhyamadhibhūtamadhidaivataṃ cābhidhatte dhārayati kathamadhyātmam iti, dhārayatīti śeṣaḥ //1//</l>\n</lg></p>\n\n<p>evaṃ pṛṣṭaḥ -</p>\n\n</div>\n<div>\n\n<p>START PrUp 3.2</p>\n\n<p><hi rend='bold'>tasmai sa hovāca |\natipraśnān pṛcchasi |\nbrahmiṣṭho 'sīti |\ntasmāt te 'haṃ bravīmi || PrUp_3.2 ||</hi></p>\n\n</div>\n<div>\n\n<p>PrUpBh_3.2</p>\n\n<lg>\n<l>tasmai sa hovācācāryaḥ, prāṇa eva tāvaddurvijñeyatvādviṣamapraśnārhastasyāpi janmādi tvaṃ pṛcchasyato 'tipraśnānpṛcchasi /</l>\n<l>brahmiṣṭho 'sītyatiśayena tvaṃ brahmavidatastuṣṭo 'haṃ tasmātte tubhyaṃ bravīmi yatpṛṣṭaṃ śruṇu //2//</l>\n</lg>\n\n</div>\n<div>\n\n<p>START PrUp 3.3</p>\n\n<p><hi rend='bold'>ātmana eṣa prāṇo jāyate |\nyathaiṣā puruṣe chāyaitasminn etadātatam |\nmanokṛtenāyāty asmiñ śarīre || PrUp_3.3 ||</hi></p>\n\n</div>\n<div>\n\n<p>PrUpBh_3.3</p>\n\n<p>ātmanaḥ parasmātpuruṣādakṣarātsatyādeṣa uktaḥ prāṇo jāyate /\nkathamityatra dṛṣṭāntaḥ /\nyathā loka eṣā puruṣe śiraḥ pāṇyādilakṣaṇe nimitte chāyā naimittikī jāyate tadvadetasminbrahmaṇyetat prāṇākhyaṃ chāyāsthānīyamanṛtarūpaṃ tattvaṃ satye puruṣa ātataṃ samarpitam ityetat /\nchāyeva dehe manokṛtena manaḥ saṅkalpecchādiniṣpannakarmanimittenetyetat - vakṣyati hi'puṇyena puṇyam'(pra.u.3 / 7) ityādiḥ;tadeva'saktāḥ saha karmaṇā'(bṛ.u.4 / 4 / 6) iti ca śrutyantarāt - āyāti āgacchatyasmiñśarīre //3//</p>\n\n</div>\n<div>\n\n<p>START PrUp 3.4</p>\n\n<p><hi rend='bold'>yathā samrāḍ evādhikṛtān viniyuṅkte |\netān grāmān etān grāmān adhitiṣṭhasveti |\nevam evaiṣa prāṇa itarān prāṇān pṛthak pṛthag eva saṃnidhatte || PrUp_3.4 ||</hi></p>\n\n</div>\n<div>\n\n<p>PrUpBh_3.4</p>\n\n<lg>\n<l>yathā yena prakāreṇa loke rājā samrāḍeva grāmādiṣvadhikṛtānviniyuṅkte /</l>\n<l>katham?etāngrāmānetāngrāmānadhitiṣṭhasva iti /</l>\n<l>evameva yathā dṛṣṭāntaḥ eṣa mukhyaḥ prāṇaḥ itarānprāṇān cakṣurādīnātmabhedāṃśca pṛthak pṛthageva yathāsthānaṃ saṃnidhatte viniyuṅkte //4//</l>\n</lg>\n\n<p>tatra vibhāgaḥ -</p>\n\n</div>\n<div>\n\n<p>START PrUp 3.5</p>\n\n<p><hi rend='bold'>pāyūpasthe 'pānam |\ncakṣuḥśrotre mukhanāsikābhyāṃ prāṇaḥ svayaṃ pratiṣṭhate |\nmadhye tu samānaḥ |\neṣa hy etad dhutam annaṃ samaṃ nayati |\ntasmād etāḥ saptārciṣo bhavanti || PrUp_3.5 ||</hi></p>\n\n</div>\n<div>\n\n<p>PrUpBh_3.5</p>\n\n<p>pāyūpasthe pāyuścopasthaśca pāyūpasthaṃ tasmin, apānamātmabhedaṃ mūtrapurīṣādyapanayanaṃ kurvastiṣṭhati saṃnidhatte /\ntathā cakṣuḥśrotre cakṣuśca śrotraṃ ca cakṣuḥśrotraṃ tasmiṃścakṣuḥśrotre, mukhanāsikābhyāṃ ca mukhaṃ ca nāsikā ca tābhyāṃ mukhanāsikābhyāṃ ca nirgacchanprāṇaḥ svayaṃ samrāṭsthānīyaḥ pratiṣṭhate pratitiṣṭhati madhye tu prāṇāpānayoḥ sthānayornābhyāṃ samāne 'śitaṃ pītaṃ ca samaṃ nayatīti samānaḥ /</p>\n\n<lg>\n<l>eṣa hi yasmādyadetaddhṛtaṃ bhuktaṃ pītaṃ cātmāgre prakṣiptamannaṃ samaṃ nayati tasmādaśitapītendhanād agreraudaryāddhṛdayadeśaṃ prāptādetāḥ saptasaṃkhyākā arciṣo dīptayo nirgacchantyo bhavanti śīrṣaṇyaḥ /</l>\n<l>prāṇadvārā darśanaśravaṇādilakṣaṇarūpādiviṣayaprakāśa ityabhiprāyaḥ //5//</l>\n</lg>\n\n</div>\n<div>\n\n<p>START PrUp 3.6</p>\n\n<p><hi rend='bold'>hṛdi hy eṣa ātmā |\natraitad ekaśataṃ nāḍīnām |\ntāsāṃ śataṃ śatam ekaikasyāḥ |\ndvāsaptatir dvāsaptatiḥ pratiśākhānāḍīsahasrāṇi bhavanti |\nāsu vyānaścarati || PrUp_3.6 ||</hi></p>\n\n</div>\n<div>\n\n<p>PrUpBh_3.6</p>\n\n<p>iti hyeṣa puṇḍarīkākāramāṃsapiṇḍaparicchinne hṛdayākāśa eṣa ātmātmanā saṃyukto liṅgātmā /\natrāsminhṛdaya etadekaśatam ekottaraśataṃ saṃkhyayā pradhānanāḍīnāṃ bhavatīti /\ntāsāṃ śataṃ śatamekaikasyāḥ pradhānanāḍyā bhedāḥ /\npunarapi dvāsaptatirdvāsaptatirdve dve sahasre adhike saptatiśca sahasrāṇi sahasrāṇāṃ dvāsaptatiḥ pratiśākhānāḍīsahasrāṇi /\npratipratināḍīśataṃ saṃkhyayā pradhānanāḍīnāṃ sahasrāṇi bhavanti /</p>\n\n<lg>\n<l>āsu nāḍīṣu vyāno vāyuḥ carati vyāno vyāpanāt /</l>\n<l>ādityādiva raśmayo hṛdayāt sarvagāminībhirnāḍībhiḥ sarvadehaṃ saṃvyāpya vyāno vartate /</l>\n<l>sandhiskandhamarmadeśeṣu viśeṣeṇa prāṇāpānavṛttyośca madhya udbhūtavṛttirvīryavatkarmakartā bhavati //6//</l>\n</lg>\n\n</div>\n<div>\n\n<p>START PrUp 3.7</p>\n\n<p><hi rend='bold'>athaikayordhva udānaḥ puṇyena puṇyaṃ lokaṃ nayati |\npāpena pāpam |\nubhābhyām eva manuṣyalokam || PrUp_3.7 ||</hi></p>\n\n</div>\n<div>\n\n<p>PrUpBh_3.7</p>\n\n<lg>\n<l>atha yā tu tatraikaśatānāṃ nāḍīnāṃ madhya ūrdhvagā suṣumnākhyā nāḍī tathaikayordhvaḥ sannudāno vāyurāpādatalamastakavṛttiḥ sañcaranpuṇyena karmaṇā śāstravihitena puṇyaṃ lokaṃ devādisthānalakṣaṇaṃ nayati prāpayati pāpena tadviparītena pāpaṃ narakaṃ tiryagyonyādilakṣaṇam /</l>\n<l>ubhābhyāṃ samapradhānābhyāṃ puṇyapāpābhyāmeva manuṣyalokaṃ nayatītyanuvartate //7//</l>\n</lg>\n\n</div>\n<div>\n\n<p>START PrUp 3.8</p>\n\n<p><hi rend='bold'>ādityo ha vai bāhyaḥ prāṇa udayati |\neṣa hy enaṃ cākṣuṣaṃ prāṇam anugṛhṇānaḥ |\npṛthivyāṃ yā devatā saiṣā puruṣasyāpānam avaṣṭabhya |\nantarā yadākāśaḥ sa samānaḥ |\nvāyur vyānaḥ || PrUp_3.8 ||</hi></p>\n\n</div>\n<div>\n\n<p>PrUpBh_3.8</p>\n\n<p>ādityo ha vai prasiddho hyadhidaivataṃ bāhyaḥ prāṇaḥ sa eṣa udayatyudgacchati /\neṣa hyainam ādhyātmikaṃ cakṣuṣi bhavaṃ cākṣuṣaṃ prāṇaṃ prakāśenānugṛhṇāno rūpopalabdhau cakṣuṣa ālokaṃ kurvannityarthaḥ /\ntathā pṛthivyāmabhimāninī yā devatā prasiddhā saiṣā putrasya apānamapānavṛttimavaṣṭabhyākṛṣya vaśīkṛtyādha evāpakarṣaṇenānugrahaṃ kurvatī vartata ityarthaḥ /\nanyathā hi śarīraṃ gurutvātpatetsāvakāśe vodgacchet /</p>\n\n<lg>\n<l>yadetadantarā madhye dyāvāpṛthivyorya ākāśastatstho vāyuḥ ākāśa ucyate;mañcaśthavat /</l>\n<l>sa samānaḥ samānamanugṛhṇāno vartata ityarthaḥ /</l>\n<l>samānasyāntarākāśaśthatvasāmānyāt /</l>\n<l>sāmānyena ca yo bāhyo vāyuḥ sa vyāptisāmānyād vyāno vyānamanugṛhṇāno vartata ityabhiprāyaḥ //8//</l>\n</lg>\n\n</div>\n<div>\n\n<p>START PrUp 3.9</p>\n\n<p><hi rend='bold'>tejo ha vā udānaḥ |\ntasmād upaśāntatejāḥ |\npunarbhavam indriyair manasi saṃpadyamānaiḥ || PrUp_3.9 ||</hi></p>\n\n</div>\n<div>\n\n<p>PrUpBh_3.9</p>\n\n<p>yadvāhyaṃ ha vai prasiddhaṃ sāmānyaṃ tejastaccharīra udāna udānaṃ vāyumanugṛhṇāti svena prakāśenetyabhiprāyaḥ /\nyasmāttejaḥ - svabhāvo bāhyatejo 'nugṛhīta utkrāntikartā tasmādyadā laukikaḥ puruṣa upaśāntatejā bhavati;upaśāntaṃ svābhāvikaṃ tejo yasya saḥ, tadā taṃ kṣīṇāyuṣaṃ mumūrṣu vidyāt /</p>\n\n<lg>\n<l>sa punarbhavaṃ śarīrāntaraṃ pratipadyate /</l>\n<l>katham?sahendriyairmanasi sampadyamānaiḥ praviśadbhirvāgādibhiḥ //9//</l>\n</lg>\n\n</div>\n<div>\n\n<p>START PrUp 3.10</p>\n\n<p><hi rend='bold'>yaccittas tenaiṣa prāṇam āyāti |\nprāṇas tejasā yuktaḥ sahātmanā yathā saṃkalpitaṃ lokaṃ nayati || PrUp_3.10 ||</hi></p>\n\n</div>\n<div>\n\n<p>PrUpBh_3.10</p>\n\n<p>yaccitto bhavati tenaiva cittena saṃkalpenendriyaiḥ saha prāṇaṃ mukhyaprāṇavṛttimāyāti /\nmaraṇakāle kṣīṇendriyavṛttiḥ sanmukhyayā prāṇavṛttyaivāvatiṣṭhata ityarthaḥ /\ntadābhivadanti jñātaya uchvasiti jīvatīti /</p>\n\n<l>sa ca prāṇastejasodānavṛttyā yuktaḥ sansahātmanā svāminā bhoktā sa evamudānavṛttyaiva yuktaḥ prāṇastaṃ bhoktāraṃ puṇyapāpakarmavaśādyathāsaṃkalpitaṃ yathābhipretaṃ lokaṃ nayati prāpayati //10//</l>\n\n</div>\n<div>\n\n<p>START PrUp 3.11</p>\n\n<p><hi rend='bold'>ya evaṃ vidvān prāṇaṃ veda |\nna hāsya prajā hīyate 'mṛto bhavati |\ntad eṣa ślokaḥ || PrUp_3.11 ||</hi></p>\n\n</div>\n<div>\n\n<p>PrUpBh_3.11</p>\n\n<lg>\n<l>yaḥ kaścidevaṃ vidvānyathoktaviśeṣaṇairviśiṣṭamutpattyādibhiḥ prāṇaṃ veda jānāti tasyedaṃ phalam aihikamāmuṣmikaṃ cocyate /</l>\n<l>na hāsya naivāsya viduṣaḥ prajā putrapautrādilakṣaṇā hīyate chidyate /</l>\n<l>patite ca śarīre prāṇasāyujyatayāmṛto 'maraṇadharmā bhavati /</l>\n<l>tadetasminnarthe saṃkṣepābhidhāyaka eṣa śloko mantro bhavati //11//</l>\n</lg>\n\n</div>\n<div>\n\n<p>START PrUp 3.12</p>\n\n<p><hi rend='bold'>utpattim āyātiṃ sthānaṃ vibhutvaṃ caiva pañcadhā |\nadhyātmaṃ caiva prāṇasya vijñāyāmṛtam aśnute vijñāyāmṛtam aśnuta iti || PrUp_3.12 ||</hi></p>\n\n</div>\n<div>\n\n<p>PrUpBh_3.12</p>\n\n<l>utpattiṃ paramātmanaḥ prāṇasyāyatimāgamanaṃ manokṛtenāsmin śarīre sthānaṃ sthitiṃ ca pāyūpasthādisthāneṣu vibhutvaṃ ca svāmyameva samrāḍiva prāṇavṛttibhedānāṃ pañcadhā sthāpanaṃ bāhyamādityādirūpeṇa adhyātmaṃ caiva cakṣurādyākāreṇa avasthānaṃ vijñāyaivaṃ prāṇamamṛtam aśnuta iti vijñāyāmṛtamaśnuta iti dvirvacanaṃ praśnārthaparisamāptyartham //12//</l>\n\n<p>iti tṛtīyaḥ praśnaḥ</p>\n\n<p>=============================================================================</p>\n\n<p>caturthaḥ praśnaḥ</p>\n\n</div>\n<div>\n\n<p>START PrUp 4.1</p>\n\n<p><hi rend='bold'>atha hainaṃ sauryāyaṇī gārgyaḥ papraccha |\nbhagavann etasmin puruṣe kāni svapanti |\nkāny asmiñ jāgrati |\nkatara eṣa devaḥ svapnān paśyati |\nkasyaitat sukhaṃ bhavati |\nkasmin nu sarve saṃpratiṣṭhitā bhavantīti || PrUp_4.1 ||</hi></p>\n\n</div>\n<div>\n\n<p>PrUpBh_4.1</p>\n\n<p>atha hainaṃ sauryāyaṇī gārgyaḥ papraccha /\npraśnatrayeṇāparavidyāgocaraṃ sarvaṃ parisamāpya saṃsāraṃ vyākṛtaviṣayaṃ sādhyasādhanalakṣaṇamanityam;athedānīmasādhyasādhanalakṣaṇamaprāṇamamanogocaramatīndriyaviṣayaṃ śivaṃ śāntamavikṛtamakṣaraṃ satyaṃ paravidyāgamyaṃ puruṣākhyaṃ sabāhyābhyantaramajaṃ vaktavyamityuttaraṃ praśnatrayamārabhyate /</p>\n\n<p>tatra sudīptādivāgreryasmāt parādakṣarātsarve bhāvā visphuliṅgā iva jāyante tatra caivāpiyanti ityuktaṃ dvitīye muṇḍake;ke te sarve bhāvā akṣarādvibhajyante?kathaṃ vā vibhaktāḥ santastatraiva apiyanti?kiṃ lakṣaṇaṃ vā tadakṣaramiti?etadvivakṣayādhunā praśnān udbhāvayati -</p>\n\n<p>bhagavannetasminpuruṣo śiraḥ pāṇyādimati kāni karaṇāni svapanti svāpaṃ kurvanti svavyāpārāduparamante?kāni cāsmin jāgrati jāgaraṇamanidrāvasthāṃ svavyāpāraṃ kurvanti kataraḥ kāryakaraṇa lakṣaṇayoreṣa devaḥ svapnānpaśyati?svapno nāma jāgraddarśanānnivṛttasya jāgradvadantaḥśarīre yaddarśanam /\ntatkiṃ kāryalakṣaṇena devena nirvartyante kiṃ vā karaṇalakṣaṇena kenacidityabhiprāyaḥ /</p>\n\n<p>uparate ca jāgratsvapnavyāpāre yatprasannaṃ nirāyāsalakṣaṇamanābādhaṃ sukhaṃ kasyaitadbhavati /\ntasminkāle jāgratsvapnavyāpārād uparatāḥ santaḥ kasminnu sarve samyagekībhūtāḥ saṃpratiṣṭhitāḥ /\nmadhuni rasavatsamudrapraviṣṭanadyādivacca vivekānarhāḥ pratiṣṭhitā bhavanti saṃgatāḥ saṃpratiṣṭhitā bhavantītyarthaḥ /</p>\n\n<p>nanu nyastadātrādikaraṇāt svavyāpārāduparatāni pṛthakpṛthageva svātmanyavatiṣṭhanta ityetadyuktam /\nkutaḥ prāptiḥ suṣuptapuruṣāṇāṃ karaṇānāṃ kasmiṃścidekībhāvagamanāśaṅkāyāḥ praṣṭuḥ /</p>\n\n<lg>\n<l>yuktaiva tvāśaṅkā /</l>\n<l>yataḥ saṃhatāni karaṇāni svābhyarthāni paratantrāṇi ca jāgradviṣaye tasmāt svāpe 'pi saṃhatānāṃ pāratantryeṇaiva kasmiṃścitsaṃtirnyāyyeti tasmād āśaṅkānurūpa eva praśno 'yam /</l>\n<l>atra tu kāryakaraṇasaṃghāto yasmiṃśca pralīnaḥ suṣuptapralayakālayostadviśeṣaṃ bubhutsoḥ sa ko nu syāditi kasminsarve saṃpratiṣṭhitā bhavantīti //1//</l>\n</lg>\n\n</div>\n<div>\n\n<p>START PrUp 4.2</p>\n\n<p><hi rend='bold'>tasmai sa hovāca |\nyathā gārgya marīcayo'rkasyās taṃ gacchataḥ sarvā etasmiṃs tejomaṇḍala ekībhavanti |\ntāḥ punaḥ punar udayataḥ pracaranti |\nevaṃ ha vai tat sarvaṃ pare deve manasy ekībhavati |\ntena tarhy eṣa puruṣo na śṛṇoti |\nna paśyati |\nna jighrati |\nna rasayate |\nna spṛśate |\nnābhivadate |\nnādatte |\nnānandayate |\nna visṛjate |\nneyāyate |\nsvapatīty ācakṣate || PrUp_4.2 ||</hi></p>\n\n</div>\n<div>\n\n<p>PrUpBh_4.2</p>\n\n<p>tasmai sa hovācācāryaḥ - śṛṇu he gārgya yattvayā pṛṣṭam /\nyathā marīcayo raśmayor'kasya ādityasyāstamadarśanaṃ gacchataḥ sarvā aśeṣata etasmiṃstejomaṇḍale tejorāśirūpa ekībhavanti vivekānarhatvamaviśeṣatāṃ gacchanti marīcayastasyaivārkasya tāḥ punaḥ punarudayata udgacchataḥ pracaranti vikīryante /\nyathāyaṃ dṛṣṭāntaḥ, evaṃ ha vai tatsarvaṃ viṣayendriyādijātaṃ pare prakṛṣṭe deve dyotanavati manasi cakṣurādidevānāṃ manastantratvātparo devo manaḥ tasminsvapnakāla ekībhavati /\nmaṇḍale marīcivadaviśeṣatāṃ gacchati /\njijāgariṣośca raśmimavanmaṇḍalānmanasa eva pracaranti svavyāpārāya pratiṣṭhante /</p>\n\n<l>yasmātsvapnakāle śrotrādīni śabdādyupalabdhikaraṇāni manasi ekībhūtānīva karaṇavyāpārād uparatāni tena tasmāttarhi tasmin svāpakāla eṣa devadattādilakṣaṇaḥ puruṣo na śṛṇoti na paśyati na jighrati na rasayate na spṛśate nābhivadate nādatte nānandayate na visṛjate neyāyate svapitīyācakṣate laukikāḥ //2//</l>\n\n</div>\n<div>\n\n<p>START PrUp 4.3</p>\n\n<p><hi rend='bold'>prāṇāgnaya evaitasmin pure jāgrati |\ngārhapatyo ha vā eṣo 'pānaḥ |\nvyāno 'nvāhāryapacanaḥ |\nyad gārhapatyāt praṇīyate praṇayanāt |\nāhavanīyaḥ prāṇaḥ || PrUp_4.3 ||</hi></p>\n\n</div>\n<div>\n\n<p>PrUpBh_4.3</p>\n\n<p>suptatsu śrotrādiṣu karaṇeṣu etasminpure navadvāre dehe prāṇāgnayaḥ prāṇā eva pañca vāyavo 'gnaya ivāgnayo jāgrati /\n<lg>\n<l>agnisāmānyaṃ hi āha - gārhapatyo ha vā eṣo 'pānaḥ /</l>\n<l>kathamityāha - yasmādgārhapatyādagneragnihotrakāla itaro 'gniḥ āhavanīyaḥ praṇīyate praṇayanāt praṇīyate 'smāditi praṇayano gārhapatyo 'gniḥ /</l>\n<l>tathā suptasyāpānavṛtteḥ praṇīyata iva prāṇo mukhanāsikābhyāṃ saṃcaratyata āhavanīyasthānīyaḥ prāṇaḥ /</l>\n<l>vyānastu hṛdayād dakṣiṇasuṣiradvāreṇa nirgamāddakṣiṇadiksambandhādanvāhāryapacano dakṣiṇāgniḥ //3//</l>\n</lg></p>\n\n<p>atra ca hotāgnihotrasya -</p>\n\n</div>\n<div>\n\n<p>START PrUp 4.4</p>\n\n<p><hi rend='bold'>yad ucchvāsaniḥśvāsāvetāvāhutī samaṃ nayatīti sa samānaḥ |\nmano ha vāvana yajamānaḥ |\niṣṭaphalam evodānaḥ |\nsa enaṃ yajamānam aharaharbrahma gamayati || PrUp_4.4 ||</hi></p>\n\n</div>\n<div>\n\n<p>PrUpBh_4.4</p>\n\n<p>yadyasmāducchvāsaniḥśvāsau agnihotrāhutī iva nityaṃ dvitvasāmānyādeva tvetāvāhutī samaṃ sāmyena śarīrasthitibhāvāya nayati yo vāyuragnisthānīyo 'pi hotā cāhutyornetṛtvāt /\nko 'sau sa samānaḥ /\nataśca viduṣaḥ svāpo 'pyagnihotrahavanameva /\ntasmādvidvānnākarmītyevaṃ mantavya ityabhiprāyaḥ /\nsarvadā sarvāṇi bhūtāni vicinvantyapi svapata iti hi vājasaneyake /</p>\n\n<p>atra hi jāgrasu prāṇāgniṣu upasaṃhṛtya bāhyakaraṇāni viṣayāṃśca agnihotraphalamiva svarga brahma jigamiṣurmano ha vāva yajamāno jāgarti yajamānavatkāryakaraṇeṣu prādhānyena saṃvyavahārātsvargamiva brahma prati prasthitatvādyajamāno manaḥ kalpyate /</p>\n\n<lg>\n<l>iṣṭaphalaṃ yāgaphalamevodāno vāyuḥ /</l>\n<l>udānanimittatvādiṣṭaphalaprāpteḥ /</l>\n<l>katham?sa udāno mana ākhyaṃ yajamānaṃ svapnavṛttirūpādapi pracyāvyāharahaḥ suṣuptikāle svargamiva brahmākṣaraṃ gamayati /</l>\n<l>ato yāgaphalasthānīya udānaḥ //4//</l>\n</lg>\n\n<p>evaṃ viduṣaḥ śrotrādyuparamakālādārabhya yāvatsuptotthito bhavati tāvatsarvayāgaphalānubhava eva nāviduṣāmivānarthāyeti vidvattā stūyate /\nna hi viduṣa eva śrotrādīni svapante prāṇāgnayo vā jāgrati jāgratsvapnayormanaḥ svātantryamanubhavadaharahaḥ suṣuptaṃ vā pratipadyate /\nsamānaṃ hi sarvaprāṇināṃ paryāyeṇa jāgratsvapnasuṣuptigamanamato vidvattāstutireva iyamupapadyate /\nyatpṛṣṭaṃ katara eṣa devaḥ svapnānpaśyatīti tadāha -</p>\n\n</div>\n<div>\n\n<p>START PrUp 4.5</p>\n\n<p><hi rend='bold'>atraiṣa devaḥ svapne mahimānam anubhavati |\nyad dṛṣṭaṃ iṣṭam anupaśyati |\nśrutaṃ śrutam evārtham anuśṛṇoti |\ndeśadigantaraiś ca pratyanubhūtaṃ punaḥ punaḥ pratyanubhavati |\ndṛṣṭaṃ cādṛṣṭaṃ ca śrutaṃ cāśrutaṃ cānubhūtaṃ cānanubhūtaṃ ca saccāsacca sarvaṃ paśyati |\nsarvaḥ paśyati || PrUp_4.5 ||</hi></p>\n\n</div>\n<div>\n\n<p>PrUpBh_4.5\natroparateṣu śrotrādiṣu deharakṣāyai jāgratsu prāṇādivāyuṣu prāksuṣuptipratipatteḥ etasmin antarāla eṣa devor'karaśmivat svātmani saṃhṛtaśrotrādikaraṇaḥ svapne mahimānaṃ vibhūtiṃ viṣayaviṣayilakṣaṇamanekātmabhāvagamanam anubhavati pratipadyate /</p>\n\n<p>nanu mahimānubhavane karaṇaṃ mano 'nubhavitustatkathaṃ svātantryeṇānubhavati ityucyate svatantro hi kṣetrajñaḥ /</p>\n\n<p>naiṣa doṣaḥ kṣetrajñasya svātantrya mana upādhikṛtatvānna hi kṣetrajñaḥ paramārthataḥ svataḥ svapiti jāgarti vā /\nmana upādhikṛtameva tasya jāgaraṇaṃ svapnaścetyuktaṃ vājasaneyake'sa hi svapno bhūtvā dhyāyatīva lelāyatīva' (bṛ.u.4 / 3 / 7) ityādi /\ntasmānmanaso vibhūtyanubhave svātantryavacanaṃ nyāyyameva /</p>\n\n<p>mana upādhisahitatve svapnakāle kṣetrajñasya svayaṃ jyotiṣṭvaṃ bādhyeteti kecit tanna, śrutyarthāparijñānakṛtā bhrāntiḥ teṣām /\nyasmātsvayañjyotiṣṭvādivyavahāro 'pyāmokṣāntaḥ sarvo 'vidyāviṣaya eva mana ādyupādhijanitaḥ /\n'yatra vā anyadiva syāttatrānyo 'nyatpaśyet' (bṛ.u.4 / 3 / 32) 'mātrāsaṃsargastvasya bhavati' 'yatra tvasya sarvamātmaivābhūttatkena kaṃ paśyet' (bṛ.u.2 / 4 / 14) ityādiśrutibhyaḥ /\nato mandabrahmavidāmeveyamāśaṅkā na tu ekātmavidām /</p>\n\n<p>nanvevaṃ sati'atrāyaṃ puruṣaḥ svayañjyotiḥ' (bṛ.u.3 / 3 / 14) iti viśeṣaṇamanarthakaṃ bhavati /</p>\n\n<p>atrocyate atyalpamidamucyate'ya eṣa'ntarhṛdaya ākāśastasmiñśete' (bṛ.u.2 / 1 / 17) ityantarhṛdayaparicchede sutarāṃ svayañjyotiṣṭvaṃ bādhyeta /</p>\n\n<p>satyamevamayaṃ doṣo yadyapi syātsvapne kevalayā svayañjyotiṣṭvenārdhaṃ tāvadapanītaṃ bhārasyeti cet /</p>\n\n<p>na;tatrāpi'purītati śete'(bṛ.u.2 / 1 / 19) iti śruteḥ purītannāḍīsambandhādatrāpi puruṣasya svayañjyotiṣṭvenārdhabhārāpanayābhiprāyo mṛṣaiva /</p>\n\n<p>kathaṃ tarhi'atrāyaṃ puruṣaḥ svayañjyotiḥ'(bṛ.u.4 / 3 / 14) iti /</p>\n\n<p>anyaśākhātvādanapekṣā sā śrutiriti cet /</p>\n\n<p>na athaikatvasyeṣṭatvādeko hyātmā sarvavedāntānāmartho vijijñāpayiṣito bubhutsitaśca /\ntasmādyuktā svapna ātmanaḥ svayañjyotiṣṭvopapattirvaktum /\nśruteryathārthatattvaprakāśakatvāt /</p>\n\n<p>evaṃ tarhi śṛṇu śrutyarthaṃ hitvā sarvamabhimānaṃ na tvabhimānena varṣaśatenāpi śrutyartho jñātuṃ śakyate sarvaiḥ paṇḍitammanyaiḥ /\nyathā - hṛdayākāśe purītati nāḍīṣu ca svapatastatsaṃbandhābhāvāttato vivicya darśayituṃ śakyata ityātmanaḥ svayañjyotiṣṭvaṃ na bādhyate /\nevaṃ manasyavidyākāmakarmanimittodbhūtavāsanāvati karmanimittā vāsanāvidyayānyadvastvantaramiva paśyataḥ sarvakāryakaraṇebhyaḥ praviviktasya draṣṭurvāsanābhyo dṛśyarūpābhyo 'nyatvena svayañjyotiṣṭvaṃ sudarpitenāpi tārkikeṇa na vārayituṃ śakyate /\ntasmāt sādhūktaṃ manasi pralīneṣu karaṇeṣu apralīne ca manasi manomayaḥ svapnānpaśyatīti /</p>\n\n<p>kathaṃ mahimānamanubhavatītyucyate yanmitraṃ putrādapi vā pūrvaṃ dṛṣṭaṃ tadvāsanāvāsitaḥ putramitrādivāsanāsamudbhūtaṃ putraṃ mitramiva vā vidyayā paśyatītyevaṃ manyate /\n<lg>\n<l>tathā śrutamarthaṃ tadvāsanayānuśṛṇotīva /</l>\n<l>deśadigantaraiśca deśāntarairdigantaraiśca pratyanubhūtaṃ punaḥ punastatpratyanubhavatīvāvidyayā tathā dṛṣṭaṃ cāsmiñjanmanyadṛṣṭaṃ ca janmāntaradṛṣṭamityarthaḥ, atyantādṛṣṭe vāsanānupapatteḥ, evaṃ śrutaṃ cāśrutaṃ cānubhūtaṃ cāsmiñjanmani kevalena manasā ananubhūtaṃ ca manasaiva janmāntare 'nubhūtamityarthaḥ /</l>\n<l>sacca paramārthodakādi, asacca marīcyudakādi /</l>\n<l>kiṃ bahunoktaṃ sarvaṃ paśyati sarvaḥ paśyati sarvamanovāsanopādhiḥ sannevaṃ sarvakaraṇātmā manodevaḥ svapnānpaśyati //5//</l>\n</lg></p>\n\n</div>\n<div>\n\n<p>START PrUp 4.6</p>\n\n<p><hi rend='bold'>sa yadā tejasābhibhūto bhavati |\natraiṣa devaḥ svapnānna paśyati |\natha tadaitasmiñ śarīra etat sukhaṃ bhavati || PrUp_4.6 ||</hi></p>\n\n</div>\n<div>\n\n<p>PrUpBh_4.6</p>\n\n<p>sa yadā manorūpo devo yasminkāle saureṇa pittākhyena tejasā nāḍīśayena sarvatobhi'bhūto bhavati tiraskṛtavāsanādvāro bhavati tathā saha karaṇaiḥ manaso raśmayo hṛdyupasaṃhṛtā bhavanti /\nyadā mano dārvagnivadaviśeṣavijñānarūpeṇa kṛsnaṃ śarīraṃ vyāpyavatṣṭate tadā suṣupto bhavati /\natraitasminkāla eṣa mana ākhyo devaḥ svapnānna paśyati darśanadvārasya tejasā /\natha tadaitasmiñśarīra etatsukhaṃ bhavati yadvijñānaṃ nirābādhamaviśeṣeṇa śarīravyāpakaṃ prasannaṃ bhavatītyarthaḥ // 6 // etasminkāle 'vidyākāmakarmanibandhanāni kāryakaraṇāni śāntāni bhavanti /\nteṣu śānteṣu ātmasvarūpamupādhibhiranyathā vibhāvyamānamadvayamekaṃ śivaṃ śāntaṃ bhavatītyetāmevāvasthāṃ pṛthivyādyavidyākṛtamātrānupraveśena darśayituṃ dṛṣṭāntamāha -</p>\n\n</div>\n<div>\n\n<p>START PrUp 4.7</p>\n\n<p><hi rend='bold'>sa yathā somya vayāṃsi vāsovṛkṣaṃ saṃpratiṣṭhante |\nevaṃ ha vai tat sarvaṃ para ātmani saṃpratiṣṭhate || PrUp_4.7 ||</hi></p>\n\n</div>\n<div>\n\n<p>PrUpBh_4.7</p>\n\n<lg>\n<l>sa dṛṣṭānto yathā yena prakāreṇa somya priyadarśana vayāṃsi pakṣiṇo vāsārthaṃ vṛkṣaṃ vāsovṛkṣaṃ prati saṃpratiṣṭhante gacchanti /</l>\n<l>evaṃ yathā dṛṣṭānto ha vai tadvakṣyamāṇaṃ sarvaṃ para ātmanyakṣare saṃpratiṣṭhate //7//</l>\n</lg>\n\n<p>kiṃ tatsarvam -</p>\n\n</div>\n<div>\n\n<p>START PrUp 4.8</p>\n\n<p><hi rend='bold'>pṛthivī ca pṛthivīmātrā ca |\nāpaś cāpomātrā ca |\ntejaś ca tejomātrā ca |\nvāyuś ca vāyumātrā ca |\nākāśaś cākāśamātrā ca |\ncakṣuś ca draṣṭavyaṃ ca |\nśrotraṃ ca śrotavyaṃ ca |\nghrāṇaṃ ca ghrātavyaṃ ca |\nrasaś ca rasayitavyaṃ ca |\ntvak ca sparśayitavyaṃ ca |\nvāk ca vaktavyaṃ ca |\nhastau cādātavyaṃ ca |\nupasthaś cānandayitavyaṃ ca |\npāyuś ca visarjayitavyaṃ ca |\npādau ca gantavyaṃ ca |\nmanaś ca mantavyaṃ ca |\nbuddhiś ca boddhavyaṃ ca |\nahaṅkāraś cāhaṅkartavyaṃ ca |\ncittaṃ ca cetayitavyaṃ ca |\ntejaś ca vidyotayitavyaṃ ca |\nprāṇaś ca vidhārayitavyaṃ ca || PrUp_4.8 ||</hi></p>\n\n</div>\n<div>\n\n<p>PrUpBh_4.8</p>\n\n<l>pṛthivī ca sthūlā pañcaguṇā tatkāraṇā ca pṛthivīmātrā ca gandhatanmātrā, tathāpaścāpomātrā ca, tejaśca tejomātrā ca, vāyuśca vāyumātrā ca, ākāśaścākāśamātrā ca, sthūlāni ca sūkṣmāṇi ca bhūtānītyarthaḥ, tathā cakṣuścendriyaṃ rūpaṃ ca draṣṭavyaṃ ca, śrautraṃ ca śrotavyaṃ ca, ghrāṇaṃ ca ghrātavyaṃ ca, rasaśca rasayitavyaṃ ca, tvakca sparśayitavyaṃ ca, vākca vaktavyaṃ ca, hastau cādātavyaṃ ca, upasthaścānandayitavyaṃ ca, pāyuśca visarjayitavyaṃ ca, pādau ca gantavyaṃ ca, buddhīndriyāṇi karmendriyāṇi tathā coktāni, manaśca pūrvoktaṃ, mantavyaṃ ca tadviṣayaḥ, buddhiśca niścayātmikā, boddhavyaṃ ca tadviṣayaḥ, ahaṅkāraścābhimānalakṣaṇamantaḥkaraṇamahaṅkartavyaṃ ca tadviṣayaḥ, cittaṃ ca cetanāvadantaḥkaraṇam, cetayitavyaṃ ca tadviṣayaḥ, tejaśca tvagindriyavyatirekeṇa prakāśaviśiṣṭā yā tvaktayā nirbhāsyo viṣayo vidyotayitavyam, prāṇaśca sūtraṃ yadācakṣate tena vidhārayitavyaṃ saṃgrathanīyaṃ sarvaṃ hi kāryakaraṇajātaṃ pārārthyena saṃhataṃ nāmarūpātmakametāvadeva //8//</l>\n\n<p>athaḥ paraṃ yadātmarūpaṃ jalasūryakādivadbhoktṛtvakartṛtvena iha anupraviṣṭam -</p>\n\n</div>\n<div>\n\n<p>START PrUp 4.9</p>\n\n<p><hi rend='bold'>eṣa hi draṣṭā spraṣṭā śrotā ghrātā rasayitā mantā boddhā kartā vijñānātmā puruṣaḥ |\nsa pare 'kṣara ātmani saṃpratiṣṭhate || PrUp_4.9 ||</hi></p>\n\n</div>\n<div>\n\n<p>PrUpBh_4.9</p>\n\n<lg>\n<l>eṣa hi draṣṭā spraṣṭā śrotā ghrātā rasayitā mantā boddhā kartā vijñānātmā vijñānaṃ vijñāyate 'neneti karaṇabhūtaṃ buddhyādīdaṃ tu vijānātīti vijñānaṃ kartṛkārarūpaṃ tadātmā tatsvabhāvo vijñātṛsvabhāva ityarthaḥ /</l>\n<l>puruṣaḥ kāryakaraṇasaṃghātoktopādhipūrṇatvātpuruṣaḥ /</l>\n<l>sa ca jalasūryakādipratibimbasya sūryādipraveśavajjagadādhāraśeṣe pare 'kṣi ātmani saṃpratiṣṭhate //9//</l>\n</lg>\n\n<p>tadekatvavidaḥ phalamāha -</p>\n\n</div>\n<div>\n\n<p>START PrUp 4.10</p>\n\n<p><hi rend='bold'>param evākṣaraṃ pratipadyate |\nsa yo ha vai tadacchāyam aśarīram alohitaṃ śubhram akṣaraṃ vedayate yas tu somya |\nsa sarvaḥ sarvo bhavati |\ntad eṣa ślokaḥ || PrUp_4.10 ||</hi></p>\n\n</div>\n<div>\n\n<p>PrUpBh_4.10</p>\n\n<lg>\n<l>paramevākṣaraṃ vakṣyamāṇaviśeṣaṃ pratipadyata ityetaducyate /</l>\n<l>sa yo ha vai tatsarvaiṣaṇāvinirmukto 'cchāyaṃ tamovarjitam, aśarīraṃ nāmarūpasarvopādhiśarīravarjitam, alohitaṃ lohitādisarvaguṇavarjitam, yata evamataḥ śubhraṃ śuddham, sarvaviśeṣaṇarahitatvādakṣaram, satyaṃ puruṣākhyam, aprāṇam amanogocaram, śivaṃ śāntaṃ sabāhyābhyantaramajaṃ vedayate vijānāti yastu sarvatyāgī somya sa sarvajño na tena viditaṃ kiñcit sambhavati /</l>\n<l>pūrvamavidyayā sarvajña āsītpunarvidyayāvidyāpanaye sarvo bhavati tadā /</l>\n<l>tattasminnartha eṣa śloko mantro bhavati uktārthasaṃgrāhakaḥ //10//</l>\n</lg>\n\n</div>\n<div>\n\n<p>START PrUp 4.11\n<lg rend='bold'>\n<l>vijñānātmā saha devaiś ca sarvaiḥ prāṇā bhūtāni saṃpratiṣṭhanti yatra /</l>\n<l>tad akṣaraṃ vedayate yas tu somya sa sarvajñaḥ sarvam evāviveśeti // PrUp_4.11 //</l>\n</lg></p>\n\n</div>\n<div>\n\n<p>PrUpBh_4.11</p>\n\n<l>vijñānātmā saha devaiścāgnyādibhiḥ prāṇaścakṣurādayo bhūtāni pṛthivyādīni saṃpratiṣṭhanti praviśanti yatra yasminnakṣare tadakṣaraṃ vedayate yastu somya priyadarśana sa sarvajñaḥ sarvameva āviveśāviśatītyarthaḥ //11//</l>\n\n<p>iti caturthaḥ praśnaḥ</p>\n\n<p>=============================================================================</p>\n\n<p>pañcamaḥ praśnaḥ</p>\n\n</div>\n<div>\n\n<p>START PrUp 5.1</p>\n\n<p><hi rend='bold'>atha hainaṃ śaibyaḥ satyakāmaḥ papraccha |\nsa yo ha vai tad bhagavan manuṣyeṣu prāyaṇāntam oṃkāram abhidhyāyīta |\nkatamaṃ vāva sa tena lokaṃ jayatīti || PrUp_5.1 ||</hi></p>\n\n</div>\n<div>\n\n<p>PrUpBh_5.1</p>\n\n<p>atha hainaṃ śaibyaḥ satyakāmaḥ papraccha - athedānīṃ parāparabrahmaprāptisādhanatvenoṅkārasyopāsanavidhitsayā praśna ārabhyate -</p>\n\n<lg>\n<l>sa yaḥ kaścid vai bhagavan manuṣyeṣu manuṣyāṇāṃ madhye tad adbhutamiva prāyaṇāntaṃ maraṇāntam, yāvajjīvamityetat, oṅkāramabhidhyāyītābhimukhyena cintayet, bāhyaviṣayebhya upasaṃhṛtakaraṇaḥ samāhitacitto bhaktyāveśitabrahmabhāva oṅkāre, ātmapratyayasantānāvicchedo bhinnajātīyapratyayāntarākhilīkṛto nirvātasthadīpaśikhāsamo 'bhidhyānāśabdārthaḥ /</l>\n<l>satyabrahmacaryāhiṃsāparigrahatyāgasaṃnyāsaśaucasantoṣāmāyāvitvādyanekayamaniyamānugṛhītaḥ sa evaṃ yāvajjīvavratadhāraṇaḥ katamaṃ vāva, aneke hi jñānakarmabhirjetavyā lokāstiṣṭhanti teṣu tenoṅkārābhidhyānena katamaṃ sa lokaṃ jayati //1//</l>\n</lg>\n\n</div>\n<div>\n\n<p>START PrUp 5.2</p>\n\n<p><hi rend='bold'>tasmai sa hovāca |\netad vai satyakāma paraṃ cāparaṃ ca brahma yad oṃkāraḥ |\ntasmād vidvān etenaivāyatanenaikataram anveti || PrUp_5.2 ||</hi></p>\n\n</div>\n<div>\n\n<p>PrUpBh_5.2</p>\n\n<p>iti pṛṣṭavate tasmai sa hovāca pippalādaḥ etasmai satyakāma /\netadbrahma vai paraṃ cāparaṃ ca brahma paraṃ satyamakṣaraṃ puruṣākhyamaparaṃ ca prāṇākhyaṃ prathamajaṃ yattadoṅkāra evoṅkārātmakamoṅkārapratīkatvāt /\n<lg>\n<l>paraṃ hi brahma śabdādyupalakṣaṇānarhaṃ sarvadharmaviśeṣavarjitamato na śakyamatīndriyagocaratvātkevalena manasāvagāhitum /</l>\n<l>oṅkāre tu viṣṇvādipratimāsthānīye bhaktyāveśitabrahmabhāve dhyāyināṃ tatprasīdati ityetadavagamyate śāstraprāmāṇyāt tathāparaṃ ca brahma /</l>\n<l>tasmātparaṃ cāparaṃ ca brahma yadoṅkāra ityupacaryate /</l>\n<l>tasmādevaṃ vidvānetenaivātmaprāptisādhanenaivoṅkārābhidhyānena ekataraṃ paramaparaṃ vānveti brahmānugacchati nediṣṭaṃ hyālambanamoṅkāro brahmaṇaḥ //2//</l>\n</lg></p>\n\n</div>\n<div>\n\n<p>START PrUp 5.3</p>\n\n<p><hi rend='bold'>sa yady ekamātram abhidhyāyīta |\nsa tenaiva saṃveditas tūrṇam eva jagatyām abhisampadyate |\ntam ṛco manuṣyalokam upanayante |\nsa tatra tapasā brahmacaryeṇa śraddhayā sampanno mahimānam anubhavati || PrUp_5.3 ||</hi></p>\n\n</div>\n<div>\n\n<p>PrUpBh_5.3</p>\n\n<p>sa yadyapyoṅkārasya sakalamātrāvibhāgajño na bhavati tathāpi oṅkārābhidhyānaprabhāvādviśiṣṭameva gatiṃ gacchati;etadekadeśajñānavaiguṇyatayoṅkāraśaraṇaḥ karmajñānobhayabhraṣṭo na durgatiṃ gacchati /\nkiṃ tarhi?yadyapyevam oṅkāramevaikamātrāvibhāgajña eva kevalo 'bhidhyāyītaikamātraṃ sadā dhyāyīta sa tenaivaikamātra viśiṣṭoṅkārābhidhyānenaiva saṃveditaḥ sambodhitastūrṇaṃ kṣiprameva jagatyāṃ pṛthivyāmabhisampadyate /</p>\n\n<lg>\n<l>kiṃ manuṣyalokam /</l>\n<l>anekāni hi janmāni jagatyāṃ sambhavanti /</l>\n<l>tatra taṃ sādhakaṃ jagatyāṃ manuṣyalokamevarca upanayanta upanigamayanti /</l>\n<l>tena sa tatra manuṣyajanmani dvijāgryaḥ saṃstapasā brahmacaryeṇa śraddhayā ca saṃpanno mahimānaṃ vibhūtimanubhavati na vītaśraddho yatheṣṭaceṣṭo bhavati yogabhraṣṭaḥ kadācidapi na durgatiṃ gacchati //3//</l>\n</lg>\n\n</div>\n<div>\n\n<p>START PrUp 5.4</p>\n\n<p><hi rend='bold'>atha yadi dvimātreṇa manasi saṃpadyate |\nso 'ntarīkṣaṃ yajurbhir unnīyate somalokam |\nsa somaloke vibhūtim anubhūya punar āvartate || PrUp_5.4 ||</hi></p>\n\n</div>\n<div>\n\n<p>PrUpBh_5.4</p>\n\n<l>atha punaryadi dvimātravibhāgajño dvimātreṇa viśiṣṭamoṅākāram abhidhyāyīta svapnātmake manasi mananīye yajurmaye somadaivatye saṃpadyata ekāgratayātbhāvaṃ gacchati sa evaṃ sampanno mṛto 'ntarīkṣam antarikṣādhāraṃ dvitīyamātrārūpaṃ dvitīyamātrarūpairevayajurbhirunnīyate somalokaṃ saumyaṃ janma prāpayanti taṃ yajūṃṣītyarthaḥ sa tatra vibhṛtimanubhūya somaloke manuṣyalokaṃ prati punarāvartate //4//</l>\n\n</div>\n<div>\n\n<p>START PrUp 5.5</p>\n\n<p><hi rend='bold'>yaḥ punar etaṃ trimātreṇomity etenaivākṣareṇa paraṃ puruṣam abhidhyāyīta |\nsa tejasi sūrye saṃpannaḥ |\nyathā pādodaras tvacā vinirmucyate |\nevaṃ ha vai sa pāpmanā vinirmuktaḥ sa sāmabhir unnīyate brahmalokam |\nsa etasmāj jīvadhanāt parāparaṃ puriśayaṃ puruṣam īkṣate tad etau ślokau bhavataḥ || PrUp_5.5 ||</hi></p>\n\n</div>\n<div>\n\n<p>PrUpBh_5.5</p>\n\n<p>yaḥ punaretamoṅkāraṃ trimātreṇa trimātrāviṣayavijñānaviśiṣṭena omityetenaivākṣareṇa paraṃ sūryāntargataṃ puruṣaṃ pratīkenābhidhyāyīta tenābhidhyānena, pratīkatvena hyālambanatvaṃ prakṛtam oṅkārasya paraṃ cāparaṃ ca brahmetyabhedaśruteroṅkāramiti ca dvitīyānekaśaḥ śrutā bādhyetānyathā /\nyadyapi tṛtīyābhidhyānatvena karaṇatvamupapadyate tathāpi prakṛtānurodhāt trimātraṃ paraṃ puruṣamiti dvitīyaiva pariṇeyā'tyajedekaṃ kulasyārthe'(mahā.u.37 / 17) iti nyāyena /\nsa tṛtīyamātrārūpastejasi sūrye saṃpanne bhavati dhyāyamāno mṛto 'pi sūryātsomalokādivanna punarāvartate kintu sūrye saṃpannamātra eva /</p>\n\n<p>yathā pādodaraḥ sarpastvacā vinirmucyate jīrṇatvagvinirmuktaḥ sa punarnavo bhavati /\nevaṃ ha vā eṣa yathā dṛṣṭāntaḥ sa pāpmanā sarpatvaksthānīyenāśuddhirūpeṇa vinirmuktaḥ sāmabhistṛtīyamātrārūpairūrdhvamunnīyate brahmalokaṃ hiraṇyagarbhasya brahmaṇo lokaṃ satyākhyam /\nsa hiraṇyagarbhaḥ sarveṣāṃ saṃsāriṇāṃ jīvānāmātmabhūtaḥ /\n<lg>\n<l>sa hyantarātmā liṅgarūpeṇa sarvabhūtānām, tasminhi liṅgātmani saṃhatāḥ sarve jīvāḥ /</l>\n<l>tasmātma jīvaghanaḥ /</l>\n<l>sa vidvāṃstrimātroṅkārābhijña etasmājjīvaghanāddhiraṇyagarbhātparātparaṃ paramātmākhyaṃ puruṣamīkṣate puriśayaṃ sarvaśarīrānupraviṣṭaṃ paśyati dhyāyamānaḥ /</l>\n<l>tadetasminyathektārthaprakāśakau mantrau bhavataḥ //5//</l>\n</lg></p>\n\n</div>\n<div>\n\n<p>START PrUp 5.6</p>\n\n<lg rend='bold'>\n<l>tisro mātrā mṛtyumatyaḥ prayuktā anyonyasaktā anaviprayuktāḥ /</l>\n<l>kriyāsu bāhyābhyantaramadhyamāsu samyakprayuktāsu na kampate jñaḥ // PrUp_5.6 //</l>\n</lg>\n\n</div>\n<div>\n\n<p>PrUpBh_5.6</p>\n\n<p>tisrastrisaṃkhyakā akārokāramakārākhyā oṅkārasya mātrā mṛtyumatyo mṛtyuryāsāṃ vidyate tā mṛtyumatyo mṛtyugocarādanatikrāntāmṛtyugocarā evetyarthaḥ /\ntā ātmano dhyānakriyāsu prayuktāḥ, kiṃ cānyonyasaktā itaretarasaṃbaddhāḥ, anaviprayuktā viśeṣeṇaikaikaviṣaya eva prayuktā viprayuktāḥ, na tathā viprayuktā nāviprayuktā anaviprayuktāḥ /</p>\n\n<lg>\n<l>kiṃ tarhi, viśeṣeṇaikasmindhyānakāle tisṛṣu kriyāsu bāhyābhyantaramadhyamāsu jāgratsvapnasuṣuptasthānapuruṣābhidhyānalakṣaṇāsu yogakriyāsu samyakprayuktāsu samyagdhyānakāle prayojitāsu na kampate na calati yo yogī yathoktavibhāgajña oṅkārasyetyarthaḥ, na tasyaivaṃvidaścalanamupapadyate /</l>\n<l>yasmājjāgratsvapnasuṣuptapuruṣāḥ saha sthānairmātrātrayarūpeṇa oṅkārātmarupeṇa dṛṣṭāḥ /</l>\n<l>sa hyevaṃ vidvānsarvātmabhūta oṅkāramayaḥ kuto vā caletkasminvā //6//</l>\n</lg>\n\n<p>sarvārthasaṃgrahārtho dvitīyo mantraḥ -</p>\n\n</div>\n<div>\n\n<p>START PrUp 5.7</p>\n\n<lg rend='bold'>\n<l>ṛgbhir etaṃ yajurbhir antarikṣaṃ sāmabhir yat tat kavayo vedayante /</l>\n<l>tam oṃkāreṇaivāyatanenānveti vidvān yat tac chāntam ajaram amṛtam abhayaṃ paraṃ ceti // PrUp_5.7 //</l>\n</lg>\n\n</div>\n<div>\n\n<p>PrUpBh_5.7</p>\n\n<p>ṛgbhiretaṃ lokaṃ manuṣyopalakṣitam /\nyajurbhirantarikṣaṃ somādhiṣṭhitam /\nsāmabhiryattad brahmalokamiti tṛtīyaṃ kavayo medhāvino vidyāvanta eva nāvidvāṃso vedayante /\ntaṃ trividhaṃ lokamoṅkāreṇa sādhanenāparabrahmalakṣaṇamanvetyanugacchati vidvān /</p>\n\n<lg>\n<l>tenaivoṅkāreṇa yattatparaṃ brahmākṣaraṃ satyaṃ puruṣākhyaṃ śāntaṃ vimuktaṃ jāgratsvapnasuṣupātyādi viśeṣasarvaprapañcavivarjitamata eva ajaraṃ jarāvarjitamamṛtaṃ mṛtyuvarjitamata eva yasmājjarāvikriyārahitamato 'bhayam, yasmādevābhayaṃ tasmātparaṃ niratiśayam, tadapyoṅkāreṇāyatanena gamanasādhanenānvetītyarthaḥ /</l>\n<l>itiśabdo vākyaparisamāptyarthaḥ //7//</l>\n</lg>\n\n<p>iti pañcamaḥ praśnaḥ</p>\n\n<p>=============================================================================</p>\n\n<p>ṣaṣṭhaḥ praśnaḥ</p>\n\n</div>\n<div>\n\n<p>START PrUp 6.1</p>\n\n<p><hi rend='bold'>atha hainaṃ sukeśā bhāradvājaḥ papraccha |\nbhagavan hiraṇyanābhaḥ kausalyo rājaputro māmupetyaitaṃ praśnamapṛcchata |\nṣoḍaśakalaṃ bhāradvāja puruṣaṃ vettha |\ntam ahaṃ kumāram abruvaṃ nāham imaṃ veda |\nyady aham imam avediṣaṃ kathaṃ te nāvakṣyam iti |\nsamūlo vā eṣa pariśuṣyati yo 'nṛtam abhivadati |\ntasmān nārhāmy anṛtaṃ vaktuṃ |\nsa tūṣṇīṃ ratham āruhya pravavrāja |\ntaṃ tvā pṛcchāmi kāsau puruṣa iti || PrUp_6.1 ||</hi></p>\n\n</div>\n<div>\n\n<p>PrUpBh_6.1</p>\n\n<p>atha hainaṃ sukeśā bhāradvājaḥ papraccha /\nsamastaṃ jagatkāryakāraṇalakṣaṇaṃ saha vijñānātmanā parasminnakṣare suṣuptikāle sampratiṣṭhata ityuktam /\nsāmarthyātpralaye 'pi tasminnevākṣare sampratiṣṭhate jagattata evotpadyata iti siddhaṃ bhavati /\nna hyakāraṇe kāryasya sampratiṣṭhānamupapadyate /</p>\n\n<p>uktaṃ ca ātmana eṣa prāṇo jāyate'iti /\njagataśca yanmūlaṃ tatparijñānātparaṃ śreya iti sarvopaniṣadāṃ niścitor'thaḥ /\nanantaraṃ coktaṃ 'sa sarvajñaḥ sarvo bhavati'iti vaktavyaṃ ca kva tarhi tadakṣaraṃ satyaṃ puruṣākhyaṃ vijñeyamiti tadarthoyaṃ praśna ārabhyate /\nvṛttānvākhyānaṃ ca vijñānasya durlabhatvakhyāpanena tallabdhyarthaṃ mumukṣaṇāṃ yatnaviśeṣopādānārtham /</p>\n\n<p>he bhagavan hiraṇyanābho nāmataḥ kosalāyāṃ bhavaḥ kausalyo rājaputro jātitaḥ kṣatriyo mām upetyopagamyaitamucyamānaṃ praśnamapṛcchata /\nṣoḍaśakalaṃ ṣoḍaśasaṃkhyākāḥ kalā avayavā iva ātmanyavidyādhyāropitarūpā yasmin puruṣe so 'yaṃ ṣoḍaśakalastaṃ ṣoḍaśakalaṃ he bhāradvāja puruṣaṃ vettha vijānāsi /\ntamahaṃ rājaputraṃ kumāraṃ pṛṣṭavantamabruvamuktavānasmi nāhamimaṃ veda yaṃ tvaṃ pṛcchasīti /</p>\n\n<p>evamuktavatyapi mayyajñānamasaṃbhāvayantaṃ tamajñāne kāraṇamavādiṣam /\nyadi kathañcidahamimaṃ tvayā pṛṣṭaṃ puruṣamavediṣaṃ viditavānasmi kathamatyantaśiṣyaguṇavate 'rthine te tubhyaṃ nāvakṣyaṃ noktavānasmi na brūyāmityarthaḥ /\nbhūyo 'pyapratyayamivālakṣya pratyāyayitumabravam /\nsamūlaḥ saha mūlena vā eṣo 'nyathā santamātmānamanyathā kurvannanṛtamayathābhūtārthamabhivadati yaḥ sa pariśuṣyati śoṣamupaitīhalokaparalokābhyāṃ vicchidyate vinaśyati /\nyata evaṃ jāne tasmānnārhābhyahamanṛtaṃ vaktuṃ mūḍhavat /</p>\n\n<lg>\n<l>sa rājaputra evaṃ pratyāyita tūṣṇīṃ vrīḍito rathamāruhya pravavrāja pragatavān yathāgatameva /</l>\n<l>ato nyāyata upasannāya yogyāya jānatā vidyā vaktavyaivānṛtaṃ ca na vaktavyaṃ sarvāsvapyavasthāsu ityetatsiddhaṃ bhavati /</l>\n<l>taṃ puruṣaṃ tvā tvāṃ pṛcchāmi mama hṛdi vijñeyatvena śalyamiva sthitaṃ kvāsau vartate vijñeyaḥ puruṣa iti //1//</l>\n</lg>\n\n</div>\n<div>\n\n<p>START PrUp 6.2</p>\n\n<p><hi rend='bold'>tasmai sa hovāca |\nihaivāntaḥ śarīre somya sa puruṣo yasminn etāḥ ṣoḍaśa kalāḥ prabhavantīti || PrUp_6.2 ||</hi></p>\n\n</div>\n<div>\n\n<p>PrUpBh_6.2</p>\n\n<p>tasmai sa hovāca /\nihaivāntaḥśarīre hṛdayapuṇḍarīkākāśamadhye he somya sa puruṣo na deśāntare vijñeyo yasminnetā ucyamānāḥ ṣoḍaśa kalāḥ prāṇādyāḥ prabhavanti utpadyanta iti ṣoḍaśakalābhiḥ upādhibhūtābhiḥ sakala iva niṣkalaḥ puruṣo lakṣyate 'vidyayeti tadupādhikalādhyāropāpanayena vidyayā sa puruṣaḥ kevalo darśayitavya iti kalānāṃ tatprabhavatvamucyate /\nprāṇādīnāmatyantanirviśeṣe hyadvaye śuddhe tattve na śakyo 'dhyāropamantareṇa pratipādyapratipādanādivyavahāraḥ kartumiti kalānāṃ prabhavasthityapyayā āropyante avidyāviṣayāḥ /\ncaitanyāvyatirekeṇaiva hi kalā jāyamānāḥ tiṣṭhantyaḥ pralīyamānāśca sarvadā lakṣyante /</p>\n\n<p>ata eva bhrāntāḥ kecid agnisaṃyogād ghṛtamiva ghaṭādyākāreṇa caitanyam eva pratikṣaṇaṃ jāyate naśyatīti /\ntannirodhe śūnyamiva sarvamityapare /\nghaṭādiviṣayaṃ caitanyaṃ cetayiturnityasyātmano 'nityaṃ jāyate vinaśyatītyapare /\ncaitanyaṃ bhūtadharma iti laukayatikāḥ /\nanapāyopajanadharmakacaitanyamātmā eva nāmarūpādyupādhidharmaiḥ pratyavabhāsate 'satyaṃ jñānamanantaṃ brahma'(tai.u.2 / 1 / 1) 'prajñānaṃ brahma'(ai.u.5 / 3) 'vijñānamānandaṃ brahma'(bṛ.u.3 / 9 / 28) 'vijñānaghana eva'(bṛ.u.2 / 4 / 12) ityādi śrutibhyaḥ /\nsvarūpavyabhicāriṣu padārtheṣu caitanyasyāvyabhicārādyathā yathā yo yaḥ padārtho vijñāyate tathā tathā jñāyamānatvādeva tasya tasya caitanyasyāvyabhicāritvam /</p>\n\n<p>vastutattvaṃ bhavati kiñcit na jñāyata iti cānupapannam rūpaṃ ca dṛśyate na cāsti cakṣuriti yathā /\nvyabhicarati tu jñeyam na jñānaṃ vyabhicarati kadācidapi jñeyam, jñeyābhāve 'pi jñeyāntare bhāvājjñānasya /\nna hi jñāne 'sati jñeyaṃ nāma bhavati kasyacit suṣupte 'darśanāt /\njñānasyāpi suṣupte 'bhāvājjñeyavajjñānasvarūpasya vyabhicāra iti cet /</p>\n\n<p>na jñeyāvabhāsakasya jñānasyālokavajjñeyābhivyañjakatvātsvavyaṅgyābhāva ālokābhāvānupapattivatsuṣupte vijñānabhāvānupapatteḥ /\nna hyandhakāre cakṣuṣā rūpānupalabdhau cakṣuṣo 'bhāvaḥ śakyaḥ kalpayituṃ vaināśikena /</p>\n\n<p>vaināśiko jñeyābhāve jñānābhāvaṃ kalpayatyeveti cet /</p>\n\n<p>yena tadabhāvaṃ kalpayettasyābhāvaḥ kena kalpyata iti vaktavyaṃ vaināśikena, tadabhāvasyāpi jñeyatvājjñānābhāve tadanupapatteḥ /</p>\n\n<p>jñānasya jñeyāvyatiriktatvājjñeyābhāve jñānābhāva iti cet /</p>\n\n<p>na abhāvasyāpi jñeyatvābhyupagamādabhāvo 'pi jñeyobhyupagamyate vaināśikairnityaśca tadavyatiriktaṃ cejjñānaṃ nityaṃ kalpitaṃ syāttadabhāvasya ca jñānātmakatvādabhāvatvaṃ vāṅmātrameva na paramārthato 'bhāvatvamanityatvaṃ ca jñānasya /\nna ca nityasya jñānasyābhāvanāmamātrādhyārope kiñcinnaśchinnam /</p>\n\n<p>athābhāvo jñeyo 'pi san jñānavyatirikta iti cet /</p>\n\n<p>na tarhi jñeyābhāve jñānābhāvaḥ /</p>\n\n<p>jñeyaṃ jñānavyatiriktaṃ na tu jñānaṃ jñeyavyatiriktamiti cet /</p>\n\n<p>na śabdamātratvādviśeṣānupapatteḥ /\njñeyajñānayorekatvaṃ cedabhyupagamyate jñeyaṃ jñānavyatiriktaṃ jñānaṃ jñeyavyatiriktaṃ neti tu śabdamātrametadvahniragnivyatiriktaḥ agnirna vahnivyatirikta iti yadvadabhyupagamyate /\njñeyavyatireke tu jñānasya jñeyābhāve jñānābhāvānupapattiḥ siddhā /</p>\n\n<p>jñeyābhāve 'darśanādabhāvo jñānasyeti cet /</p>\n\n<p>na, suṣupte jñaptyabhyupagamāt /\nvaināśikairabhyupagamyate hi suṣupte 'pi jñānāstitvam /</p>\n\n<p>tatrāpi jñeyatvamabhyupagamyate jñānasya svenaiveti cet /</p>\n\n<p>na, bhedasya siddhatvāt /\nsiddhaṃ hyabhāvavijñeyaviṣayasya jñānasya abhāvajñeyavyatirekājjñeyajñānayoḥ anyatvam /\nna hi tatsiddhaṃ mṛtamivojjīvayituṃ punaranyathā kartuṃ śakyate vaināśikaśatairapi /</p>\n\n<p>jñānasya jñeyatvameveti tadapyanyena tadapyanyeneti tvatpakṣe 'tiprasaṅga iti cet /</p>\n\n<p>na, tadvibhāgopapatteḥ sarvastha /\nyadā hi sarvaṃ jñeyaṃ kasyacittadā tadvyatiriktaṃ jñānaṃ jñānameveti dvitīyo vibhāga evābhyupagamyate 'vaināśikerna tṛtīyastadviṣaya ityanavasthānupapattiḥ /</p>\n\n<p>jñānasya svenaivāvijñeyatve sarvajñatvahāniriti cet /</p>\n\n<p>so 'pi doṣastasyaivāstu kiṃ tannibarhaṇenāsmākam /\nanavasthādoṣaśca jñānasya jñeyatvābhyupagamāt /\navaśyaṃ ca vaināśikānāṃ jñānaṃ jñeyam /\nsvātmanā cāvijñeyatvenānavasthānivāryā.</p>\n\n<p>samāna evāyaṃ doṣa iti cet /</p>\n\n<p>na, jñānasyaikatvopapatteḥ /\nsarvadeśakālapuruṣādyavasthamekameva jñānaṃ nāmarūpādyanekopādhibhedāt savitrādijalādipratibimbavad anekadhāvabhāsata iti nāsau doṣaḥ /\ntathā cehedamucyate /\nnanu śruterihaivāntaḥśarīre paricchinnaḥ kuṇḍabadaravatpuruṣa iti /</p>\n\n<p>na, prāṇādikalākāraṇatvāt /\nna hi śarīramātraparicchinnasya prāṇaśraddhādīnāṃ kalānāṃ kāraṇatvaṃ pratipattuṃ śaknuyāt /\nkalākāryatvācca śarīrasya /\nna hi puruṣakāryāṇāṃ kalānāṃ kāryaṃ saccharīraṃ kāraṇakāraṇaṃ svasya puruṣaṃ kuṇḍabadaramivābhyantarīkuryāt /</p>\n\n<p>bījavṛkṣādivatsyāditi cet /\nyathā bījakāryaṃ vṛkṣastatkāryaṃ ca phalaṃ svakāraṇakāraṇaṃ bījamabhyantarīkarotyāmrādi tadvat puruṣamabhyantarīkuryāccharīraṃ svakāraṇakāraṇamapīti cet /</p>\n\n<p>na, anyatvātsāvayavatvācca /\ndṛṣṭānte kāraṇabījāt vṛkṣaphalasaṃvṛtānyanyānyeva bījāni dārṣṭāntike tu svakāraṇakāraṇabhūtaḥ sa eva puruṣaḥ śarīre 'bhyantarīkṛtaḥ śrūyate /\nbījavṛkṣādīnāṃ sāvayavatvācca syādādhārādheyatvaṃ niravayavaśca puruṣaḥ sāvayavāśca kalāḥ śarīraṃ ca /\netenākāśasyāpi śarīrādhāratvamanupapannaṃ kimutākāśakāraṇasya purusya tasmādasamāno dṛṣṭāntaḥ /</p>\n\n<p>kiṃ dṛṣṭāntena vacanātsyāditi cet /</p>\n\n<p>na, vacanasyākārakatvāt /\nna hi vacanaṃ vastuno 'nyathākaraṇe vyāpriyate /\nkiṃ tarhi?yathābhūtārthāvadyotane /\ntasmādantaḥśarīra ityetadvacanamaṇḍasyāntarvyometivacca draṣṭavyam /</p>\n\n<lg>\n<l>upalabdhinimittatvācca, darśanaśravaṇamananavijñānādiliṅgaiḥ antaḥ śarīre paricchinna iva hyupalabhyate puruṣa upalabhyate cāta ucyate 'ntaḥ śarīre somya sa puruṣa iti /</l>\n<l>na punarākāśakāraṇaḥ sankuṇḍabadaravaccharīraparicchinna iti manasāpīcchati vaktuṃ mūḍho 'pi kimuta pramāṇabhūtā śrutiḥ //2//</l>\n</lg>\n\n<p>yasminnetāḥ ṣoḍaśa kalāḥ prabhavantītyuktaṃ puruṣaviśeṣaṇārthaṃ kalānāṃ prabhavaḥ sa cānyārthe 'pi śrutaḥ kena krameṇa syādityata idamucyate - cetanapūrvikā ca sṛṣṭirityevamarthaṃ ca /</p>\n\n</div>\n<div>\n\n<p>START PrUp 6.3</p>\n\n<p><hi rend='bold'>sa īkṣāṃ cakre |\nkasminn aham utkrānta utkrānto bhaviṣyāmi kasmin vā pratiṣṭhite pratiṣṭhāsyāmīti || PrUp_6.3 ||</hi></p>\n\n</div>\n<div>\n\n<p>PrUpBh_6.3</p>\n\n<p>sa puruṣaḥ ṣoḍaśakalaḥ pṛṣṭo yo bhāradvājena īkṣāntakra īkṣyaṃ darśanaṃ cakre kṛtavānityarthaḥ sṛṣṭiphalakramādiviṣayam /\nkatham?ityucyate kasminakartṛviśeṣe dehādutkrānta utkrānte bhaviṣyāmi</p>\n\n<p>ahamevaṃ kasminvā śarīre pratiṣṭhite ahaṃ pratiṣṭhāsyāmi pratiṣṭhitasyāmityarthaḥ /</p>\n\n</div>\n<div>\n\n<p>START PrUp 6.4</p>\n\n<p><hi rend='bold'>sa prāṇamasṛjata |\nprāṇāc chadvāṃ khaṃ vāyur jyotir āpaḥ pṛthivīndriyaṃ mano 'nnam annād vīryaṃ tapo mantrāḥ karma lokā lokeṣu nāma ca || PrUp_6.4 ||</hi></p>\n\n</div>\n<div>\n\n<p>PrUpBh_6.4</p>\n\n<p>nanvātmākartā pradhānaṃ kartṛ, ataḥ puruṣārthaprayojanamurarīkṛtya pradhānaṃ pravartate mahadādyākāreṇa /\ntatredamanupapannaṃ puruṣasya svātantryeṇa īkṣāpūrvakaṃ kartṛtvavacam, sattvādiguṇasāmye pradhāne pramāṇopapanne sṛṣṭikartari satīścarecchānuvartiṣu vā paramāṇuṣu satsvātmano 'pyekatvena kartṛtve sādhanābhāvādātmana ātmanyanarthakartṛtvānupapatteśca /\nna hi cetanāvānbuddhipūrvakāryātmano 'nartha kuryāt /\ntasmātpuruṣārthena prayojanena īkṣāpūrvakamiva niyatakrameṇa pravartamāne 'cetane pradhāne cetanavadupacāre 'yaṃ sa īkṣāñcakre ityādiḥ /\nyathā rājñaḥ sarvārthakāriṇi bhṛtye rājeti tadvat /</p>\n\n<p>na, ātmano bhoktṛtvavatkartṛtvopapatteḥ /\nyathā sāṃkhyasya cinmātrasyāpāraṇāmino 'pyātmano bhoktṛtvaṃ tadvadvedavādināmīkṣādipūrvakaṃ jagatkartṛtvamupapannaṃ śrutiprāmāṇyāt /</p>\n\n<p>tattvāntarapariṇāma ātmano 'nityatvāśuddhatvānekatvanimitto na cinmātrasvarūpavikriyā /\nataḥ puruṣasya svātmanyeva bhoktṛtvaṃ cinmātrasvarūpavikriyā na doṣāya bhavatāṃ punarvedavādināṃ sṛṣṭikartṛtve tattvāntarapariṇāma evetyātmano 'nityatvādisarvadoṣaprasaṅga iti cet /</p>\n\n<p>na, ekasyāpyātmano 'vidyāyāṃ viṣayanāmarūpopādhyanupādhikṛtaviśeṣobhyupagamādavidyākṛtanāmarūpopādhikṛto hi viśeṣo 'bhyupagamyata ātmano bandhamokṣādiśāstrakṛtasaṃvyavahārāya paramārthato 'nupādhikṛtaṃ ca tattvamekamevādvitīyamupādeyaṃ sarvatākiṅkabuddhyanavagāhyamabhayaṃ śivam iṣyate na tatra kartṛtvaṃ bhoktṛtvaṃ vā kriyākārakaphalaṃ ca syād advaitatvātsarvabhāvānām.</p>\n\n<p>sāṃkhyāstvavidyādhyāropitam eva puruṣe kartṛtvaṃ kriyākārakaṃ phalaṃ ceti kalpayitvāgamabāhyatvātpunastatastrasyantaḥ paramārthata eva bhoktṛtvaṃ puruṣasyecchanti tattvāntaraṃ ca pradhānaṃ puruṣātparamārthavastubhūtameva kalpayanto 'nyatārkikakṛtabuddhiviṣayāḥ santo vihanyante /</p>\n\n<p>tathetare tārkikāḥ sāṃkhyaiḥ /\nityevaṃ parasparaviruddhārthakalpanāt āmiṣārthina iva prāṇino 'nyonyaviruddhamānārthadarśitvāt paramārthatattvāddūram evāpakṛṣyante /\natastanmatamanādṛtya vedāntārthatattvamekatvadarśanaṃ prati ādaravanto mumukṣavaḥ syuriti tārkikamatadoṣapradarśanaṃ kiñciducyata asmābhirna tu tārkikavattātparyeṇa /</p>\n\n<p>tadaitadatroktam -</p>\n\n<lg>\n<l>'vivadatsveva nikṣipya virodhodbhavakāraṇam /</l>\n<l>taiḥ saṃrakṣitasadbuddhiḥ sukhaṃ nirvāti vedavitṭa //</l>\n</lg>\n\n<p>iti /</p>\n\n<p>kiṃ ca bhoktṛtvakartṛtvayorvikriyayorviśeṣānupapattiḥ /\nkā nāmāsau kartṛtvājjātyantarabhūtā bhoktṛtvaviśiṣṭā vikriyā yato bhoktaiva puruṣaḥ kalpyate na kartā pradhānaṃ tu kartreva na bhoktriti /</p>\n\n<p>nanūktaṃ puruṣaścinmātra eva sa ca svātmastho vikriyate bhuñjāno na tattvāntarapariṇāmena pradhānaṃ tu tattvāntarapariṇāmena pradhānaṃ tu tattvāntarapariṇāmena vikriyate 'to 'nekamaśuddhamacetanaṃ cetyādidharmavattadviparītaḥ puruṣaḥ /</p>\n\n<p>nāsau viśeṣo vāṅmātratvāt /\nprāgbhogotpatteḥ kevalacinmātrasya puruṣasya bhoktṛtvaṃ nāma viśeṣo bhogotpattikāle cejjāyate nivṛtte ca bhoge punastadviśeṣādapetaścinmātra eva bhavatīti cenmahadādyākāreṇa ca pariṇamya pradhānaṃ tato 'petya punaḥ pradhānaṃ tato 'petya punaḥ pradhānaṃ svarūpeṇāvatiṣṭhata ityasyāṃ kalpanāyāṃ na kaścidviśeṣa iti vāṅmātreṇa pradhānapuruṣayorviśiṣṭavikriyā kalpyate /</p>\n\n<p>atha bhogakāle 'pi cinmātra eva prāgvatpuruṣa iti cet /</p>\n\n<p>na tarhi paramārthato bhogaḥ puruṣasya /</p>\n\n<p>bhogakāle cinmātrasya vikriyā paramārthaiva tena bhogaḥ puruṣasyeti cet /</p>\n\n<p>na, pradhānasyāpi bhogakāle vikriyāvattvādbhoktṛtvaprasaṅgaḥ /\ncinmātrasyaiva vikriyā bhoktṛtvam iti cedauṣṇyādyasādhāraṇadharmavatāmagnyādīnāmabhoktṛtve hetvanupapattiḥ /</p>\n\n<p>pradhānapuruṣasyordvayoryugapadbhoktṛtvamiti cet /</p>\n\n<p>na, pradhānasya parārthyānupapatteḥ /\nna hi bhoktṛrtrordvayoritaretaraguṇapradhānabhāva upapadyate prakāśayorivetaretaraprakāśane /</p>\n\n<p>bhogadharmavati sattvāṅgini cetasi puruṣasya caitanyapratibimbodayo 'vikriyasya puruṣasya bhoktṛtvamiti cet /</p>\n\n<p>na, puruṣasya viśeṣābhāve bhoktṛtvakalpanānarthakyāt /\nbhogarūpaścedanarthaḥ puruṣasya nāsti sadā nirviśeṣatvātpuruṣasya kasya apanayārthaṃ mokṣasādhanaṃ śāstraṃ praṇīyate /\navidyādhyāropitānarthāpanayanāya śāstrapraṇayanamiti cetparamārthataḥ puruṣo bhoktaiva na kartā pradhānaṃ kartreva na bhoktṛparamārthasadvastvantaraṃ puruṣāccetīyaṃ kalpanāgamabāhyāvyarthā nirhetukā ceti nādartavyā mumukṣubhiḥ /</p>\n\n<p>ekatve 'pi śāstrapraṇāyanādyānarthakyamiti cet /</p>\n\n<p>na abhāvāt /\nsatsu hi śāstrapraṇetrādiṣu tatphalārthiṣu ca śāstrasya praṇayanamanarthakaṃ sārthakaṃ veti vikalpanā syāt /\nna hyātmaikatve śāstrapraṇetrādayastato bhinnāḥ santi tadabhāva evaṃ vikalphanaivānupapannā /</p>\n\n<p>abhyupagata ātmaikatve pramāṇārthaścābhyupagato bhavatā yadātmaikatvamabhyupagacchatā, tadabhyupagame ca vikalpānupapattimāha śāstram'yatra tvasya sarvamātmaivābhūttatkena kaṃ paśyet'(bṛ.u.2 / 4 / 14) ityādi /\nśāstrapraṇayanādyupapattiṃ cāhānyatra paramārthavastusvarūpādavidyāviṣaye /\n'yatra hi dvaitamiva bhavati'(bṛ.u.2 / 4 / 14) ityādi vistarato vājasaneyake /</p>\n\n<p>atra ca vibhakte vidyāvidye parāpare ityādāveva śāstrasya /\nato na tārkikavādabhaṭapraveśo vedāntarājapramāṇabāhugupta ihātmaikatvaviṣaya iti /</p>\n\n<p>etenāvidyākṛtanāmarūpādyupādhikṛtānekaśaktisādhanaśrutabhedavattvādbrāhmaṇaḥ sṛṣṭyādikartṛtve sādhanādyabhāvo doṣaḥ pratyukto veditavyaḥ parairukta ātmānarthakartṛtvādidoṣaśca /</p>\n\n<p>yastu dṛṣṭānto rājñaḥ sarvārthakāriṇi kartaryupacārādrājā karteti so 'trānubhapapannaḥ'sa īkṣāñcakre'iti śrutermukhyārthabādhanātpramāṇabhūtāyāḥ /\ntatra hi gauṇī kalpanā śabdasya yatra mukhyārtho na sambhavati /\niha tvacetanasya muktabaddhapuruṣaviśeṣāpekṣayā kartṛkarmadeśakālanimittāpekṣayā ca bandhamokṣādiphalārthā niyatā puruṣaṃ prati pravṛttirnopapadyate /\nyathoktasarvajñeśvarakartṛtvapakṣe tūpapannā īśvareṇeva sarvādhikāri prāṇaḥ puruṣeṇa sṛjyate /\nkatham sa puruṣa uktaprakāreṇekṣitvā sarvaprāṇaṃ hiraṇyagarbhākhyaṃ sarvaprāṇikaraṇādhāram ātmānam asṛjata sṛṣṭavān /\nataḥ prāṇācchraddhāṃ sarvaprāṇināṃ śubhakarmapravṛttihetubhūtām /\ntataḥ karmaphalopabhogasādhanādhiṣṭhānāni kāraṇabhūtāni mahābhūtānyasṛjata /</p>\n\n<p>svaṃ śabdaguṇam, vāyuṃ svena sparśena kāraṇaguṇena ca viśiṣṭaṃ triguṇaṃ śabdasparśābhyām /\ntathāpo rasena guṇena sādhāraṇena pūrvaguṇānupraveśena ca caturguṇāḥ /\ntathā gandhaguṇena pūrvaguṇānupraveśena ca caturguṇāḥ /\ntathā gandhaguṇena pūrvaguṇānupraveśena ca pañcaguṇā pṛthivī /\ntathā taireva bhūtairārabdhamindriyaṃ dviprakāraṃ buddhyarthaṃ karmārthaṃ ca daśasaṃkhyākaṃ tasya ceśvaramantaḥsthaṃ saṃśayasaṅkalpalakṣaṇaṃ manaḥ /</p>\n\n<p>evaṃ prāṇināṃ kāryaṃ karaṇaṃ ta sṛṣṭvā tatsthityarthaṃ vrīhiyavādilakṣaṇamannam /\ntataścānnādadyamānādvīryaṃ sāmarthyaṃ balaṃ sarvakarmapravṛttisādhanam /\ntadvīryavatāṃ ca prāṇināṃ tapo viśuddhisādhanaṃ saṅkīryamāṇānām /</p>\n\n<p>mantrastapoviśuddhāntarbahiḥkaraṇebhyaḥ karmasādhanabhūtāṛgyajuḥ sāmātharvāṅgirasaḥ tataḥ /\nkarmāgnihotrādilakṣaṇam /\ntapo lokāḥ karmaṇāṃ phalam /\nteṣu ca sṛṣṭānāṃ prāṇināṃ nāma ca devadatto yajñadatta ityādi /</p>\n\n<l>evam etāḥ kalāḥ prāṇināmavidyādidoṣabījāpekṣayā sṛṣṭāḥ taimirikadṛṣṭisṛṣṭā iva dvicandramaśakamakṣikādyāḥ svapnadṛksṛṣṭā iva ca sarvapadārthaḥ punastasminneva puruṣe pralīyante hitvā nāmarūpādi vibhāgam //4//</l>\n\n</div>\n<div>\n\n<p>START PrUp 6.5</p>\n\n<p>katham -</p>\n\n<p><hi rend='bold'>sa yathemā nadyaḥ syandamānāḥ samudrāyaṇāḥ samudraṃ prāpyāstaṃ gacchanti |\nbhidyete tāsāṃ nāmarūpe |\nsamudra ity evaṃ procyate |\nevam evāsya paridraṣṭur imāḥ ṣoḍaśa kalāḥ puruṣāyaṇāḥ puruṣaṃ prāpyāstaṃ gacchanti |\nbhidyete cāsāṃ nāmarūpe |\npuruṣa ity evaṃ procyate |\nsa eṣo 'kalo 'mṛto bhavati tadeṣa ślokaḥ || PrUp_6.5 ||</hi></p>\n\n</div>\n<div>\n\n<p>PrUpBh_6.5</p>\n\n<p>sa dṛṣṭānto yathā loka imā nadyaḥ syandamānāḥ sravantyaḥ samudrāyaṇāḥ samudro 'yanaṃ gatiḥ ātmabhovo yāsāṃ tāḥ samudrāyaṇāḥ samudraṃ prāpyopagamyāstaṃ nāmarūpatiraskāraṃ gacchanti /\ntāsāṃ cāstaṃ gatānāṃ bhidyete vinaśyato nāmarūpe gaṅgāyamunetyādilakṣaṇe /\ntadabhede samudra ityevaṃ procyate tadvastūdakalakṣaṇam /</p>\n\n<p>evaṃ yathāyaṃ dṛṣṭāntaḥ, uktalakṣaṇasya prakṛtasyāsya puruṣasya paridraṣṭuḥ parisamantād draṣṭurdarśanasya kartuḥ svarūpabhūtasya yathārkaḥ svātmaprakāśasya kartā sarvataḥ tadvadimāḥ ṣoḍaśa kalāḥ prāṇādyā uktāḥ kalāḥ puruṣāyaṇā nadīnāmiva samudraḥ puruṣo 'yanamātmabhāvagamanaṃ yāsāṃ kalānāṃ tāḥ puruṣāyaṇāḥ puruṣaṃ prāpya puruṣātmabhāvamupagamya tathaivāstaṃ gacchanti /\nbhidyete cāsāṃ nāmarūpe kalānāṃ prāṇādyākhyā rūpaṃ ca yathāsvam /\nbhede ca nāmarūpayoryadanaṣṭaṃ tattvaṃ puruṣa ityevaṃ procyate brahmavidbhiḥ /</p>\n\n<l>ya evaṃ vidvānguruṇā pradarśitakalāpralayamārgaḥ sa eṣa vidyayā pravilāpitāsvavidyākāmakarmajanitāsu prāṇādikalāsvakalaḥ avidyākṛtakalānimitto hi mṛtyuḥ tadapagame 'kalatvādevāmṛto bhavati tadetasminnartha eṣa ślokaḥ //5//</l>\n\n</div>\n<div>\n\n<p>START PrUp 6.6</p>\n\n<lg rend='bold'>\n<l>arā iva rathanābhau kalā yasmin pratiṣṭhitāḥ /</l>\n<l>taṃ vedyaṃ puruṣaṃ veda yathā mā vo mṛtyuḥ parivyathā iti // PrUp_6.6 //</l>\n</lg>\n\n</div>\n<div>\n\n<p>PrUpBh_6.6</p>\n\n<lg>\n<l>arā rathacakraparivārā iva rathanābhau rathacakrasya nābhau yathā praveśitāstadāśrayā bhavanti yathā tathetyarthaḥ, kalāḥ prāṇādyā yasminpuruṣe pratiṣṭhitā utpattisthitilayakāleṣu taṃ puruṣaṃ kalānāmātmabhūtaṃ vedyaṃ vedanīyaṃ pūrṇatvāt puruṣaṃ puri śayanādvā veda jānīyāt, yathā he śiṣyā mā vo yuṣmānmṛtyuḥ parivyathā mā parivyathayatu /</l>\n<l>na cedvijñāyeta puruṣo mṛtyunimittāṃ vyathāmāpannā duḥkhina eva yūyaṃ stha /</l>\n<l>atastanmā bhudyuṣmākamityabhiprāyaḥ //6//</l>\n</lg>\n\n</div>\n<div>\n\n<p>START PrUp 6.7</p>\n\n<p><hi rend='bold'>tān hovāca |\netāvad evāham etat paraṃ brahma veda |\nnātaḥ param astīti || PrUp_6.7 ||</hi></p>\n\n</div>\n<div>\n\n<p>PrUpBh_6.7</p>\n\n<lg>\n<l>tānevamanuśiṣya śiṣyāṃstān hovāca pippalādaḥ kilaitāvadeva vedyaṃ paraṃ brahma veda vijānāmyahametat /</l>\n<l>nāto 'smātparamastiprakṛṣṭataraṃ veditavyamityevamuktavāñśiṣyāṇāmaviditaśeṣāstitvāśaṅkānivṛttaye kṛtārthabuddhijananārthaṃ ca //7//</l>\n</lg>\n\n</div>\n<div>\n\n<p>START PrUp 6.8</p>\n\n<p><hi rend='bold'>te tam arcayantas tvaṃ hi naḥ pitā yo 'smākam avidyāyāḥ paraṃ pāraṃ tārayasīti namaḥ |\nparamaṛṣibhyo namaḥ paramaṛṣibhyaḥ || PrUp_6.8 ||</hi></p>\n\n</div>\n<div>\n\n<p>PrUpBh_6.8</p>\n\n<p>tataste śiṣyā guruṇānuśiṣṭāstaṃ guruṃ kṛtārthāḥ santo vidyāniṣkrayamapaśyantaḥ kiṃ kṛtavanta ityucyate - arcayantaḥ pūjayantaḥ pādayoḥ puṣpāñjaliprakiraṇena praṇipātena ca śirasā /\n<lg>\n<l>kimūcirityāha - tvaṃ hi no 'smākaṃ pitā brahmaśarīrasya vidyayā janayitṛtvānnityasyājarāmarasyābhayasya yastvameva asmākavidyāyā viparītajñānāt janmajarāmaraṇarogaduḥkhādigrāhādapārādavidyāmahodadhervidyāplavena paramapunarāvṛttilakṣaṇaṃ mokṣākhyaṃ mahodadheriva pāraṃ tārayasyasmānityataḥ pitṛtvaṃ tavāsmān pratyapapannamitarasmāt /</l>\n<l>itaro 'pi hi pitā śarīramātraṃ janayati /</l>\n<l>tathāpi sa prapūjyatamo loke kimu vaktavyamātyantikābhayadāturityabhiprāyaḥ /</l>\n<l>namaḥ parama ṛṣibhyo brahmavidyāsampradāyakartṛbhyo namaḥ paramaṛṣibhya iti dvirvacanamādarārtham //8//</l>\n</lg></p>\n\n<p>iti ṣaṣṭhaḥ praśnaḥ /</p>\n\n<p>iti praśnopaniṣatsamāptā //</p>\n\n  </div>\n</body>\n\n"
}