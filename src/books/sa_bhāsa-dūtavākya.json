{
  "title": "sa_bhāsa-dūtavākya",
  "body": "<body xmlns='http://www.tei-c.org/ns/1.0'>\n\n<p>Stage director\nChamberlain:\nBadarayana, a servant of Duryodhana\nDuryodhana: eldest son of Dhrtarastra\nVasudeva: Krsna, incarnation of Visnu\nSudarsana: Vasudeva's discus\nDhrtarastra: king of Hastinapura</p>\n\n<p>dūtavākyam|\nnāndyante tataḥ praviśati sūtradhāraḥ|</p>\n\n<p>sūtradhāraḥ\npādaḥ pāyādupendrasya sarvalokotsavaḥ sa vaḥ|\nvyāviddho namuciryena tanutāmranakhena khe|| 1||</p>\n\n<p>evamāryamiśrān vijñāpayāmi| aye kiṃ nu khalu mayi vijñāpanavyagre śabda iva\nśrūyate| aṅga\npaśyāmi|</p>\n\n<p>nepathye|</p>\n\n<p>bho bhoḥ pratihārādhikṛtāḥ mahārājo duryodhanaḥ samājñāpayati|</p>\n\n<p>sūtradhāraḥ</p>\n\n<p>bhavatu vijñātam|</p>\n\n<p>utpanne dhārtarāṣṭrāṇāṃ virodhe pāṇḍavaiḥ saha|\nmantraśālāṃ racayati bhṛtyo duryodhanājñayā|| 2||</p>\n\n<p>niṣkrāntaḥ| sthāpanā| tataḥ praviśati kāñcukīyaḥ| kāñcukīyaḥ</p>\n\n<p>bho bhoḥ pratihārādhikṛtāḥ mahārājo duryodhanaḥ samājñāpayati| adya\nsarvapārthivaiḥ saha\nmantrayitumicchāmi| tadāhūyantāṃ sarve rājāna iti|parikramyāvalokya|aye ayaṃ\nmahārājo\nduryodhana ita evābhivartate| ya eṣaḥ</p>\n\n<p>śyāmo yuvā sitadukūlakṛtottarīyaḥ sacchattracāmaravaro racitāṅgarāgaḥ|\nśrīmānvibhūṣaṇamaṇidyutirañjitāṅgo nakṣatramadhya iva parvagataḥ śaśāṅkaḥ|| 3||</p>\n\n<p>tataḥ praviśati yathānirdiṣṭo duryodhanaḥ| duryodhanaḥ uddhūtaroṣamiva me\nhṛdayaṃ saharṣaṃ prāptaṃ\nraṇotsavamimaṃ sahasā vicintya| icchāmi pāṇḍavabale varavāraṇānā-\nmutkṛttadantamusalāni\nmukhāni kartum|| 4|| kāñcukīyaḥ</p>\n\n<p>jayatu mahārājaḥ| mahārājaśāsanātsamānītaṃ sarvarājamaṇḍalam|</p>\n\n<p>duryodhanaḥ</p>\n\n<p>samyakkṛtam| praviśa tvamavarodhanam|</p>\n\n<p>kāñcukīyaḥ</p>\n\n<p>yadājñāpayati mahārājaḥ|</p>\n\n<p>niṣkrāntaḥ| duryodhanaḥ</p>\n\n<p>āryau vaikarṇavarṣadevau ucyatām| asti mamaikādaśākṣauhiṇībalasamudayaḥ| asya\nkaḥ\nsenāpatirbhavitumarhatīti| kimāhaturbhavantau| mahānkhalvayamarthaḥ|\nmantrayitvā vaktavyamiti|\nsadṛśametat| tadāgamyatāṃ mantraśālāmeva praviśāmaḥ|</p>\n\n<p>ācārya abhivādaye| praviśatu bhavānmantraśālām| pitāmaha abhivādaye| praviśatu\nbhavānmantraśālām| mātula abhivādaye| praviśatu bhavānmantraśālām| āryau\nvaikarṇavarṣadevau praviśatāṃ bhavantau| bho bhoḥ sarvakṣatriyāḥ svairaṃ\npraviśantu bhavantaḥ|\nvayasya karṇa praviśāvastāvat|</p>\n\n<p>praviśya|ācārya etatkūrmāsanam| āsyatām| pitāmaha etatsiṃhāsanam| āsyatām| mātula\netaccarmāsanam| āsyatām| āryau vaikarṇavarṣadevau āsātāṃ bhavantau| bho bhoḥ\nsarvakṣatriyāḥ\nsvairamāsatāṃ bhavantaḥ| kimiti kimiti| mahārājo nāsta iti| aho sevādharmaḥ|\nnanvayamahamāse|\nvayasya karṇa tvamapyāssva|</p>\n\n<p>upaviśya|āryau vaikarṇavarṣadevau ucyatām| asti\nmamaikādaśākṣauhiṇībalasamudayaḥ| asya kaḥ\nsenāpatirbhavitumarhatīti|</p>\n\n<p>kimāhaturbhavantau| atrabhavāngāndhārarājo vakṣyatīti| bhavatu\nmātulenābhidhīyatām|</p>\n\n<p>kimāha mātulaḥ| atrabhavati gāṅgeye sthite ko.anyaḥ senāpatirbhavitumarhatīti|\nsamyagāha mātulaḥ|\nbhavatu bhavatu pitāmaha eva bhavatu| vayamapyetadabhilaṣāmaḥ|</p>\n\n<p>senāninādapaṭahasvanaśaṅkhanādai- ścaṇḍānilāhatamahodadhinādakalpaiḥ|\ngāṅgeyamūrdhni\npatitairabhiṣekatoyaiḥ sārdhaṃ patantu hṛdayāni narādhipānām|| 5|| praviśya|\nkāñcukīyaḥ</p>\n\n<p>jayatu mahārājaḥ| eṣa khalu pāṇḍavaskandhāvārāddautyenāgataḥ puruṣottamo\nnārāyaṇaḥ|</p>\n\n<p>duryodhanaḥ</p>\n\n<p>mā tāvat| bho bādarāyaṇa kiṃ kiṃ kaṃsabhṛtyo dāmodarastava puruṣottamaḥ| sa\ngopālakastava\npuruṣottamaḥ| bārhadrathāpahṛtaviṣayakīrtibhogastava puruṣottamaḥ| aho\npārthivāsannamāśritya\nbhṛtyajanasya samudācāraḥ| sagarvaṃ khalvasya vacanam| ā apadhvaṃsa|</p>\n\n<p>kāñcukīyaḥ</p>\n\n<p>prasīdatu mahārājaḥ| saṃbhrameṇa samudācāro vismṛtaḥ|pādayoḥ patati|</p>\n\n<p>duryodhanaḥ</p>\n\n<p>saṃbhrama iti| ā manuṣyāṇāmastyeva saṃbhramaḥ| uttiṣṭhotiṣṭha|</p>\n\n<p>kāñcukīyaḥ</p>\n\n<p>anugṛhīto.asmi|</p>\n\n<p>duryodhanaḥ</p>\n\n<p>idānīṃ prasanno.asmi| ka eṣa dūtaḥ prāptaḥ|</p>\n\n<p>kāñcukīyaḥ</p>\n\n<p>dūtaḥ prāptaḥ keśavaḥ|</p>\n\n<p>duryodhanaḥ</p>\n\n<p>keśava iti| evameṣṭavyam| ayameva samudācāraḥ| bho bho rājānaḥ dautyenāgatasya\nkeśavasya kiṃ\nyuktam|</p>\n\n<p>kimāhurbhavantaḥ| arghyapradānena pūjayitavyaḥ keśava iti| na me rocate|\ngrahaṇamasyātra hitaṃ\npaśyāmi|</p>\n\n<p>grahaṇamupagate tu vāsubhadre hṛtanayanā iva pāṇḍavā bhaveyuḥ| gatimatirahiteṣu\npāṇḍaveṣu\nkṣitirakhilāpi bhavenmamāsapatnā|| 6||</p>\n\n<p>api ca yo.atra keśavasya pratyutthāsyati sa mayā dvādaśasuvarṇabhāreṇa daṇḍyaḥ|\ntadapramattā\nbhavantu bhavantaḥ|ātmagatam|ko nu khalvidānīṃ mamāpratyutthānasyopāyaḥ| hanta\ndṛṣṭa\nupāyaḥ|prakāśam|bādarāyaṇa ānīyatāṃ sa citrapaṭo nanu yatra\ndraupadīkeśāmbarāvakarṣaṇamālikhitam|ātmagatam|tasmindṛṣṭivinyāsaṃ\nkurvannotthāsyāmi\nkeśavasya|</p>\n\n<p>kāñcukīyaḥ</p>\n\n<p>yadājñāpayati mahārājaḥ|niṣkramya praviśya|jayatu mahārājaḥ| ayaṃ sa citrapaṭaḥ|</p>\n\n<p>duryodhanaḥ</p>\n\n<p>mamāgrataḥ prasāraya|</p>\n\n<p>kāñcukīyaḥ</p>\n\n<p>yadājñāpayati mahārājaḥ|prasārayati|</p>\n\n<p>duryodhanaḥ</p>\n\n<p>aho darśanīyo.ayaṃ citrapaṭaḥ| eṣa duḥśāsano draupadīṃ keśahaste gṛhītavān| eṣā\nkhalu\ndraupadī|</p>\n\n<p>duḥśāsanaparāmṛṣṭā saṃbhramotphullalocanā| rāhuvaktrāntaragatā candralekheva\nśobhate|| 7||</p>\n\n<p>eṣa durātmā bhīmaḥ sarvarājasamakṣamavamānitāṃ draupadīṃ dṛṣṭvā\npravṛddhāmarṣaḥ\nsabhāstambhaṃ tulayati| eṣa yudhiṣṭhiraḥ</p>\n\n<p>satyadharmaghṛṇāyukto dyūtavibhraṣṭacetanaḥ| karotyapāṅgavikṣepaiḥ śāntāmarṣaṃ\nvṛkodaram|| 8||</p>\n\n<p>eṣa idānīmarjunaḥ|</p>\n\n<p>roṣākulākṣaḥ sphuritādharoṣṭhastṛṇāya matvā ripumaṇḍalaṃ tat| utsādayiṣyanniva\nsarvarājñaḥ\nśanaiḥ samākarṣati gāṇḍivajyām|| 9||</p>\n\n<p>eṣa yudhiṣṭhiro.arjunaṃ nivārayati| etau nakulasahadevau</p>\n\n<p>kṛtaparikarabandhau carmanistriṃśahastau paruṣitamukharāgau\nspaṣṭadaṣṭādharoṣṭhau|\nvigatamaraṇaśaṅkau satvaraṃ bhrātaraṃ me harimiva mṛgapotau tejasābhiprayātau||</p>\n\n<p>10||</p>\n\n<p>eṣa yudhiṣṭhiraḥ kumārāvupetya nivārayati|</p>\n\n<p>nīco.ahameva viparītamatiḥ kathaṃ vā roṣaṃ parityajatamadya nayānayajñau|\ndyūtādhikāramavamānamamṛṣyamāṇāḥ sattvādhikeṣu vacanīyaparākramāḥ syuḥ|| 11||</p>\n\n<p>iti| eṣa gāndhārarājaḥ</p>\n\n<p>akṣānkṣipansa kitavaḥ prahasansagarvaṃ saṃkocayanniva mudaṃ dviṣatāṃ\nsvakīrtyā| svairāsano\ndrupadarājasutāṃ rudantīṃ kākṣeṇa paśyati likhatyapi gāṃ nayajñaḥ|| 12||</p>\n\n<p>etāvācāryapitāmahau tāṃ dṛṣṭvā lajjāyamānau paṭāntāntarhitamukhau sthitau| aho\nasya\nvarṇāḍhyatā| aho bhāvopapannatā| aho yuktalekhatā| suvyaktamālikhito.ayaṃ\ncitrapaṭaḥ|\nprīto.asmi| ko.atra|</p>\n\n<p>kāñcukīyaḥ</p>\n\n<p>jayatu mahārājaḥ|</p>\n\n<p>duryodhanaḥ</p>\n\n<p>bādarāyaṇa ānīyatāṃ sa vihagavāhanamātravismito dūtaḥ|</p>\n\n<p>kāñcukīyaḥ</p>\n\n<p>yadājñāpayati mahārājaḥ|</p>\n\n<p>niṣkrāntaḥ| duryodhanaḥ</p>\n\n<p>vayasya karṇa\nprāptaḥ kilādya vacanādiha pāṇḍavānāṃ dautyena bhṛtya iva kṛṣṇamatiḥ sa kṛṣṇaḥ|\nśrotuṃ\nsakhe tvamapi sajjaya karṇa karṇau nārīmṛdūni vacanāni yudhiṣṭhirasya|| 13|| tataḥ\npraviśati\nvāsudevaḥ kāñcukīyaśca| vāsudevaḥ</p>\n\n<p>adya khalu dharmarājavacanāddhanaṃjayākṛtrimamitratayā\ncāhavadarpamanuktagrāhiṇaṃ\nsuyodhanaṃ prati mayāpyanucitadautyasamayo.anuṣṭhitaḥ| atha ca</p>\n\n<p>kṛṣṇāparābhavabhuvā ripuvāhinībha- kumbhasthalīdalanatīkṣṇagadādharasya|\nbhīmasya\nkopaśikhinā yudhi pārthapattri- caṇḍānilaiśca kuruvaṃśavanaṃ vinaṣṭam|| 14||</p>\n\n<p>idaṃ suyodhanaśibiram| iha hi</p>\n\n<p>āvāsāḥ pārthivānāṃ surapurasadṛśāḥ svacchandavihitā vistīrṇāḥ śastraśālā\nbahuvidhakaraṇaiḥ śastrairupacitāḥ| heṣante mandurāsthāsturagavaraghaṭā bṛṃhanti\nkariṇa\naiśvaryaṃ sphītametatsvajanaparibhavādāsannavilayam|| 15||</p>\n\n<p>bhoḥ</p>\n\n<p>duṣṭavādī guṇadveṣī śaṭhaḥ svajananirdayaḥ| suyodhano hi māṃ dṛṣṭvā naiva\nkāryaṃ kariṣyati||</p>\n\n<p>16||</p>\n\n<p>bho bādarāyaṇa kiṃ praveṣṭavyam|</p>\n\n<p>kāñcukīyaḥ</p>\n\n<p>atha kimatha kim| praveṣṭumarhati padmanābhaḥ|</p>\n\n<p>vāsudevaḥ</p>\n\n<p>praviśya| kathaṃ kathaṃ māṃ dṛṣṭvā saṃbhrāntāḥ sarvakṣatriyāḥ| alamalaṃ\nsaṃbhrameṇa|\nsvairamāsatāṃ bhavantaḥ|</p>\n\n<p>duryodhanaḥ</p>\n\n<p>kathaṃ kathaṃ keśavaṃ dṛṣṭvā saṃbhrāntāḥ sarvakṣatriyāḥ| alamalaṃ saṃbhrameṇa|\nsmaraṇīyaḥ pūrvamāśrāvito daṇḍaḥ| nanvahamājñaptā|</p>\n\n<p>vāsudevaḥ</p>\n\n<p>upagamya|bhoḥ suyodhana kimāsse|</p>\n\n<p>duryodhanaḥ</p>\n\n<p>āsanātpatitvātmagatam|suvyaktaṃ prāpta eva keśavaḥ|</p>\n\n<p>utsāhena matiṃ kṛtvāpyāsīno.asmi samāhitaḥ| keśavasya prabhāvena\ncalito.asmyāsanādaham|| 17||</p>\n\n<p>aho bahumāyo.ayaṃ dūtaḥ|prakāśam|bho dūta etadāsanamāsyatām|</p>\n\n<p>vāsudevaḥ</p>\n\n<p>ācārya āsyatāṃ| gāṅgeyapramukhā rājānaḥ svairamāsatāṃ bhavantaḥ|\nvayamapyupaviśāmaḥ|upaviśya|aho darśanīyo.ayaṃ citrapaṭaḥ| mā tāvat|\ndraupadīkeśāmbarākarṣaṇamatrālikhitam| aho nu khalu</p>\n\n<p>suyodhano.ayaṃ svajanāvamānaṃ parākramaṃ paśyati bāliśatvāt| ko nāma loke\nsvayamātmadoṣamudghāṭayennaṣṭaghṛṇaḥ sabhāsu|| 18||</p>\n\n<p>āḥ apanīyatāmeṣa citrapaṭaḥ|</p>\n\n<p>duryodhanaḥ</p>\n\n<p>bādarāyaṇa apanīyatāṃ kila citrapaṭaḥ|</p>\n\n<p>kāñcukīyaḥ</p>\n\n<p>yadājñāpayati maharājaḥ|apanayati|</p>\n\n<p>duryodhanaḥ</p>\n\n<p>bho dūta</p>\n\n<p>dharmātmajo vāyusutaśca bhīmo bhrātārjuno me tridaśendrasūnuḥ| yamau ca\ntāvaśvisutau vinītau\nsarve sabhṛtyāḥ kuśalopapannāḥ|| 19|| vāsudevaḥ</p>\n\n<p>sadṛśametadgāndhārīputrasya| atha kimatha kim| kuśalinaḥ sarve| bhavato rājye\nśarīre\nbāhyābhyantare ca kuśalamanāmayaṃ ca pṛṣṭvā vijñāpayanti yudhiṣṭhirādayaḥ\npāṇḍavāḥ|</p>\n\n<p>anubhūtaṃ mahadduḥkhaṃ saṃpūrṇaḥ samayaḥ sa ca| asmākamapi dharmyaṃ\nyaddāyādyaṃ\ntadvibhajyatām|| 20||</p>\n\n<p>iti|</p>\n\n<p>duryodhanaḥ</p>\n\n<p>kathaṃ kathaṃ dāyādyamiti| bhoḥ</p>\n\n<p>vane pitṛvyo mṛgayāprasaṃgataḥ kṛtāparādho muniśāpamāptavān| tadāprabhṛtyeva sa\ndāraniḥspṛhaḥ parātmajānāṃ pitṛtāṃ kathaṃ vrajet|| 21|| vāsudevaḥ</p>\n\n<p>purāvidaṃ bhavantaṃ pṛcchāmi|</p>\n\n<p>vicitravīryo viṣayī vipattiṃ kṣayeṇa yātaḥ punarambikāyām| vyāsena jāto\ndhṛtarāṣṭra eva labheta\nrājyaṃ janakaḥ kathaṃ te|| 22||</p>\n\n<p>mā mā bhavān|</p>\n\n<p>evaṃ parasparavirodhavivardhanena śīghraṃ bhavetkurukulaṃ nṛpa nāmaśeṣam|\ntatkartumarhati\nbhavānapakṛtya roṣaṃ yattvāṃ yudhiṣṭhiramukhāḥ praṇayādbruvanti|| 23||</p>\n\n<p>duryodhanaḥ</p>\n\n<p>bho dūta na jānāti bhavānrājyavyavahāram|</p>\n\n<p>rājyaṃ nāma nṛpātmajaiḥ sahṛdairjitvā ripūnbhujyate talloke na tu yācyate na tu\npunardīnāya vā\ndīyate| kāṅkṣā cennṛpatitvamāptumacirātkurvantu te sāhasaṃ svairaṃ vā praviśantu\nśāntamatibhirjuṣṭaṃ śamāyāśramam|| 24|| vāsudevaḥ</p>\n\n<p>bhoḥ suyodhana alaṃ bandhujane paruṣamabhidhātum|</p>\n\n<p>puṇyasaṃcayaprāptāmadhigamya nṛpaśriyam| vañcayedyaḥ suhṛdbandhūnsa\nbhavedviphalaśramaḥ|| 25|| duryodhanaḥ</p>\n\n<p>bho dūta</p>\n\n<p>syālaṃ tava gurorbhūpaṃ kaṃsaṃ na te dayā| kathamasmākamevaṃ syātteṣu\nnityāpakāriṣu|| 26||</p>\n\n<p>vāsudevaḥ</p>\n\n<p>alaṃ tanmaddoṣato jñātum|\nkṛtvā putraviyogārtāṃ bahuśo jananīṃ mama| vṛddhaṃ svapitaraṃ baddhvā hato.ayaṃ\nmṛtyunā\nsvayam|| 27|| duryodhanaḥ</p>\n\n<p>sarvathā vañcitastvayā kaṃsaḥ| alamātmastavena| na śauryametat| paśya|</p>\n\n<p>jāmātṛnāśavyasanābhitapte roṣābhibhūte magadheśvare.atha| palāyamānasya\nbhayāturasya\nśauryaṃ tadetatkva gataṃ tavāsīt|| 28|| vāsudevaḥ</p>\n\n<p>bhoḥ suyodhana deśakālāvasthāpekṣitaṃ khalu śauryaṃ nayānugāminām| iha\ntiṣṭhatu\ntāvadasmadgataḥ parihāsaḥ| svakāryamanuṣṭhīyatām|</p>\n\n<p>kartavyo bhrātṛṣu sneho vismartavyā guṇetarāḥ| saṃbandho bandhubhiḥ\nśreyānlokayorubhayorapi||</p>\n\n<p>29|| duryodhanaḥ devātmajairmanuṣyāṇāṃ kathaṃ vā bandhutā bhavet|\npiṣṭapeṣaṇametāvatparyāptaṃ chidyatāṃ kathā|| 30|| vāsudevaḥ</p>\n\n<p>ātmagatam|</p>\n\n<p>prasādyamānaḥ sāmnāyaṃ na svabhāvaṃ vimuñcati| hanta saṃkṣobhayāmyenaṃ\nvacobhiḥ\nparuṣākṣaraiḥ|| 31||</p>\n\n<p>prakāśam|bhoḥ suyodhana kiṃ na jānīṣe.arjunasya balaparākramam|</p>\n\n<p>duryodhanaḥ</p>\n\n<p>na jāne|</p>\n\n<p>vāsudevaḥ</p>\n\n<p>bhoḥ śrūyatām|</p>\n\n<p>kairātaṃ vapurāsthitaḥ paśupatiryuddhena saṃtoṣito vahneḥ khāṇḍavamaśnataḥ\nsumahatī vṛṣṭiḥ\nśaraiśchāditā| devendrārtikarā nivātakavacā nītāḥ kṣayaṃ līlayā nanvekena tadā\nvirāṭanagare\nbhīṣmādayo nirjitāḥ|| 32||</p>\n\n<p>api ca tavāpi pratyakṣamaparaṃ kathayāmi|</p>\n\n<p>nanu tvaṃ citrasenena nīyamāno nabhastalam| vikrośanghoṣayātrāyāṃ phalgunenaiva\nmokṣitaḥ|| 33||</p>\n\n<p>kiṃ bahunā|</p>\n\n<p>dātumarhasi madvākyādrājyārdhaṃ dhṛtarāṣṭraja| anyathā sāgarāntāṃ gāṃ hariṣyanti\nhi\npāṇḍavāḥ|| 34|| duryodhanaḥ</p>\n\n<p>kathaṃ kathaṃ| hariṣyanti hi pāṇḍavāḥ|</p>\n\n<p>praharati yadi yuddhe māruto bhīmarūpī praharati yadi sākṣātpārtharūpeṇa śakraḥ|\nparuṣavacanadakṣa tvadvacobhirna dāsye tṛṇamapi pitṛbhukte vīryagupte svarājye||</p>\n\n<p>35|| vāsudevaḥ</p>\n\n<p>bhoḥ kurukulakalaṅkabhūta ayaśolubdha vayaṃ kila tṛṇāntarābhibhāṣakāḥ|</p>\n\n<p>duryodhanaḥ</p>\n\n<p>bho gopālaka tṛṇānyabhibhāṣyo bhavān|</p>\n\n<p>avadhyāṃ pramadāṃ hatvā hayaṃ govṛṣameva ca| mallānapi sunirlajjo vaktumicchasi\nsādhubhiḥ||</p>\n\n<p>36|| vāsudevaḥ</p>\n\n<p>bhoḥ suyodhana nanu kṣipasi mām|</p>\n\n<p>duryodhanaḥ</p>\n\n<p>nanu satyamevaitat|</p>\n\n<p>vāsudevaḥ</p>\n\n<p>gacchāmi tāvat|</p>\n\n<p>duryodhanaḥ</p>\n\n<p>gaccha gaccha paśukhuroddhatareṇurūpitāṅgo vrajameva| viphalīkṛtaḥ kālaḥ|</p>\n\n<p>vāsudevaḥ</p>\n\n<p>evamastu| na vayamanuktasaṃdeśā gantumicchāmaḥ| tadākarṇyatāṃ yudhiṣṭhirasya\nsaṃdeśaḥ|</p>\n\n<p>duryodhanaḥ</p>\n\n<p>āḥ abhāṣyastvam|</p>\n\n<p>ahamavadhṛtapāṇḍarātapatro dvijavarahastadhṛtāmbusiktamūrdhā|\navanatanṛpamaṇḍalānuyātraiḥ\nsaha kathayāmi bhavadvidhairna bhāṣe|| 37|| vāsudevaḥ</p>\n\n<p>na vyāharati kila māṃ suyodhanaḥ| bhoḥ</p>\n\n<p>śaṭha bāndhavaniḥsneha kāka kekara piṅgala|\ntvadarthātkuruvaṃśo.ayamacirānnāśameṣyati|| 38||</p>\n\n<p>bho bho rājānaḥ gacchāmastāvat|</p>\n\n<p>duryodhanaḥ</p>\n\n<p>kathaṃ yāsyati kila keśavaḥ| duḥśāsana durmarṣaṇa durmukha durbuddhe\nduṣṭeśvara\ndūtasamudācāramatikrāntaḥ keśavo badhyatām| kathamaśaktāḥ| duḥśāsana na\nsamarthaḥ\nkhalvasi|</p>\n\n<p>karituraganihantā kaṃsahantā sa kṛṣṇaḥ paśupakulanivāsādānujīvyānabhijñaḥ|\nhṛtabhujabalavīryaḥ pārthivānāṃ samakṣaṃ svavacanakṛtadoṣo badhyatāmeṣa\nśīghram|| 39||</p>\n\n<p>ayamaśaktaḥ| mātula badhyatāmayaṃ keśavaḥ| kathaṃ parāṅmukhaḥ patati| bhavatu|\nahameva\npāśairbadhnāmi|pāśamudyamyopasarpati|</p>\n\n<p>vāsudevaḥ</p>\n\n<p>kathaṃ baddhukāmo māṃ kila suyodhanaḥ| bhavatu| suyodhanasya sāmarthyaṃ\npaśyāmi|viśvarūpamāsthitaḥ|</p>\n\n<p>duryodhanaḥ</p>\n\n<p>bho dūta</p>\n\n<p>sṛjasi yadi samantāddevamāyāḥ svamāyāḥ praharasi yadi vā tvaṃ durnivāraiḥ\nsurāstraiḥ|\nhayagajavṛṣabhāṇāṃ pātanājjātadarpo narapatigaṇamadhye badhyase tvaṃ mayādya||</p>\n\n<p>40||</p>\n\n<p>āḥ tiṣṭhedānīm| kathaṃ na dṛṣṭaḥ keśavaḥ| ayaṃ keśavaḥ| aho hrasvatvaṃ keśavasya|\nāḥ\ntiṣṭhedānīm| kathaṃ na dṛṣṭaḥ keśavaḥ| ayaṃ keśavaḥ| aho dīrghatvaṃ keśavasya|\nkathaṃ na\ndṛṣṭaḥ keśavaḥ| ayaṃ keśavaḥ| sarvatra mantraśālāyāṃ keśavā bhavanti| kimidānīṃ\nkariṣye|\nbhavatu dṛṣṭam| bho bho rājānaḥ ekenaikaḥ keśavo badhyatām| kathaṃ svayameva\npāśairbaddhāḥ\npatanti rājānaḥ| sādhu bho jambhaka sādhu|</p>\n\n<p>matkārmukodaraviniḥsṛtabāṇajālai- rviddhaṃ kṣaratkṣatajarañjitasarvagātram|\npaśyantu\npāṇḍutanayāḥ śibiropanītaṃ tvāṃ bāṣparuddhanayanāḥ pariniśvasantaḥ|| 41||</p>\n\n<p>niṣkrāntaḥ|\nvāsudevaḥ</p>\n\n<p>bhavatu pāṇḍavānāṃ kāryamahameva sādhayāmi| bhoḥ sudarśana itastāvat|</p>\n\n<p>tataḥ praviśati sudarśanaḥ| sudarśanaḥ</p>\n\n<p>eṣa bhoḥ|</p>\n\n<p>śrutvā giraṃ bhagavato vipulaprasādā- nnirdhāvito.asmi parivāritatoyadaughaḥ|\nkasminkhalu\nprakupitaḥ kamalāyatākṣaḥ kasyādya mūrdhani mayā pravijṛmbhitavyam|| 42||</p>\n\n<p>kva nu khalu bhagavānnārāyaṇaḥ|</p>\n\n<p>avyaktādiracintyātmā lokasaṃrakṣaṇodyataḥ| eko.anekavapuḥ\nśrīmāndviṣadbalaniṣūdanaḥ|| 43||</p>\n\n<p>vilokya|aye ayaṃ bhagavānhastinapuradvāre dūtasamudācāreṇopasthitaḥ| kutaḥ\nkhalvāpaḥ kutaḥ\nkhalvāpaḥ| bhagavati ākāśagaṅge āpastāvat| hanta sravati|ācamyopasṛtya|jayatu\nbhagavānnārāyaṇaḥ|praṇamati|</p>\n\n<p>vāsudevaḥ</p>\n\n<p>sudarśana apratihataparākramo bhava|</p>\n\n<p>sudarśanaḥ</p>\n\n<p>anugṛhīto.asmi|</p>\n\n<p>vāsudevaḥ</p>\n\n<p>diṣṭyā bhavānkarmakāle prāptaḥ|</p>\n\n<p>sudarśanaḥ</p>\n\n<p>kathaṃ kathaṃ karmakāla iti| ājñāpayatu bhagavānājñāpayatu|</p>\n\n<p>kiṃ merumandarakulaṃ parivartayāmi saṃkṣobhayāmi sakalaṃ makarālayaṃ vā|\nnakṣatravaṃśamakhilaṃ bhuvi pātayāmi nāśakyamasti mama deva tava prasādāt|| 44||</p>\n\n<p>vāsudevaḥ</p>\n\n<p>bhoḥ sudarśana itastāvat| bhoḥ suyodhana</p>\n\n<p>yadi lavaṇajalaṃ vā kandaraṃ vā girīṇāṃ grahagaṇacaritaṃ vā vāyumārgaṃ prayāsi|\nmama\nbhujabalayogaprāptasaṃjātavegaṃ bhavatu capala cakraṃ kālacakraṃ tavādya|| 45||</p>\n\n<p>sudarśanaḥ</p>\n\n<p>bhoḥ suyodhanahataka tiṣṭha tiṣṭha|punarvicārya|prasīdatu bhagavānnārāyṇaḥ|</p>\n\n<p>mahībhārāpanayanaṃ kartuṃ jātasya bhūtale| asminnevaṃ gate deva nanu\nsyādviphalaśramaḥ|| 46||</p>\n\n<p>vāsudevaḥ</p>\n\n<p>sudarśana roṣātsamudācāro nāvekṣitaḥ| gamyatāṃ svanilayameva|</p>\n\n<p>sudarśanaḥ</p>\n\n<p>yadājñāpayati bhagavānnārāyaṇaḥ| kathaṃ kathaṃ gopālaka iti| tricaraṇātikrāntatriloko\nnārāyaṇaḥ khalvatra bhagavān| śaraṇaṃ vrajantu bhavantaḥ| yāvadgacchāmi| aye\netadbhagavadāyudhavaraṃ śārṅgaṃ prāptam|</p>\n\n<p>tanumṛdulalitāṅgaṃ strīsvabhāvopapannaṃ harikaradhṛtamadhyaṃ\nśatrusaṃghaikakālaḥ|\nkanakakhacitapṛṣṭhaṃ bhāti kṛṣṇasya pārśve navasaliladapārśve cāruvidyullekheva||</p>\n\n<p>47||</p>\n\n<p>bho bhoḥ śārṅga praśāntaroṣo bhagavānnārāyaṇaḥ| gamyatāṃ svanilayameva| hanta\nnivṛttaḥ|\nyāvadgacchāmi| aye iyaṃ kaumodakī prāptā|</p>\n\n<p>maṇikanakavicitrā citramālottarīyā suraripugaṇagātradhvaṃsane jātatṛṣṇā|\ngirivarataṭarūpā\ndurnivārātivīryā vrajati nabhasi śīghraṃ meghavṛndānuyātrā|| 48||</p>\n\n<p>he kaumodaki praśāntaroṣo bhagavānnārāyaṇaḥ| hanta nivṛttā| yāvadgacchāmi| aye\nayaṃ\npāñcajanyaḥ prāptaḥ|</p>\n\n<p>pūrṇendukundakumudodarahāragauro nārāyaṇānanasarojakṛtaprasādaḥ| yasya svanaṃ\npralayasāgaraghoṣatulyaṃ garbhā niśamya nipatantyasurāṅganānām|| 49||</p>\n\n<p>he pāñcajanya praśāntaroṣo bhagavān| gamyatāṃ svanilayameva| hanta nivṛttaḥ| aye\nnandakāsiḥ\nprāptaḥ|</p>\n\n<p>vanitāvigraho yuddhe mahāsurabhayaṃkaraḥ| prayāti gagane śīghraṃ maholkeva\nvibhātyayam|| 50||</p>\n\n<p>he nandaka praśāntaroṣo bhagavān| gamyatāṃ svanilayameva| hanta nivṛttaḥ|\nyāvadgacchāmi| aye\netāni bhagavadāyudhavarāṇi|</p>\n\n<p>so.ayaṃ khaḍgaḥ kharāṃśorapahasitatanuḥ svaiḥ karairnandakākhyaḥ seyaṃ\nkaumodakī yā\nsuraripukaṭhinoraḥsthalakṣodadakṣā| saiṣā śārṅgābhidhānā pralayaghanaravajyāravā\ncāpayaṣṭiḥ so.ayaṃ gambhīraghoṣaḥ śaśikaraviśadaḥ śaṅkharāṭpāñcajanyaḥ|| 51|| he\nśārṅga kaumodaki pāñcajanya daityāntakṛnnandaka śatruvahne| praśāntaroṣo\nbhagavānmurāriḥ\nsvasthānamevātra hi gaccha tāvat|| 52||</p>\n\n<p>hanta nivṛttāḥ| yāvadgacchāmi| aye atyuddhūto vāyuḥ| atitapatyādityaḥ| calitāḥ\nparvatāḥ|\nkṣubdhāḥ sāgarāḥ| patitā vṛkṣāḥ| bhrāntā meghāḥ| pralīnā vāsukiprabhṛtayo\nbhujaṃgeśvarāḥ| kiṃ nu khalvidam| aye ayaṃ bhagavato vāhanaḥ garuḍaḥ prāptaḥ|</p>\n\n<p>surāsurāṇāṃ parikhedalabdhaṃ yenāmṛtaṃ mātṛvimokṣaṇārthaṃ|\nācchinnamāsīddviṣato\nmurārestvāmudvahāmīti varo.api dattaḥ|| 53||</p>\n\n<p>he kāśyapapriyasuta garuḍa praśāntaroṣo bhagavāndevadeveśaḥ| gamyatāṃ\nsvanilayameva| hanta\nnivṛttaḥ| yāvadgacchāmi|</p>\n\n<p>ete sthitā viyati kiṃnarayakṣasiddhāḥ devāśca saṃbhramacalanmukuṭottamāṅgāḥ|\nruṣṭe.acyute\nvigatakāntiguṇāḥ praśāntaṃ śrutvā śrayanti sadanāni nivṛttatāpāḥ|| 54||</p>\n\n<p>yāvadahamapi kāntāṃ meruguhāmeva yāsyāmi|</p>\n\n<p>niṣkrāntaḥ| vāsudevaḥ</p>\n\n<p>yāvadahamapi pāṇḍavaśibirameva yāsyāmi|</p>\n\n<p>nepathye|</p>\n\n<p>na khalu na khalu gantavyam|</p>\n\n<p>vāsudevaḥ</p>\n\n<p>aye vṛddharājasvara iva| bho rājan eṣa sthito.asmi|</p>\n\n<p>tataḥ praviśati dhṛtarāṣṭraḥ| dhṛtarāṣṭraḥ</p>\n\n<p>kva nu khalu bhagavānnārāyaṇaḥ| kva nu khalu bhagavānpāṇḍavaśreyaskaraḥ| kva nu\nkhalu\nbhagavānviprapriyaḥ| kva nu khalu bhagavāndevakīnandanaḥ|</p>\n\n<p>mama putrāparādhāttu śārṅgapāṇe tavādhunā| etanme tridaśādhyākṣa pādayoḥ\npatitaṃ\nśiraḥ|| 55|| patati| vāsudevaḥ</p>\n\n<p>hā dhik| patito.atrabhavān| uttiṣṭhottiṣṭha|</p>\n\n<p>dhṛtarāṣṭraḥ</p>\n\n<p>anugṛhīto.asmi| bhagavan idamarghyaṃ pādyaṃ ca pratigṛhyatām|</p>\n\n<p>vāsudevaḥ</p>\n\n<p>sarvaṃ gṛhṇāmi| kiṃ te bhūyaḥ priyamupaharāmi|</p>\n\n<p>dhṛtarāṣṭraḥ</p>\n\n<p>yadi me bhagavānprasannaḥ kimataḥ paramicchāmi|</p>\n\n<p>vāsudevaḥ</p>\n\n<p>gacchatu bhavānpunardarśanāya|</p>\n\n<p>dhṛtarāṣṭraḥ</p>\n\n<p>yadājñāpayati bhagavannārāyaṇaḥ|</p>\n\n<p>niṣkrāntaḥ| bharatavākyam| imāṃ sāgaraparyantāṃ himavadvindhyakuṇḍalām|\nmahīmekātapatrāṅkāṃ rājasiṃhaḥ praśāstu naḥ|| 56|| niṣkrāntāḥ sarve| dūtavākyaṃ\nsamāptam|\nka iti| tricaraṇātikrāntatriloko\nnārāyaṇaḥ khalvatra bhagavān| śaraṇaṃ vrajantu bhavantaḥ| yāvadga</p>\n\n  </body>\n\n"
}