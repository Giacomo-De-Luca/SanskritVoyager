{
  "title": "sa_kulaśekhara-mukundamālā-eddurgaprasad",
  "body": "<body xmlns='http://www.tei-c.org/ns/1.0'>\n\n<p>śrīkulaśekharanṛpativiracitā mukundamālā</p>\n\n<lg>\n<l>vande mukundamaravindadalāyatākṣaṃ kundenduśaṅkhadaśanaṃ śiśugopaveṣam /</l>\n<l>indrādidevagaṇavanditapādapīṭhaṃ vṛndāvanālayamahaṃ vasudevasūnum // KMuk_1 //</l>\n</lg>\n\n<lg>\n<l>jayatu jayatu devo devakīnandano 'yaṃ jayatu jayatu kṛṣṇo vṛṣṇivaṃśapradīpaḥ /</l>\n<l>jayatu jayatu meghaśyāmalaḥ komalāṅgo jayatu jayatu pṛthvībhāranāśo mukundaḥ // KMuk_2 //</l>\n</lg>\n\n<lg>\n<l>mukunda mūrdhnā praṇipatya yāce bhavantamekāntamiyantamartham /</l>\n<l>avismṛtistvaccaraṇāravinde bhave bhave me 'sti bhavatprasādāt // KMuk_3 //</l>\n</lg>\n\n<lg>\n<l>śrīmukundapadāmbhojamadhunaḥ paramādbhutam /</l>\n<l>yatpāyino na muhyanti muhyanti yadapāyinaḥ // KMuk_4 //</l>\n</lg>\n\n<lg>\n<l>nāhaṃ vande tava caraṇayordvandvamadvandvahetoḥ kumbhīpākaṃ gurumapi hare nārakaṃ nāpanetum /</l>\n<l>ramyā rāmā mṛdutanulatā nandane nāpi rantuṃ bhāve bhāve hṛdayabhavane bhāvaye 'haṃ bhavantam // KMuk_5 //</l>\n</lg>\n\n<lg>\n<l>nāsthā dharme na vasunicaye naiva kāmopabhoge yadbhāvyaṃ tadbhavatu bhagavanpūrvakarmānurūpam /</l>\n<l>etatprārthyaṃ mama bahumataṃ janmajanmāntare 'pi tvatpādāmbhoruhayugagatā niścalā bhaktirastu // KMuk_6 //</l>\n</lg>\n\n<lg>\n<l>divi vā bhuvi vā mamāstu vāso narake vā narakāntake prakāmam /</l>\n<l>avadhīritaśāradāravindau caraṇau te maraṇe 'pi cintayāmi // KMuk_7 //</l>\n</lg>\n\n<lg>\n<l>sarasijanayane saśaṅkhacakre murabhidi mā virameha citta rantum /</l>\n<l>sukhakaramaparaṃ na jātu jāne haricaraṇasmaraṇāmṛtena tulyam // KMuk_8 //</l>\n</lg>\n\n<lg>\n<l>mā bhairmandamano vicintya bahudhā yāmīściraṃ yātanā nāmī naḥ prabhavanti pāparipavaḥ svāmī nanu śrīdharaḥ /</l>\n<l>ālasyaṃ vyapanīya bhaktisulabhaṃ dhyāyasva nārāyaṇaṃ lokasya vyasanāpanodanakaro dāsasya kiṃ na kṣamaḥ // KMuk_9 //</l>\n</lg>\n\n<lg>\n<l>bhavajaladhimagādhaṃ dustaraṃ nistareyaṃ kathamahamiti ceto mā sma gāḥ kātaratvam /</l>\n<l>sarasijadṛśi deve tāvakī bhaktirekā narakabhidi niṣaṇṇā tārayiṣyatyavaśyam // KMuk_10 //</l>\n</lg>\n\n<lg>\n<l>tṛṣṇātoye madanapavanoddhūtamohormimāle dārāvarte sahajatanayagrāhasaṃghākule ca /</l>\n<l>saṃsārākhye mahati jaladhau majjatāṃ nastridhāmanpādāmbhoje varada bhavato bhaktināve prasīda // KMuk_11 //</l>\n</lg>\n\n<lg>\n<l>pṛthvīreṇuraṇuḥ payāṃsi kaṇikāḥ phalguḥ sphuliṅgo laghustejo niḥśvasanaṃ maruttanutaraṃ randhraṃ susūkṣmaṃ nabhaḥ /</l>\n<l>kṣudrā rudrapitāmahaprabhṛtayaḥ kīṭāḥ samastāḥ surā dṛṣṭe yatra sa tāvako vijayate bhūmāvadhūtāvadhiḥ // KMuk_12 //</l>\n</lg>\n\n<lg>\n<l>āmnāyābhyasanānyaraṇyaruditaṃ kṛcchravratānyanvahaṃ medaśchedapadāni pūrtavidhayaḥ sarve hutaṃ bhasmani /</l>\n<l>tīrthānāmavagāhanāni ca gajasnānaṃ vinā yatpadadvandvāmbhoruhasaṃstutiṃ vijayate devaḥ sa nārāyaṇaḥ // KMuk_13 //</l>\n</lg>\n\n<lg>\n<l>ānanda govinda mukunda rāma nārāyaṇānanta nirāmayeti /</l>\n<l>vaktuṃ samartho 'pi na vakti kaścidaho janānāṃ vyasanāni mokṣe // KMuk_14 //</l>\n</lg>\n\n<lg>\n<l>kṣīrasāgarataraṅgaśīkarāsāratārakitacārumūrtaye /</l>\n<l>bhogibhogaśayanīyaśāyine mādhavāya madhuvidviṣe namaḥ // KMuk_15 //</l>\n</lg>\n\n<lg>\n<l>vātsalyādabhayapradānasamayādārtārtinirvāpaṇādaudāryādaghaśoṣaṇādagaṇitaśreyaḥpadaprāpaṇāt /</l>\n<l>sevyaḥ śrīpatireva sarvajagatāmekāntataḥ sākṣiṇaḥ prahlādaśca vibhīṣaṇaśca karirāṭ pāñcālyahalyā dhruvaḥ // KMuk_16 //</l>\n</lg>\n\n<lg>\n<l>nāthe śrīpuruṣottame trijagatāmekādhipe cetasā sevye svasya padasya dātari pare nārāyaṇe tiṣṭhati /</l>\n<l>yaṃ kaṃcitpuruṣādhamaṃ katipayagrāmeśamalpādarthadaṃ sevāyai mṛgayāmahe naramaho mūḍhā varākā vayam // KMuk_17 //</l>\n</lg>\n\n<lg>\n<l>bho lokāḥ śṛṇuta prasūtimaraṇavyādheścikitsāmimāṃ yogajñāḥ samudāharanti munayo yāṃ yājñavalkyādayaḥ /</l>\n<l>antarjyotirameyamekamamṛtaṃ kṛṣṇākhyamāpīyatāṃ yatpītaṃ paramauṣadhaṃ vitanute nirvāṇamātyantikam // KMuk_18 //</l>\n</lg>\n\n<lg>\n<l>baddhenāñjalinā natena śirasā gātraiḥ saromodgamaiḥ kaṇṭhena savaragadgadena nayanenodgīrṇabāṣpāmbunā /</l>\n<l>nityaṃ tvaccaraṇāravindayugaladhyānāmṛtāsvādināmasmākaṃ sarasīruhākṣa satataṃ saṃpadyatāṃ jīvitam // KMuk_19 //</l>\n</lg>\n\n<lg>\n<l>tattvaṃ bruvāṇāni paraṃ parasmādaho kṣarantīva sudhāṃ padāni /</l>\n<l>āvartaya prāñjalirasmi jihve nāmāni nārāyaṇagocarāṇi // KMuk_20 //</l>\n</lg>\n\n<lg>\n<l>idaṃ śarīraṃ pariṇāmapeśalaṃ patatyavaśyaṃ ślathasaṃdhi jarjaram /</l>\n<l>kimauṣadhaiḥ kliśyasi mūḍha durmate nirāmayaṃ kṛṣṇarasāyanaṃ piba // KMuk_21 //</l>\n</lg>\n\n<lg>\n<l>śrīmannāma procya nārāyaṇākhyaṃ yena prāptā vāñchitaṃ pāpino 'pi /</l>\n<l>hā naḥ pūrvaṃ vākpravṛttā na tasmiṃstena prāptaṃ garbhavāsādiduḥkham // KMuk_22 //</l>\n</lg>\n\n<lg>\n<l>mā drākṣaṃ kṣīṇapuṇyānkṣaṇamapi bhavato bhaktihīnānpadābje mā śrauṣaṃ śravyabaddhaṃ tava caritamapāsyānyadākhyānajātam /</l>\n<l>mā sprākṣaṃ mādhava tvāmapi bhuvanapate cetasāpahnuvānaṃ mā bhūvaṃ tvatsaparyāvyatikararahito janmajanmāntare 'pi // KMuk_23 //</l>\n</lg>\n\n<lg>\n<l>madana parihara sthitiṃ madīye manasi mukundapadāravindadhāmni /</l>\n<l>haranayanakṛśānunā kṛśo 'si smarasi na cakraparākramaṃ murāreḥ // KMuk_24 //</l>\n</lg>\n\n<lg>\n<l>dārā vārākaravarasutā te 'ṅgajo 'yaṃ viriñcaḥ stotā vedastava suragaṇo bhṛtyavargaḥ prasādaḥ /</l>\n<l>muktirmadhye jagadavikalaṃ tāvake devakī te mātā mittraṃ balaripusutastattvato 'nyanna jāne // KMuk_25 //</l>\n</lg>\n\n<lg>\n<l>jihve kīrtaya keśavaṃ muraripuṃ ceto bhaja śrīdharaṃ pāṇidvandva samarcayācyutakathāṃ śrotradvaya tvaṃ śruṇu /</l>\n<l>kṛṣṇaṃ lokaya locanadvaya harergacchāṅghriyugmālayaṃ jighra ghrāṇa mukundapādatulasīṃ murdhannamādhokṣajam // KMuk_26 //</l>\n</lg>\n\n<lg>\n<l>yatkṛṣṇapraṇipātadhūlidhavalaṃ tadvai śiraḥ syācchubhaṃ te netre tamasojjhite surucire yābhyāṃ harirdṛśyate /</l>\n<l>sā buddhirniyamairyamaiśca vimalā yā mādhavadhyāyinī sā jihvāmṛtavarṣiṇī pratipadaṃ yā stauti nārāyaṇam // KMuk_27 //</l>\n</lg>\n\n<lg>\n<l>bhaktadveṣibhujaṃgagāruḍamaṇistrailokyarakṣāmaṇirgopīlocanacātakāmbudamaṇiḥ saundaryamudrāmaṇiḥ /</l>\n<l>śrīkāntāmaṇirukmiṇīghanakucadvandvaikabhūṣāmaṇiḥ śreyo dhyeyaśikhāmṇirdiśatu no gopālacūḍāmaṇiḥ // KMuk_28 //</l>\n</lg>\n\n<lg>\n<l>śatrucchedaikamantraṃ sakalamupaniṣadvākyasaṃpūjyamantraṃ saṃsārottāramantraṃ samuditamanasāṃ saṅganiryāṇamantram /</l>\n<l>sarvaiśvaryaikamantraṃ vyasanabhujagasaṃdaṣṭasaṃtrāṇamantraṃ jihve śrīkṛṣṇamantraṃ japa japa satataṃ janmasāphalyamantram // KMuk_29 //</l>\n</lg>\n\n<lg>\n<l>vyāmohoddalanauṣadhaṃ munimanovṛttipravṛttyauṣadhaṃ daityānarthakarauṣadhaṃ trijagatāṃ saṃjīvanaikauṣadham /</l>\n<l>bhaktārtipraśamauṣadhaṃ bhavabhayapradhvaṃsi divyauṣadhaṃ śreyaḥprāptikarauṣadhaṃ piba manaḥ śrīkṛṣṇanāmauṣadham // KMuk_30 //</l>\n</lg>\n\n<lg>\n<l>āścaryametaddhi manuṣyaloke sudhāṃ parityajya viṣaṃ pibanti /</l>\n<l>nāmāni nārāyaṇagocarāṇi tyaktvānyavācaḥ kuhakāḥ paṭhanti // KMuk_31 //</l>\n</lg>\n\n<lg>\n<l>lāṭīnetrapuṭīpayodharaghaṭīrevātaṭīduṣkuṭīpāṭīradrumavarṇanena kavibhirmūḍhairdinaṃ nīyate /</l>\n<l>govindeti janārdaneti jagatāṃ nātheti kṛṣṇeti ca vyāhāraiḥ samayastadekamanasāṃ puṃsāmatikrāmati // KMuk_32 //</l>\n</lg>\n\n<lg>\n<l>ayācyamakreyamayātayāmamapācyamakṣayyamadurbharaṃ me /</l>\n<l>astyeva pātheyamitaḥ prayāṇe śrīkṛṣṇanāmamṛtabhāgadheyam // KMuk_33 //</l>\n</lg>\n\n<lg>\n<l>yasya priyau śrutadharau kavilokagītau mittre dvijanmaparivāraśivāvabhūtām /</l>\n<l>tenāmbujākṣacaraṇāmbujaṣaṭpadena rājñā kṛtā stutiriyaṃ kulaśekhareṇa // KMuk_34 //</l>\n</lg>\n\n<p>iti śrīkulaśekharanṛpativiracitā mukundamālā samāptā /</p>\n\n  </body>\n\n"
}