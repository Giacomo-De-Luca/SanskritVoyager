{
  "title": "sa_brahmasaṃhitā-5-comm",
  "body": "<body xmlns='http://www.tei-c.org/ns/1.0'>\n<div>\n<p>Brahma-saṃhitā - Śrī-Jīva-gosvāmi-kṛta-dig-darśanī-ṭīkā-sahitā</p>\n\n</div>\n<div>\n<p>īśvaraḥ paramaḥ kṛṣṇaḥ saccidānanda-vigrahaḥ |\nanādir ādir govindaḥ sarva-kāraṇa-kāraṇam ||1|| // BrS_5.1 //</p>\n\n</div>\n<div>\n\n<p>śrī-śrī-rādhā-kṛṣṇābhyāṃ namaḥ |</p>\n\n<lg>\n<l>sanātana-samo yasya jyāyān śrīmān sanātanaḥ |</l>\n<l>śrī-vallabho'nujaḥ so'sau śrī-rūpo jīva-sad-gatiḥ ||</l>\n</lg>\n\n<lg>\n<l>śrī-kṛṣṇa-rūpa-mahimā mama citte mahīyatām |</l>\n<l>yasya prasādād vyākartum icchāmi brahma-saṃhitām ||</l>\n</lg>\n\n<lg>\n<l>duryojanāpi yuktārthā suvicārād ṛṣi-smṛtiḥ |</l>\n<l>vicāre tu mamātra syād ṛṣīṇāṃ sa ṛṣir gatiḥ ||</l>\n</lg>\n\n<lg>\n<l>yadyapy adhyāya-śata-yuk saṃhitā sā tathāpy asau |</l>\n<l>adhyāyaḥ sūtra-rūpatvāt tasyāḥ sarvāṅgatāṃ gataḥ ||</l>\n</lg>\n\n<lg>\n<l>śrīmad-bhāgavatādyeṣu dṛṣṭaḥ yan mṛṣṭa-buddhibhiḥ |</l>\n<l>tad evātra parāmṛṣṭaṃ tato hṛṣṭaṃ mano mama ||</l>\n</lg>\n\n<lg>\n<l>yad yac chrī-kṛṣṇa-sandarbhe vistārād vinirūpitam |</l>\n<l>atra tat punar āmṛśya vyākhyātuṃ spṛśyate mayā ||</l>\n</lg>\n\n<p>atha śrīmad-bhāgavate yad uktaṃ ete cāṃśa-kalāḥ puṃsaḥ kṛṣṇas tu bhagavān\nsvayam [BhP 1.3.28] iti tad eva prathamam āha īśvara iti | atra kṛṣṇa ity eva\nviśeṣya tan-nāmaiva | kṛṣṇāvatārotsavety ādau\nśrī-śukādi-mahājana-prasiddhyā | kṛṣṇāya vāsudevāya devakī-nandanāya\nity ādau sāmopaniṣadi ca | prathama-pratītatvena\ntan-nāma-vargāvirbhāva-kṛtā gargeṇa prathamam uddiṣṭatvena tathā yaṃ\nmantram adhikṛtya so'yam ārambhaḥ tatrāgrataḥ paricitatvena mūla-rūpatvāt |\ntad uktaṃ padma-purāṇe prabhāsa-khaṇḍe nārada-kuśadhvaja-saṃvāde\nśrī-bhagavad-uktau - nāmnāṃ mukhyatamaṃ nāma kṛṣṇākhyaṃ me\nparantapa iti |</p>\n\n<p>ataiva brahmāṇḍa-purāṇe śrī-kṛṣṇāṣṭottara-śata-nāma-stotre -</p>\n\n<lg>\n<l>sahasra-nāmnāṃ puṇyānāṃ trir-āvṛttyā tu yat phalam |</l>\n<l>ekāvṛttyā tu kṛṣṇasya nāmaikaṃ tat prayacchati ||</l>\n</lg>\n\n<p>ity atra śrī-kṛṣṇasyety evoktaṃ yat tv agre govinda-nāmnā stoṣyate tat khalu\nkṛṣṇatve'pi tasya gavendratva-vaiśiṣṭya-darśanārtham eva |</p>\n\n<p>tad evaṃ rūḍhitvena prādhānyāt tasya iśvara ity ādīni viśeṣaṇāni | atha\nguṇa-dvārāpi tad dṛśyate | yathāha gargaḥ -</p>\n\n<lg>\n<l>āsan varṇās trayo hy asya gṛhṇato 'nuyugaṃ tanūḥ |</l>\n<l>śuklo raktas tathā pīta idānīṃ kṛṣṇatāṃ gataḥ ||</l>\n</lg>\n\n<lg>\n<l>bahūni santi nāmāni rūpāṇi ca sutasya te |</l>\n<l>guṇa-karmānurūpāṇi tānya ahaṃ veda no janāḥ || [BhP 10.8.13-14]</l>\n</lg>\n\n<p>anayor arthaḥ | asya kṛṣṇatvena dṛśyamānasya prati-yugaṃ tanūr nānāvatārān\ngṛhṇataḥ prakāśyataḥ śuklādayas trayo āsan prakāśam avāpuḥ | sa ca sa ca\nśuklādir avatāra idānīṃ sākṣād asyāvatāra-samaye kṛṣṇāṅgataḥ etasminn\nevāntarbhūtaḥ | ataiva kṛṣṇe kartṛtvāt sarvotkarṣakatvāt kṛṣṇa iti mukhyaṃ\nnāma | tasmād asyaiva tāni rūpāṇīty āha bahūnīti | tad evaṃ guṇa-dvārā\ntan-nāmni prādhyānya-sūcakasya kṛṣṇasya tan-nāmnaḥ prādhānye labdhe -</p>\n\n<lg>\n<l>kṛṣir bhū-vācakaḥ śabdo ṇaś ca nirvṛtivācakaḥ |</l>\n<l>tayor aikyaṃ paraṃ brahma kṛṣṇa ity abhidhīyate ||</l>\n</lg>\n\n<p>iti yoga-vṛttitve tasya tādṛśatvaṃ labhyate | na cedaṃ padyam anya-param |\ntad-upāsanā-tantra-gautamīya-tantre aṣṭādaśākṣara-vyākhyāyāṃ tad etat\ntulyaṃ padyaṃ dṛśyate -</p>\n\n<p>kṛṣi-śabdaś ca sattārtho ṇaś cānanda-svarūpakaḥ |\nsukha-rūpo bhaved ātmā bhāvānanda-mayatvataḥ || iti |</p>\n\n<p>tasmād ayam arthaḥ - bhavanty asmāt sarve'rthā iti bhūḥ dhātv-artha ucyate\nbhāva-śadavat sa cātra karṣter evārthas tasyaiva prāptatvāt | gautamīye\nbhū-śabdasya sattā-vācakatve'pi tad-dhātv-artha-sattaivocyate | ghaṭatvaṃ\nsattā-vācakam ity ukte ghaṭa-sattaiva gamyate na tu paṭa-sattā na vā\nsāmānya-satteti |</p>\n\n<p>atha nivṛttir ānandas tayor aikyaṃ sāmānādhikaraṇyena vyaktaṃ yat paraṃ\nbrahma sarvato'pi sarvasyāpi bṛṃhaṇaṃ vastu tat bṛhattamaṃ kṛṣṇa ity\nabhidhīyate kintu kṛṣer ākarṣa-mātrārthatvena ṇa-śabdasya ca\npratipādyenānandena saha sāmānādhikaraṇyāsambhavād dhetu-mator\nabhedopacāraḥ kāryaḥ | tac cākarṣa-prācuryārtham āyur ghṛtam itivat |\nbrahma-śabdasya tat-tad-arthatvaṃ ca bṛhattvād bṛṃhaṇatvāc ca tad brahma\nparamaṃ vidur [ViP 1.12.57] iti viṣṇu-purāṇāt |</p>\n\n<p>evam evoktaṃ bṛhad-gautamīye -</p>\n\n<p>kṛṣi-śabdaś ca sattārtho ṇaś cānanda-svarūpakaḥ |\nsattā-svānandayor yogāt cit paraṃ brahma cocyate || iti |</p>\n\n<p>advaya-vādibhir api sattānandayor aikyaṃ tathā mantavyam | śābdikair\nbhinnābhidheyatvena pratīteḥ | sattā-śabdena cātra sarveṣāṃ satāṃ\npravṛtti-hetur yat paramaṃ sa tad evocyate | sad eva saumyedam agra āsīd\n[Chā 6.2.1] iti śruteḥ | abhinnābhidheyatve'pi vṛkṣas tarur ityvad\nviśeṣaṇa-viśeṣyatvāyogād ekasya vaiyarthyāc ca | gautamīyaṃ padyaṃ caiva\nvyākhyeyam | pūrvārdhe sarvākarṣaṇa-śakti-viśiṣṭa ānandaḥ kṛṣṇa ity\narthaḥ | uttarārdhe yasmād evaṃ sarvākarṣaka-sukha-rūpo'sau tasmād ātmā\njīvaś ca tatra sukha-rūpo bhavet | tatra hetu-bhāvaḥ premā\ntanmayānandatvād iti |</p>\n\n<p>tad evaṃ svarūpa-guṇābhyāṃ parama-bṛhattamaḥ sarvākarṣaka ānandaḥ\nkṛṣṇa-śabda-vācya iti jñeyam | sa ca śabdaḥ śrī-devakīnandana eva rūḍhaḥ |\nasyaiva sarvānandakatvaṃ vāsudevopaniṣadi dṛṣṭam - devakī-nandano\nnikhilam ānandayat iti | āhuś ca nāma-kaumudī-kārāḥ - kṛṣṇa-śabdasya\ntamāla-śyāmala-tviṣi śrī-yaśodā-stanandhaye para-brahmaṇi rūḍhiḥ iti | tataś\ncāsau śabdo nānyatra saṅkramaṇīyaḥ | yathāha bhaṭṭaḥ -</p>\n\n<lg>\n<l>labdhātmikā satī rūḍhir bhaved yogāpahāriṇī |</l>\n<l>kalpanīyā tu labhante nātmānaṃ yoga-bādhataḥ ||</l>\n</lg>\n\n<p>iti para-brahmatvaṃ ca śrīmad-bhāgavate gūḍhaṃ paraṃ brahma\nmanuṣya-liṅgam [BhP 7.15.58] iti, yan-mitraṃ paramānandaṃ pūrṇaṃ brahma\nsanātanam iti [BhP 10.14.32] | śrī-viṣṇu-purāṇe - yatrāvatīrṇaṃ kṛṣṇākhyaṃ\nparaṃ brahma narākṛti [ViP 4.11.2] iti | śrī-gītāsu ca brahmaṇo hi\npratiṣṭhāham [Gītā 14.27] iti | śrī-gopāla-tāpanīṣu ca yo'sau paraṃ brahma\ngopālaḥ iti |</p>\n\n<p>atha mūlam anusarāmaḥ | yasmād eva tādṛk kṛṣṇa-śabda-vācyas tasmād\nīśvaraḥ sarva-vaśāyitā | tad idam upalakṣitaṃ bṛhad-gautamīye\nkṛṣṇa-śabdasyaivārthāntareṇa |</p>\n\n<p>athavā karṣayet sarvaṃ jagat sthāvara-jaṅgamam |\nkāla-rūpeṇa bhagavān tenāyaṃ kṛṣṇa ucyate || iti |</p>\n\n<p>kalayati niyamayati sarvam iti kāla-śabdārthaḥ | tathā ca tṛtīye tam\nuddiśoddhavasya pūrṇa eva nirṇayaḥ |</p>\n\n<p>svayaṃ tv asāmyātiśayas tryadhīśaḥ\nsvārājya-lakṣmy-āpta-samasta-kāmaḥ |\nbaliṃ haradbhiś cira-loka-pālaiḥ\n<l>kirīṭa-koṭy-eḍita-pāda-pīṭhaḥ || [BhP 3.2.21] iti |</l></p>\n\n<p>śrī-gītāsu viṣṭabhyāham idaṃ kṛtsnam ekāṃśena sthito jagat [Gītā 10.42] iti |\nśrī-gopāla-tāpanyām-eko vaśī sarvagaḥ kṛṣṇa īḍyaḥ [GTU 1.19] iti | yasmād\neva tādṛg-īśvaraḥ, tasmāt paramaḥ | sarvotkṛṣṭā mā lakṣmī-rūpāḥ śaktayo\nyasmin | tad uktaṃ śrī-bhāgavate --reme ramābhir nija-kāma-samplutaḥ\n[BhP 10.59.43] iti | nāyaṃ śriyo'ṅga u nitānta-rateḥ prasādaḥ [BhP 10.47.60]\nityādi | tatrātiśuśubhe tābhir bhagavān devakī-sutaḥ [BhP 10.33.6] iti | tābhir\n<l>vidhūta-śokābhir bhagavān acyuto vṛtaḥ | vyarocatādhikam [BhP 10.32.20] iti</l>\nca | atraivāgre vakṣyate - śriyaḥ kāntāḥ kāntaḥ parama-puruṣaḥ [BrahmaS\n5.56] iti | tāpanyāṃ ca -kṛṣṇo vai paramaṃ daivatam [GTU 1.3] iti | yasmād eva\ntādṛk paramas tasmād ādiś ca | tad uktaṃ śrī-daśame -</p>\n\n<p>śrutvājitaṃ jarāsandhaṃ nṛpater dhyāyato hariḥ |\n<l>āhopāyaṃ tam evādya uddhavo yam uvāca ha || [BhP 10.72.15] iti |</l></p>\n\n<p>ṭīkā ca svāmi-pādānām - ādyo hariḥ śrī-kṛṣṇa ity eṣā | ekādaśe tu tasya\nśreṣṭhatvam ādyatvaṃ ca yugapad āha | puruṣam ṛṣabham ādyaṃ\nkṛṣṇa-saṃjñaṃ nato'smi iti |</p>\n\n<p>na caitad āditvaṃ tad-avatārāpekṣaṃ kintu anādi na vidyate ādir yasya\ntādṛśaḥ | tāpanyāṃ ca -- eko vaśī sarvagaḥ kṛṣṇa īḍyaḥ ity uktvāha nityo\nnityānām iti ca yasmād eva tādṛśatayā ādis tasmāt sarva-kāraṇa-kāraṇam |\ntathā ca daśame taṃ prati devakī-vākyam -</p>\n\n<p>yasyāṃśāṃśāṃśa-bhāgena viśvotpatti-layodayāḥ |\n<l>bhavanti kila viśvātmaṃs taṃ tvādyāhaṃ gatiṃ gatā || [BhP 10.85.31] iti |</l></p>\n\n<p>ṭīkā ca - yasyāṃśaḥ puruṣas tasyāṃśo māyā tasyā aṃśā guṇās teṣāṃ\nbhāgena paramāṇu-mātra-leśena viśvotpatty-ādayo bhavanti | taṃ tvā tvāṃ\ngatiṃ śaraṇaṃ gatāsmi ity eṣā | tathā ca brahma-stutau - nārāyaṇo'ṅga\nnara-bhū-jalāyanāt [BhP 10.14.3] iti |</p>\n\n<lg>\n<l>narāj jātāni tattvāni nārāṇīti vidur budhāḥ |</l>\n<l>tasya tāny ayanaṃ pūrvaṃ tena nārāyaṇaḥ smṛtaḥ ||</l>\n</lg>\n\n<p>ity anena lakṣito yo nārāyaṇaḥ sa tavāṅgaṃ tvaṃ punar aṅgīty arthaḥ |\nśrī-gītāsu viṣṭabhyāham idaṃ kṛtsnam ekāṃśena sthito jagat iti | tad evaṃ\nkṛṣṇa-śabdasya yaugikārtho'pi sādhitaḥ |</p>\n\n<p>ye ca tac-chabdena kṛṣiṇābhyāṃ paramānanda-mātraṃ vācayanti te'pi\nīśvarādi-viśeṣaṇais tatra svābhāvikī śaktiṃ manyeran | tasmin na\ndvitīyatvena sarva-kāraṇatvena ca vastv-antara-śaktiṃ manyeran | tasmin na\ndvitīyatvena sarva-kāraṇatvena ca vastv-antara-śakty-āropāyogāt | tathā ca\nśrutiḥ - ānando brahma iti | ko hy evānyāt kaḥ prāṇyād yad eṣa ākāśa\nānando na syāt | ānandād dhīmāni bhūtāni jāyante | [TaittU 2.7.1]</p>\n\n<p>na tasya kāryaṃ karaṇaṃ ca vidyate\nna tat-samaś cābhyadhikaś ca dṛśyate |\nparāsya śaktir vividhaiva śrūyate\n<l>svābhāvikī jñāna-bala-kriyā ca || [ŚvetU 6.8] iti |</l></p>\n\n<p>nanu sva-mate yoga-vṛttau ca sarvākarṣakaṃ parama-bṛhattamānandaḥ kṛṣṇa\nity abhidhānāt avigraha eva sa ity avagamyate ānandasya vigrahānavagamāt |\nsatyam | kintv ayaṃ paramo'pūrvaḥ pūrva-siddhānanda-vigrahaḥ iti |\nsac-cid-ānanda-lakṣaṇo yo vigrahas tad-rūpa evety arthaḥ | tathā ca\nśrī-daśame brahmaṇaḥ stave tvayy eva nitya-sukha-bodha-tanāv iti |\ntāpanī-hayaśīrṣayor api - sac-cid-ānanada-rūpāya kṛṣṇāyākliṣṭa-kāriṇe iti |\nbrahmāṇḍe ca śrī-kṛṣṇāṣṭottara-śata-nāma-stotre nanda-vraja-janānandī\nsac-cid-ānanda-vigrahaḥ iti |</p>\n\n<p>etad uktaṃ bhavati | sattvaṃ khalv avyabhicāritvam ucyate tad-rūpatvaṃ ca tasya\nśrī-daśame brahmādi-vākye -</p>\n\n<p>satye pratiṣṭhitaḥ kṛṣṇaḥ satyam atra pratiṣṭhitam |\n<l>satyāt satyaṃ ca govindas tasmāt satyo hi nāmataḥ || [Mbh 5.68.12] iti |</l></p>\n\n<p>śrī-devakī-vākye ca --</p>\n\n<lg>\n<l>naṣṭe loke dvi-parārdhāvasāne</l>\n<l>mahā-bhūteṣv ādi-bhūtaṃ gateṣu |</l>\n<l>vyakte 'vyaktaṃ kāla-vegena yāte</l>\n<l>bhavān ekaḥ śiṣyate 'śeṣa-saṃjñaḥ || [BhP 10.3.25]</l>\n</lg>\n\n<p>martyo mṛtyu-vyāla-bhītaḥ palāyan\nlokān sarvān nirbhayaṃ nādyagacchat |\ntat-pādābjaṃ prāpya yadṛcchayādya\n<l>svasthaḥ śete mṛtyur asmād apaiti || [BhP 10.3.24] ity ādi |</l></p>\n\n<p>eko'si prathamam [BhP 10.14.18] ity ādi śrī-brahmaṇo vākye tad amitaṃ\nbrahmādvayaṃ śiṣyate iti | śrī-gītāsu brahmaṇo hi pratiṣṭhāham iti |</p>\n\n<p>yasmāt kṣaram atīto'ham akṣarād api cottamaḥ |\nato'smi loke vede ca prathitaḥ puruṣottamaḥ || iti |</p>\n\n<p>tāpanyām -</p>\n\n<p>janma-jarābhyāṃ bhinnaḥ sthānur ayam acchedyo'yaṃ yo'sau saurye tiṣṭhati |\nyo'sau goṣu tiṣṭhati, yo'sau gāḥ pālayati, yo'sau gopeṣu tiṣṭhati govindān\nmṛtyur bibheti || [GTU 2.23] ity ādi ca | tatra pūrvatra saurya iti | saurī\nyamunā, tad adūra-deśe vṛndāvane ity arthaḥ |</p>\n\n<p>atha cid-rūpatvaṃ sva-prakāśatvena para-prakāśatvam | tac coktaṃ śrī-daśame\nbrahmaṇā ekas tvam ātmā ity ādau svayaṃ jyotīr iti | tāpanyāṃ -</p>\n\n<p>yo brahmāṇaṃ vidadhāti pūrvaṃ\nyo vidyāstasmai gopāyati sma kṛṣṇaḥ |\ntaṃ ha daivamātmabuddhiprakāśaṃ\n<l>mumukṣurvai śaraṇamanuvrajeta || [GTU 1.26] iti |</l></p>\n\n<p>na cakṣuṣā paśyati rūpam asya\nyam evaiṣa vṛṇute tena labhyas\ntasyaiṣa ātmā vṛṇute tanuṃ svām || ity śruty-antaravat |</p>\n\n<p>yathānanda-svarūpatvaṃ sarvāṃśena nirupādhi-parama-premāspadatvam | tac\nca śrī-daśame brahma-stavānte - brahman parodbhave kṛṣṇe [BhP 10.14.49]\nity-ādi-praśnottarayor vyaktam | tathā cānubhūtam ānakadundubhinā --</p>\n\n<p>vidito 'si bhavān sākṣāt puruṣaḥ prakṛteḥ paraḥ\n<l>kevalānubhavānanda- svarūpaḥ sarva-buddhi-dṛk || [BhP 10.3.13] iti |</l></p>\n\n<p>ānandaṃ brahmaṇo rūpaṃ iti śruty-antaravat |</p>\n\n<p>tad evaṃ tasya sac-cid-ānanda-vigraha-rūpatve siddhe, vigraha evātmā\ntathātmaiva vigraha iti siddham | tato jīvavad dehitvaṃ tasya nety api\nsiddhāntitam | yathoktaṃ śrī-śukena -</p>\n\n<p>kṛṣṇam enam avehi tvam ātmānam akhilātmanām |\n<l>jagad-dhitāya so'py atra dehīvābhāti māyayā || [BhP 10.14.55] iti |</l></p>\n\n<p>tathāpi tasya dehival-līlā-kṛpā-paravaśatayaivety arthaḥ | māyā dambhe\nkṛpāyāṃ ca iti viśva-prakāśaḥ | tad evam asya tathā\ntathā-lakṣaṇa-śrī-kṛṣṇa-rūptave siddhe cobhaya-līlābhiniviṣṭatvena kvacid\nvṛṣṇīndratvaṃ kvacid govindatvaṃ ca dṛśyate | tathāha dvādaśe śrī-sūtaḥ --</p>\n\n<p>śrī-kṛṣṇa-kṛṣṇa-sakha-vṛṣṇy-ṛṣabhāvani-dhrug-\nrājanya-vaṃśa-dahanānapavargya-vīrya |\ngovinda gopa-vanitā-vraja-bhṛtya-gīta-\n<l>tīrtha-śravaḥ śravaṇa-maṅgala pāhi bhṛtyān || [BhP 12.11.25] iti |</l></p>\n\n<p>tad evam api svābhīṣṭa-rūpa-līlā-parikara-viśiṣṭatayā govindatvam eva\nsvārādhyatvena yojayati govinda iti | yathā atraivāgre stoṣyate\ncintāmaṇi-prakara-sadmasu kalpa-vṛkṣa iti | abhiṣekānte govinda iti\ncābhyadhāt [BhP 10.27.23] ity uktvā tat prakaraṇārambhe śrī-śuka-prārthanā\nprīyān na indro gavām [BhP 10.26.25] iti gavāṃ sarvāśrayatvād\ngavendratvenaiva sarvendratva-siddheḥ | na cedaṃ nyūnaṃ mantavyam | tathā\nhi go-sūktam -</p>\n\n<p>gobhyo yajñāḥ pravartante gobhyo devāḥ samutthitāḥ |\ngobhir vedāḥ samudgīrṇāḥ ṣaḍ-aṅga-padaka-kramāḥ || iti |</p>\n\n<p>astu tāvat parama-golokāvatīrṇānāṃ tāsāṃ gavām indratvam iti tāpanīṣu ca\nbrahmaṇā tadīyam eva svenārādhanaṃ prakāśitam -- govindaṃ\nsac-cid-ānanda-vigrahaṃ vṛndāvana-sura-bhūruha-talāsīnaṃ satataṃ\n<l>samarud-gaṇo'haṃ toṣayāmi | [GTU 1.37] iti |</l></p>\n\n<p>tathaiva daśame -- tad bhūri bhāgyam iha janma kim apy aṭavyām\n[BhP 10.14.34] ity ādi, śrī-nanda-nandanatvenaiva ca taṃ labdhuṃ prārthanā |\nnaumīḍya te'bhra-vapuṣe taḍid-ambarāya ity ādi paśupāṅgajāya [BhP 10.14.1]\niti |\ntad evaṃ govinda-śabdasya nānā-pāramaiśvarya-mayy anyārthatāpi tena\nnābhimatā | tathā coktaṃ - īśvaratve\nparameśvaratvānuvāda-pūrvaka-tātparyāvasānatayā gautamīya-tantre\nśrīmad-daśākṣara-mantrārtha-kathane -</p>\n\n<lg>\n<l>gopīti prakṛtiṃ vidyāj janas tattva-samūhakaḥ |</l>\n<l>anayor āśrayo vyāptyā kāraṇatvena ceśvaraḥ |</l>\n<l>sāndrānandaṃ paraṃ jyotir vallabhatvena kathyate ||</l>\n</lg>\n\n<lg>\n<l>athavā gopī prakṛtir janas tad-aṃśa-maṇḍalam |</l>\n<l>anayor vallabhaḥ proktaḥ svāmī kṛṣṇākhya īśvaraḥ ||</l>\n</lg>\n\n<p>kārya-kāraṇayor īśaḥ śrutibhis tena gīyate ||</p>\n\n<lg>\n<l>aneka-janma-siddhānāṃ gopīnāṃ patir eva vā |</l>\n<l>nanda-nandana ity uktas trailokyānanda-vardhanaḥ || iti.</l>\n</lg>\n\n<p>prakṛtim iti māyākhyāṃ jagat-kāraṇa-śaktim ity arthaḥ tattva-samūhako\nmahad-ādi-rūpaḥ | anayor āśrayaḥ sāndrānandaṃ paraṃ jyotir īśvarao\nvallabha-śabdena kathyate | īśvaratve hetur vyāptyā kāraṇatvena ceti |\nprakṛtir iti svarūpa-bhūtā māyātītā vaikuṇṭhādau prakāśamānā\nmahā-lakṣmy-ākhyā śaktir ity arthaḥ | aṃśa-maṇḍalaṃ saṅkarṣaṇādi-rūpam |\naneka-janma-siddhānām ity atra | bahūni me vyatītāni janmāni tava cārjuna\n[Gītā 4.5] iti śrī-bhagavad-gītā-vacanām anādi-janma-paramparāyām eva\ntātparyam |</p>\n\n<p>tad evam atrāpi nanda-nandanatvam evābhimataṃ śrī-gargeṇa ca yathoktam |\nprāg ayaṃ vāsudevasya kvacij jātas tavātmajaḥ [BhP 10.8.14] iti | ātmajatvaṃ\nhi tasya śrī-vasudevasyāpi manasy āvirbhūtatvam evābhimatam |\nāviveśāṃśa-bhāgena mana ānakadundubheḥ [BhP 10.2.16] iti | śrī-devakyām\napi dadhāra sarvātmakam ātma-bhūtaṃ kāṣṭhā yathānanda-karaṃ manastaḥ\n[BhP 10.2.18] ity ādeḥ | śrī-vrajeśvarayo'pi tathāsīd eva phalena\nphala-kāraṇam anumīyate | śrī-bhagavat-prādurbhāvasya\npūrvāvyavahita-kālaṃ vyāpya tathā tathā sarvatra darśanāt | kintv ātmani\ntasyāvirbhāve saty apy ātmajatvāya pitṛ-bhāva-maya-śuddha-mahā-premaiva\nprayojakam | brahmaṇaḥ sakāśād varāha-devasyāvirbhāve'pi parasparaṃ tathā\nbhāva-darśanābhāvāt | tathā nṛsiṃha-devaḥ stambhayor api | na ca vaktavyam\nudara-praveśe sati putratvaṃ syāt | parīkṣid-rakṣaṇārthaṃ tan-mātur\nudara-praviṣṭe ca tayos tādṛśa-vyavahārābhāvāt | tasmāt\nvātsalyābhidha-premaiva putratve kāraṇam | tādṛśa-śuddha-premā tu\nśrī-vrajeśvarayor eva śrī-vasudeva-devakyos tu paramaiśvarya-jñānaṃ\npratibandhakaṃ iti sādhūktaṃ prāg ayaṃ vasudevasya iti |</p>\n\n<p>atha śrī-śukadevena tathaiva nirṇītaṃ nāyaṃ sukhāpo bhagavān dehināṃ\ngopikā-sutaḥ [BhP 10.9.21] iti | āgama-vidbhir api sakala-loka-maṅgalo\nnanda-gopa-tanayo devatā iti | ataḥ śrīmad-daśākṣara-viniyoge'pi tan-maya\neva dṛśyate iti | atha viśeṣaḥ śrī-vaiṣṇava-toṣaṇyāṃ nandas tv ātmaja\nutpannaḥ [BhP 10.5.1] ity ādau draṣṭavyaḥ |</p>\n\n</div>\n<div>\n</div>\n<div>\n<p>sahasra-patra-kamalaṃ gokulākhyaṃ mahat padam |\ntat-karṇikāraṃ tad-dhāma tad-anantāṃśa-sambhavam ||2|| // BrS_5.2 //</p>\n\n</div>\n<div>\n\n<p>atha tasya tad-rūpatā-sādhakaṃ nityaṃ dhāma pratipādayati sahasra-patraṃ\nkamalam ity ādinā | sahasrāṇi patrāṇi yatra tat kamalam | bhūmiś\ncintāmaṇi-gaṇamayīti vakṣyamāṇānusāreṇa cintāmaṇi-mayaṃ padmaṃ\ntad-rūpaṃ mahat sarvotkṛṣṭaṃ padaṃ sthānam | mahataḥ śrī-kṛṣṇasya\nmahā-bhagavato vā padaṃ mahā-vaikuṇṭhādi-rūpaṃ ity arthaḥ | rūḍhir\nyogam apaharatīti nyāyena tasyaiva pratīteḥ | etad abhipretyoktaṃ śrī-daśame\nbhagavān gokuleśvaraḥ iti śīlārthe tv atra varac-pratyayaḥ |</p>\n\n<p>ataiva tad-anukūlatvenottara-grantho'pi vyākhyeyaḥ | tad eva cāmnātaṃ\ngokulaṃ vana-vaikuṇṭham iti | tasya śrī-kṛṣṇasya dhāma\nśrī-nanda-yaśodādibhiḥ saha vāsa-yogyaṃ mahāntaḥ-puraṃ taiḥ\nsahavāsitātvagre samuddekṣyate | tasya svarūpam āha tad iti | anantasya\nśrī-baladevasyāṃśena jyotir-vibhāga-viśeṣeṇa sambhavaḥ sadāvirbhāvo yasya\ntat tathā tantreṇaitad api bodhyate | ananto'ṃśo yasya tasya śrī-baladevasyāpi\nsambhavo nivāso yatra tad iti |</p>\n\n</div>\n<div>\n<p>karṇikāraṃ mahad yantraṃ ṣaṭ-koṇaṃ vajra-kīlakam |\n<l>ṣaḍ-aṅga-ṣaṭ-padī-sthānaṃ prakṛtyā puruṣeṇa ca || // BrS_5.3 //</l></p>\n\n<p>premānanda-mahānanda-rasenāvasthitaṃ hi yat |\njyotī-rūpeṇa manunā kāma-bījena saṅgatam ||3|| // BrS_5.4 //</p>\n\n</div>\n<div>\n\n<p>sarva-gaṇa-sevitasya śrīmad-aṣṭadaśākṣara-mantra-rājasya bahu-pīṭhasya\nmukhya-pīṭham idam ity āha karṇikāram iti dvayena | mahad-yantram iti |\nyat prakṛtir eva sarvatra mantratvena pūjārthaṃ likhyate ity arthaḥ | yantram\neva darśayati ṣaṭ-koṇā abhyantare yasya tat | vajra-kīlakaṃ karṇikāre\nbīja-rūpa-hīra-kakolaka-śobhitam || yantre ca-kāropalakṣitā | caturthy-antā\ncatur-akṣarī kīla-rūpā jñeyā | ṣaṭ-koṇatve prayojanam āha ṣaḍ-aṅgāni\nyasyāḥ sā ṣaṭ-padī śrīmad-aṣṭādaśākṣarī tasyāḥ sthānam | prakṛtir\nmantrasya svarūpaṃ svayam eva śrī-kṛṣṇaḥ, kāraṇa-rūpatvāt | tac coktam\nṛṣy-ādi-smaraṇe - kṛṣṇaḥ prakṛtir iti |</p>\n\n<p>puruṣaś ca sa eva tad-adhiṣṭhātṛ-devatā-rūpaḥ | tābhyām avasthitam\nadhiṣṭhitam | sa hi mantre caturdhā pratīyate | mantrasya kāraṇa-rūpatvena,\nadhiṣṭhātṛ-devatā-rūpatvena, varṇa-samudāya-rūpatvena, ārādhya-rūpatvena\nca | tatra kāraṇa-rūpatvena adhiṣṭhātṛ-devatā-rūpatvenātrocyate |\nārādhya-rūpatvena prāg uktaḥ | īśvaraḥ paramaḥ kṛṣṇa iti |\nvarṇa-rūpatvenāgre uddhariṣyate kāmaḥ kṛṣṇāya iti | yathoktaṃ\nhāyaśīrṣa-pañcarātre -\nvācyatvaṃ vācakatvaṃ devatā-mantrayor iha |\nabhedenocyate brahma tattva-vidbhir vicārataḥ || iti |</p>\n\n<p>gopāla-tāpanī-śrutiṣu -</p>\n\n<p>vāyur yathaiko bhuvanaṃ praviṣṭo\njanye janye pañca-rūpo babhūva |\nkṛṣṇas tathaiko'pi jagad-dhitārthaṃ\nśabdenāsau pañca-pado vibhāti || iti |</p>\n\n<p>kvacid durgāyā adhiṣṭhātṛtvaṃ śakti-śaktimator abheda-vivakṣayā yathā ca\nbṛhad-gautamīye -</p>\n\n<lg>\n<l>rādhā durgā śivā durgā lakṣmī durgā prakīrtitā |</l>\n<l>gopāla-viṣṇu-pūjāyām ādy-antā na tu madhyamā ||</l>\n</lg>\n\n<p>ataivoktaṃ gautamīya-kalpe --\nyaḥ kṛṣṇaḥ saiva durgā syād yā durgā kṛṣṇa eva saḥ |\nanayor antarādarśī saṃsārān no vimucyate || ity ādi |</p>\n\n<p>ataḥ svayam eva śrī-kṛṣṇas tatra svarūpa-śakti-rūpeṇa durgā nāmeti | tasmān\nneyaṃ māyāṃśa-bhūtā durgātigamyate | niruktiś cātra kṛcchreṇa\ndurgārādhanādi bahu-prayāsena gamyate jñāyate iti | tathā ca\nnārada-pañcarātre śruti-vidyā-saṃvāde -</p>\n\n<lg>\n<l>jānāty ekā parā-kāntaṃ saiva durgā tad-ātmikā |</l>\n<l>yā parā paramā śaktir mahā-viṣṇu-svarūpiṇī ||</l>\n</lg>\n\n<lg>\n<l>yasyā vijñāna-mātreṇa parāṇāṃ paramātmanaḥ |</l>\n<l>muhūrtād eva devasya prāptir bhavati nānyathā ||</l>\n</lg>\n\n<lg>\n<l>ekeyaṃ prema-sarvasva-svabhāvā śrī-kuleśvarī |</l>\n<l>anayā sulabho jñeya ādi devo'khileśvaraḥ ||</l>\n</lg>\n\n<lg>\n<l>bhaktir bhajana-sampattir bhajate prakṛtiḥ priyam |</l>\n<l>jñāyate'tyanta duḥkhena seyaṃ prakṛtir ātmanaḥ ||</l>\n</lg>\n\n<p>durgeti gīyate sadbhir akhaṇḍa-rasa-vallabhā |\nasyā āvarikā śaktir mahā-māyākhileśvarī |\nyayā mugdhaṃ jagat sarvaṃ sarva-dehābhimānataḥ || iti ca |</p>\n\n<p>tathā ca sammohana-tantre jayāṃ prati śrī-durgā-vacanaṃ -</p>\n\n<p>yan nāmnā nāmnī durgāhaṃ guṇair guṇavatī hy aham |\nyad-vaibhavā mahā-lakṣmī rādhā nityāparā dvayā || iti |</p>\n\n<p>kiṃ ca prema-rūpā ye ānanda-mahānanda-rasās tat paripāka-bhedās\n<lg>\n<l>tad-ātmakena tathā jyotī-rūpeṇa sva-prakāśakena manunā mantra-rūpeṇa</l>\n<l>kāma-bījena saṅgatam iti mūlāntargatatve'pi kāma-bījasya pṛthag-uktiḥ</l>\n<l>kutracana svātantryāpekṣayā ||3||</l>\n</lg></p>\n\n</div>\n<div>\n<p>tat-kiñjalkaṃ tad-aṃśānāṃ tat-patrāṇi śriyām api ||4|| // BrS_5.5 //</p>\n\n</div>\n<div>\n\n<p>tad evaṃ tad-dhāmoktvā tad-āvaraṇāny āha tad ity ardhena | tasya\nkarṇikā-rūpa-dhāmnaḥ kiñjalkāḥ śikharāvali-valita-prācīra-paṅktya ity\narthaḥ | tac ca tad-aṃśānāṃ tasminn aṃśodāyo vidyate yeṣāṃ\nparama-prema-bhājāṃ sajātīyānāṃ dhāmety arthaḥ | gokulākhyam ity uktir\neva | teṣāṃ sajātīyatvaṃ coktaṃ śrī-bādarāyaṇinā -</p>\n\n<p>evaṃ kakudminaṃ hatvā stūyamānaḥ dvijātibhiḥ |\n<l>viveśa goṣṭhaṃ sa-balo gopīnāṃ nayanotsavaḥ || [BhP 10.36.15] iti |</l></p>\n\n<p>kaṃsa-vadhānte śrī-vraja-rājaṃ prati svayaṃ bhagavatā - jñātīn vo draṣṭum\neṣyāmo vidhāya suhṛdāṃ sukham [BhP 10.45.23] iti | ataiva kamalasya patrāṇi\nśriyāṃ tat-preyasīnāṃ gopī-rūpāṇāṃ śrī-rādhādīnām upavana-rūpāṇi\ndhāmānīty arthaḥ | gopī-rūpatvaṃ cāsāṃ mantrasya tan-nāmnāliṅgitatvāt\nrādhāditvaṃ ca -</p>\n\n<p>devī kṛṣṇamayī proktā rādhikā para-devatā |\nsarva-lakṣmī-mayī sarva-kāntiḥ sammohinī parā || iti bṛhad-gautamīyāt |</p>\n\n<p>vārāṇasyāṃ viśālākṣī vimalā puruṣottame |\nrukmiṇī dvāravatyāṃ tu rādhā vṛndāvane vane || iti matsya-purāṇāt |</p>\n\n<p>rādhayā mādhavo devo mādhavenaiva rādhikā | vibhrājante janeṣv ā iti\nṛk-pariśiṣṭa-śrutau ca |</p>\n\n<p>atra viśeṣa-jijñāsāyāṃ kṛṣṇārcana-dīpikā draṣṭavyā | tatra patrāṇām\nucchrita-prāntānāṃ vartmāṇy agrima-sandhiṣu tu goṣṭhāni jñeyāni |\nakhaṇḍa-kamalasya gokulatvāt tathaiva gokula-samāveśāc ca goṣṭhaṃ tathaiva\nyat tu sthānāntare vacanam asti -</p>\n\n<lg>\n<l>sahasrāraṃ padmaṃ dala-tatiṣu devībhir abhitaḥ</l>\n<l>parīto go-saṅghair api nikhila-kiñjalka-militaiḥ |</l>\n<l>varāṭe yasyāsti svayam akhila-śaktyā prakaṭita-</l>\n<l>prabhāvaḥ satyaḥ śrī-parama-puruṣas taṃ kila bhaje || iti padma-bīja-koṣe ity</l>\n</lg>\n<p>arthaḥ |\ntatra go-saṅkhyair iti tu pāṭhaḥ samañjasaḥ | go-saṅkhyāś ca gopāḥ iti | gope\ngopāla-gosaṅkhya-godhug-ābhīra-vallabhā ity amaraḥ | akhila-śaktyā\n<l>prakaṭitaḥ prabhāvaḥ yena saḥ parama-puruṣaḥ śrī-kṛṣṇa ity arthaḥ ||4||</l></p>\n\n</div>\n<div>\n<p>catur-asraṃ tat-paritaḥ śvetadvīpākhyam adbhutam |\n<l>catur-asraṃ catur-mūrteś catur-dhāma catuṣ-kṛtam || // BrS_5.6 //</l></p>\n\n<p>caturbhiḥ puruṣārthaiś ca caturbhir hetubhir vṛtam |\n<l>śūlair daśabhir ānaddham ūrdhvādho dig-vidikṣv api || // BrS_5.7 //</l></p>\n\n<p>aṣṭabhir nidhibhir juṣṭam aṣṭabhiḥ siddhibhis tathā\n<l>manu-rūpaiś ca daśabhir dik-pālaiḥ parito vṛtam || // BrS_5.8 //</l></p>\n\n<p>śyāmair gauraiś ca raktaiś ca śuklaiś ca pārṣadarṣabhaiḥ\nśobhitaṃ śaktibhis tābhir adbhutābhiḥ samantataḥ ||5|| // BrS_5.9 //</p>\n\n</div>\n<div>\n\n<p>atha gokulāvaraṇāny āha caturasram iti caturbhiḥ | tasya gokulasya bahiḥ\nsarvataś caturasraṃ catuṣkoṇātmakaṃ sthānaṃ śvetadvīpākhyam | tad etad\nupalakṣaṇaṃ golokākhyaṃ cety arthaḥ | yadyapi gokule śvetadvīpatvam asty\neva tad-avāntara-bhūmimayatvāt | tathāpi viśeṣa-nāmnoktatvāt tenaiva tat\npratīyate iti tathoktam | kintu caturasre'py antar-maṇḍalaṃ\nśrī-vṛndāvanākhyaṃ jñeyam | tathā ca svāyambhuvāgame - dhyāyet\ntatra-viśuddhātmā idaṃ sarvaṃ krameṇa ca ity ādikam uktvā tan-madhye\nvṛndāvanaṃ kusumitaṃ nānā-vṛkṣa-vihaṅgamaṃ saṃsmaret ity uktam | tathā\nca bṛhad-vāmane śrutīnāṃ prārthanā pūrvakāṇi padyāni</p>\n\n<lg>\n<l>ānanda-mātram iti yad vadanti hi purāvidaḥ |</l>\n<l>tad-rūpe darśayāsmākaṃ yadi deyo varo hi naḥ ||</l>\n</lg>\n\n<lg>\n<l>śrutvaitad darśayāmāsa svaṃ lokaṃ prakṛteḥ param |</l>\n<l>kevalānubhavānanda-mātram akṣaram avyayam ||</l>\n</lg>\n\n<p>yatra vṛndāvanaṃ nāma vanaṃ kāma-dughair drumaiḥ |\nmanorama-nikuñjāḍhyaṃ sarvartu-sukha-saṃyutam || ity ādi tac ca caturasram |</p>\n\n<p>catur-mūrteś catur-vyūhasya vāsudevādi-catuṣṭayasya | catuṣkṛtaṃ caturdhā\nvibhaktam catur-dhāma | kintu deva-līlatvāt tad-upari-vyoma-yāna-sthā eva\njñeyā hetubhiḥ | tat-puruṣārtha-sādhanaiḥ | manu-rūpaiḥ\nsva-sva-mantrātmakaiḥ | dik-pālaiḥ indrādibhiḥ | śyāmādayaḥ catvāro vedāḥ\ntair ity arthaḥ | kṛṣṇaṃ ca tatra chandobhiḥ stūyamānaṃ suvismitāḥ iti\ndaśamāt | śaktibhiḥ vimalādibhiḥ |</p>\n\n<p>tad evaṃ goloka-nāmā ayaṃ lokaḥ śrī-bhāgavate sādhitaḥ |</p>\n\n<lg>\n<l>nandas tv atīndriyaṃ dṛṣṭvā loka-pāla-mahodayam |</l>\n<l>kṛṣṇe ca sannatiṃ teṣāṃ jñātibhyo vismito 'bravīt ||</l>\n</lg>\n\n<lg>\n<l>te cautsukya-dhiyo rājan matvā gopās tam īśvaram |</l>\n<l>api naḥ svagatiṃ sūkṣmām upādhāsyad adhīśvaram ||</l>\n</lg>\n\n<lg>\n<l>iti svānāṃ sa bhagavān vijñāyākhila-dṛk svayam |</l>\n<l>saṅkalpa-siddhaye teṣāṃ kṛpayaitad acintayat ||</l>\n</lg>\n\n<lg>\n<l>jano vai loka etasminn avidyā-kāma-karmabhiḥ |</l>\n<l>uccāvacāsu gatiṣu na veda svāṃ gatiṃ bhraman ||</l>\n</lg>\n\n<lg>\n<l>iti sañcintya bhagavān mahā-kāruṇiko hariḥ |</l>\n<l>darśayāmāsa lokaṃ svaṃ gopānāṃ tamasaḥ param ||</l>\n</lg>\n\n<lg>\n<l>satyaṃ jñānam anantaṃ yat brahma jyotiḥ sanātanam |</l>\n<l>yad dhi paśyanti munayo guṇāpāye samāhitāḥ ||</l>\n</lg>\n\n<lg>\n<l>te tu brahma-hradaṃ nītā magnāḥ kṛṣṇena coddhṛtāḥ |</l>\n<l>dadṛśur brahmaṇo lokaṃ yatrākrūro 'dhyagāt purā ||</l>\n</lg>\n\n<p>nandādayas tu taṃ dṛṣṭvā paramānanda-nirvṛtāḥ |\n<l>kṛṣṇaṃ ca tatra cchandobhiḥ stūyamānaṃ suvismitāḥ || [BhP 10.28.10-17] iti |</l></p>\n\n<p>atīndriyam adṛṣṭa-pūrvam | sva-gatiṃ sva-dhāma | sūkṣmāṃ durjñeyām |\nupādhāsyan upadhāsyati | asmān prāpayiṣyatīty arthaḥ | iti saṅkalpitavanta\niti śeṣaḥ | jano'sau vraja-vāsī mama svajanaḥ | sālokya-sārṣṭi- [BhP 3.29.12]\nity ādi padye janā itivad ubhayatrāpy anya-janatvam aprastutatam iti |\nvraja-janasya tu tadīya-svajanatamatvaṃ tena svayam eva vibhāvitam -</p>\n\n<p>tasmān mac-charaṇaṃ goṣṭhaṃ man-nāthaṃ mat-parigraham |\n<l>gopāye svātma-yogena so'yaṃ me vrata āhitaḥ || [BhP 10.25.18] ity anena |</l></p>\n\n<p>sa etasmin prāpañcike loke avidyābhir yā uccāvacā deva-tiryag-ādi-rūpā\ngatayas tāsu svāṃ gatiṃ bhraman tan-miśratayābhivyakteḥ tan-nirviśeṣatayā\njānan, tām eva svāṃ gatiṃ bhaved ity arthaḥ madīya-laukika-līlāveśena\njñānāṃśa-tirodhānād iti bhāvaḥ |</p>\n\n<lg>\n<l>iti nandādayo gopāḥ kṛṣṇa-rāma-kathāṃ mudā |</l>\n<l>kurvanto ramamāṇāś ca nāvindan bhava-vedanām || [BhP 10.11.28]</l>\n</lg>\n\n<p>iti śrī-daśamokter avidyā-kāma-karmaṇāṃ tatrāsāmarthyāt | gopīnāṃ svāṃ\nlokaṃ golokam iti | arthāt tān praty eva sandarśayāmāsa | tamasaḥ prakṛteḥ\nparam svarūpa-śaktyābhivyaktatvāt | ataiva saccidānanda-rūpa evāsau loka ity\nāha satyam iti |</p>\n\n<p>atha śrī-vṛndāvane tādṛśa-darśanaṃ katama-deśa-sthitānāṃ teṣām ity ata\nāha te tv iti | brahma-hradaṃ akrūra-tīrthaṃ kṛṣṇena nītā punaś ca tenaiva\nmagnāḥ majjitāḥ punaś ca tasmāt tenaivoddhṛtāḥ | uddhṛtya punaḥ\nsva-sthāna-prāpitāḥ santo, brahmaṇaḥ parama-bṛhattamasya tasyaiva lokaṃ\ngolokākhyaṃ dadṛśuḥ | mūrdhabhiḥ satya-lokas tu brahma-lokaḥ sanātanaṃ\n[BhP 2.5.38] iti dvitīye | vaikuṇṭhāntarasyāpi tat tayākhyāteḥ |</p>\n\n<p>ko'sau brahma-hradaḥ ? tatrāha yatreti | purety etat-prasaṅgād bhāvi-kāla ity\narthaḥ | purā purāṇe nikaṭe prabandhātīta-bhāviṣu iti koṣa-kārāḥ | seyaṃ\nca paripāṭī tat tīrthaṃ mahimānaṃ lakṣyam eva vidhātum iti bhāvaḥ | tatra\nsvāṃ gatim iti tadīyatā-nirdeśo gopānāṃ svaṃ lokam iti ṣaṣṭhī-sva-śabdayor\nnirdeśaḥ | kṛṣṇam iti sākṣān-nirdeśaś ca vaikuṇṭhāntaraṃ vyavacchidya\nśrī-golokam eva sthāpitavān iti |</p>\n\n<p>tathā ca harivaṃśe śakra-vacanam -</p>\n\n<lg>\n<l>svargād ūrdhvaṃ brahma-loko brahmarṣi-gaṇa-sevitaḥ |</l>\n<l>tatra soma-gatiś caiva jyotiṣāṃ ca mahātmanām ||</l>\n</lg>\n\n<lg>\n<l>tasyopari gavāṃ lokaḥ sādhyās taṃ pālayanti hi |</l>\n<l>sa hi sarva-gataḥ kṛṣṇa mahākāśa-gato mahān ||</l>\n</lg>\n\n<lg>\n<l>upary upari tatrāpi gatis tava tapomayī |</l>\n<l>yāṃ na vidmo vayaṃ sarve pṛcchanto'pi pitāmaham |</l>\n<l>gatiḥ śama-damāḍhyānāṃ svargaḥ sukṛta-karmaṇām ||</l>\n</lg>\n\n<lg>\n<l>brāhmye tapasi yuktānāṃ brahma-lokaḥ parā gatiḥ |</l>\n<l>gavām eva tu yo loko durāroho hi sā gatiḥ ||</l>\n</lg>\n\n<p>sa tu lokas tvayā kṛṣṇa sīdamānaḥ kṛtātmanā |\n<l>dhṛto dhṛtimatā vīra nighantopdadravān gavām || [HV 2.19.29-35] iti |</l></p>\n\n<p>tatrāpāta-pratītārthāntare svargād ūrdhvaṃ brahmaṇo loka ity ayuktaṃ syāt\nloka-trayam atikramyokteḥ | tatra soma-gatiś caivety api na sambhavati\ncandrasyānyeṣām api jyotiṣāṃ dhruva-lokādhastād eva gateḥ | tatra sādhyās\ntaṃ pālayantīty api nopapadyate | deva-yoni-rūpāṇāṃ teṣāṃ svarga-lokasyāpi\npālanam asambhavyam | kim uta tad-upari golokasya | tathā tasya lokasya\nsurabhi-lokatve sati sarva-gata ity anupapannaṃ syāt |\nśrī-bhagavad-vigraha-lokayor acintya-śaktitvena vibhutvaṃ ghaṭate na punar\nasyeti | ataiva sarvātītatvāt tatrāpi tava gatir ity api śabdo vismaye prayuktaḥ |\nyāṃ na vidmo vayaṃ sarve ity-ādikaṃ coktam |</p>\n\n<p>tasmāt prākṛta-golokād anya evāsau goloka iti siddham | tathā ca\nmokṣa-dharme nārāyaṇīyopākhyāne śrī-bhagavad-vākyaṃ -</p>\n\n<p>evaṃ bahu-vidhai rūpaiś carāmīha vasundharām |\n<l>brahma-lokaṃ ca kaunteya golokaṃ ca sanātanam || [Mbh 12.330.68] iti |</l></p>\n\n<p>tasmād ayam arthaḥ svarga-śabdena --</p>\n\n<lg>\n<l>bhūr-lokaḥ kalpitaḥ padbhyāṃ bhuvar-loko 'sya nābhitaḥ |</l>\n<l>hṛdā svar-loka urasā mahar-loko mahātmanaḥ || [BhP 2.5.42]</l>\n</lg>\n\n<p>iti dvitīyānusāreṇa svar-lokam ārabhya satya-loka-paryantaṃ loka-pañcakam\nucyate | tasmād ūrdhvam upari brahma-loko brahmātmako loko brahma-lokaḥ\nsac-cid-ānanda-rūpatvāt | brahmaṇo bhagavato loka iti vā | mūrdhabhiḥ\nsatya-lokas tu brahma-lokaḥ sanātanaḥ [BhP 2.5.38] iti dvitīyāt | tathā ca ṭīkā\n-brahma-loko vaikuṇṭhākhyaḥ | sanātano nityaḥ | na tu sṛjyaḥ\nprapañcāntarvartī | ity eṣā | śrutiś ca eṣa brahma-lokaḥ | eṣa ātma-lokaḥ |\niti |</p>\n\n<p>sa ca brahmarṣi-gaṇa-sevitaḥ | brahmāṇi mūrtimanto vedāḥ | ṛṣayaś ca\nśrī-nāradādayaḥ | gaṇāś ca śrī-garuḍa-viṣvaksenādayaḥ | taiḥ sevitaḥ | evaṃ\nnityāśritān uktvā tad-gamanādhikāriṇa āha | tatra brahma-loke umayā saha\nvartata iti somaḥ śrī-śivas tasya gatiḥ |</p>\n\n<lg>\n<l>sva-dharma-niṣṭhaḥ śata-janmabhiḥ pumān</l>\n<l>viriñcatām eti tataḥ paraṃ hi mām |</l>\n<l>avyākṛtaṃ bhāgavato 'tha vaiṣṇavaṃ</l>\n<l>padaṃ yathāhaṃ vibudhāḥ kalātyaye || [BhP 4.24.29] iti caturthe</l>\n</lg>\n<p>śrī-rudra-gītam |</p>\n\n<p>someti supāṃ sulug ity ādinā ṣaṣṭhyā luk chāndasaḥ | tata uttaratrāpi gatir\nity asyānvayaḥ | jyotir brahma tad-aikātmya-bhāvānāṃ muktānām ity arthaḥ |</p>\n\n<p>nanu tādṛśām api sarveṣāṃ kintu mahātmanāṃ mahāśayānāṃ\nmokṣānādaratayā bhajatāṃ śrī-sanakādi-tulyānām ity arthaḥ |</p>\n\n<p>muktānām api siddhānāṃ nārāyaṇa-parāyaṇaḥ\n<l>sudurlabhaḥ praśāntātmā koṭiṣv api mahā-mune || [BhP 6.14.5] iti ṣaṣṭhāt |</l></p>\n\n<lg>\n<l>yoginām api sarveṣāṃ madgatenāntarātmanā |</l>\n<l>śraddhāvān bhajate yo māṃ sa me yuktatamo mataḥ || [Gītā 6.47] iti</l>\n</lg>\n<p>gītābhyaś ca |</p>\n\n<p>teṣv eva mahattva-paryavasanāt | tasya ca brahma-lokasyopari\nsarvordhva-pradeśe gavāṃ lokaḥ śrī-goloka ity arthaḥ | taṃ ca golokaṃ\nsādhyāḥ prāpañcika-devānāṃ prasādhanīyā mūla-rūpā\nnitya-tadīya-deva-gaṇāḥ pālayanti dik-pālatayā vartante te ha nākaṃ\nmahimānaḥ sacantaḥ yatra pūrve sādhyāḥ santi devāḥ [Rk 10.90.16] iti śruteḥ |</p>\n\n<lg>\n<l>tatra pūrve ye ca sādhyā viśve devāḥ sanātanāḥ |</l>\n<l>te ha nākaṃ mahimānaḥ sacantaḥ śubha-darśanāḥ || iti</l>\n</lg>\n<p>mahā-vaikuṇṭha-varṇane pādmottara-khaṇḍāc ca |</p>\n\n<p>yad vā tad bhūri-bhāgyam iha janma kim apy aṭavyāṃ yad gokule'pi\n[BhP 10.14.34] iti śrī-brahma-stavānusāreṇa tad-vidha-parama-bhaktānām api\nsādhyās tādṛśa-siddhi-prāptaye prāsādhanīyāḥ śrī-gopī-prabhṛtayas taṃ\npālayanti |</p>\n\n<p>tad evaṃ sarvopari-gatatve'pi | hi prasiddhau | sa śrī-golokaḥ sarva-gataḥ\nśrī-nārāyaṇa iva prāpañcikāprāpañcika-vastu-vyāpakaḥ | kaiścit\nkrama-mukti-vyavasthayā tathā prāpyamāno'py asau\ndvitīya-skandha-varṇita-kamalāsana-dṛṣṭa-vaikuṇṭhavat śrī-vraja-vāsinbhir\natrāpi yasmād dṛṣṭa iti bhāvaḥ |</p>\n\n<l>ataiva mahān bhagavad-rūpa eva | mahāntaṃ vibhum ātmānam [KaṭhU 2.22]</l>\n<p>iti śruteḥ | tatra hetuḥ | mahākāśaḥ parama-vyomākhyaḥ\nbrahma-viśeṣaṇa-lābhād ākāśas tal-liṅgād [Vs 1.1.22] iti nyāya-prasiddheś\nca | tad-gata-brahmākārodayāntaram eva vaikuṇṭha-prāpteḥ yathājāmilasya |\ntad evam upary upari sarvopary api virājamāne tatra śrī-goloke'pi tava gatiḥ |\nśrī-govinda-rūpeṇa krīḍā vartata ity arthaḥ |</p>\n\n<p>ataiva sā ca gatiḥ sādhāraṇī na bhavati kintu tapomayī |\ntapo'trānavacchinnaiśvaryaṃ sahasra-nāma-bhāṣye'pi paramaṃ yo mahat tapaḥ\nity atra tatra vyākhyātam | sa tapo'tapyata iti parameśvara-viṣayaka-śruteḥ |\naiśvaryaṃ prākāśayad iti tatrārthaḥ | ataiva brahmādi-durvitarkyatvam apy\nāha yām iti | adhunā tasya śrī-goloka ity ākhyā bījam abhivyañjayati gatir\niti | brāhmye brahma-loka-prāpake tapasi viṣṇu-viṣayaka-manaḥ-praṇidhāne\nyuktānāṃ yata-cittānāṃ tat-prema-bhaktānām ity arthaḥ | yasya jñāna-mayaṃ\ntapaḥ iti śruteḥ | brahma-loko vaikuṇṭha-lokaḥ | parā prakṛtyatītā | gavāṃ\nvraja-vāsi-mātrāṇāṃ mocayan vraja-gavāṃ dina-tāpam [BhP 10.35.25]\nity-uktānusāreṇa atraiva nighnatopadravān gavām ity uktyā ca\ngoloka-vāsi-mātrāṇāṃ svatas tad-bhāva-bhāvitānāṃ ca sādhana-vaśād ity\narthaḥ | atas tad-bhāvasya durlabhatvād durārohā | tad evaṃ golokaṃ\nvarṇayitvā tasya gokulena sahābhedam āha sa tv iti |\nsa eva tu sa loko dhṛto rakṣitaḥ śrī-govardhanoddharaṇeneti | evam eva\nmokṣa-dharma-śrī-nārāyaṇīyopākhyāne śrī-bhagavad-vākyam -</p>\n\n<p>evaṃ bahu-vidhai rūpaiś carāmīha vasundharām |\n<l>brahma-lokaṃ ca kaunteya golokaṃ ca sanātanam || [Mbh 12.330.68] iti |</l></p>\n\n<p>tathā ca mṛtyu-sañjaya-tantre --</p>\n\n<p>ekadā sāntarīkṣāc ca vaikuṇṭhaṃ svecchayā bhuvi |\ngokulatvena saṃsthāpya gopīmaya-mahotsavā |\nbhakti-rūpāṃ satāṃ bhaktim utpāditavatī bhṛśam || iti |</p>\n\n<p>evaṃ nārada-pañcarātre vijayākhyāne -</p>\n\n<p>tat sarvopari goloke śrī-govindaḥ sadā svayam |\nviharet paramānandī gopī-gokula-nāyakaḥ || iti |</p>\n\n<p>tathā ṛkṣu cāyam eva pradiṣṭaḥ -</p>\n\n<p>tāṃ vāṃ vāstūny uśmasi gamadhyai\nyatra gāvo bhūri-śṛṅgā ayāsaḥ |\natrāha tad urugāyasya vṛṣṇaḥ\nparamaṃ padam avabhāti bhūri || iti |\nvyākhyātaṃ ca - tāṃ tāni vāṃ yuvayoḥ kṛṣṇa-rāmayor vāstūni līlā-sthānāni\ngamadhyai prāptuṃ uśmasi kāmayāmahe | tāni kiṃ viśiṣṭāni ? yatra yeṣu\nbhūri-śṛṅgā mahā-śṛṅgyo gāvo bahu-śubha-lakṣaṇā iti vā | ayāsaḥ śubhāḥ |\nayaḥ śubhāvaho vidhir ity amaraḥ | devāsa itivat jasantaṃ padam | atra\nbhūmau tal-loke vede ca prasiddhaṃ śrī-golokākhyaṃ urugāyasya svayaṃ\nbhagavato tac-caraṇāravindasya paramaṃ prapañcātītaṃ padaṃ sthānaṃ bhūri\nbahudhā avabhātīty āha veda iti |</p>\n\n<p>yajuḥsu - mādhyandinīyā stūyate dhāmāny uśmasi ity ādau | viṣṇoḥ\nparamaṃ padam avabhātīti bhūrīti cātra prakārāntaraṃ paṭhanti śeṣaṃ\n<l>samānam ||5||</l></p>\n\n</div>\n<div>\n<p>evaṃ jyotir-mayo devaḥ sad-ānandaṃ parāt paraḥ |\nātmārāmasya tasyāsti prakṛtyā na samāgamaḥ ||6|| // BrS_5.10 //</p>\n\n</div>\n<div>\n\n<p>atha mūla-vyākhyām anusarāmaḥ | virāṭ-tad-antaryāminor abheda-vivakṣayā\npuruṣa-sūktādāv eka-puruṣatvaṃ yathā nirūpitaṃ, tathā\ngoloka-tad-adhiṣṭhātror apy āha evam iti | devo golokas\ntad-adhiṣṭhātṛ-śrī-govinda-rūpaḥ | sadānandam iti tat-svarūpam ity arthaḥ |\nnapuṃsakatvaṃ vijñānam ānandaṃ brahma iti śruteḥ | ātmārāmasya\nanya-nirapekṣasya prakṛtyā māyayā na samāgamaḥ | yathoktaṃ dvitīye - na\nyatra māyā kim utāpare harer anuvratā yatra surāsurārcitāḥ [BhP 2.9.10] ||6||</p>\n\n</div>\n<div>\n<p>māyayāramamāṇasya na viyogas tayā saha |\n<l>ātmanā ramayā reme tyakta-kālaṃ sisṛkṣayā | // BrS_5.11 //</l></p>\n\n<p>niyatiḥ sā ramā devi tat-priyā tad-vaśaṃ tadā ||7|| // BrS_5.12ab //</p>\n\n</div>\n<div>\n\n<p>atha prapañcātmanas tad-aṃśasya puruṣasya tu na tādṛśatvam ity āha\nmāyayeti | prākṛta-pralaye'pi tasmiṃs tasyālayāt yasyāṃśāṃśāṃśa-bhāgenety\nādeḥ |</p>\n\n<p>nanu tarhi jīvavat-tal-liptatvena aniīśvaratvaṃ syāt ? tatrāha ātmaneti | sa tu\nātmanā antarvṛtyā tu ramayā svarūpa-śaktyaiva reme ratiṃ prāpnoti | bahir\neva māyayā sevya ity arthaḥ |</p>\n\n<p>eṣa prapanna-varado ramayātma-śaktyā\n<l>yad yat kariṣyati gṛhīta-guṇāvatāraḥ || [BhP 3.9.23] iti tṛtīye brahma-stavāt |</l></p>\n\n<p>atra -māyāṃ vyudasya cic-chaktyā kaivalye sthita ātmani [BhP 1.7.23] iti\nprathame śrīmad-arjuna-vacanāt | tarhi tat-preraṇaṃ vinā kathaṃ sṛṣṭis\ntatrāha | sisṛkṣayā sraṣṭum icchayā tyaktaḥ sṛṣṭy-arthaṃ prahitaḥ kālaḥ\nyasmāt ramaṇāt tādṛśaṃ yathā syāt tathā reme | prathamānta-pāṭhas tu\nsugamaḥ | tat prabhāva-rūpeṇa tenaiva sā sidhyatīti bhāvaḥ |</p>\n\n<p>prabhāvaṃ pauruṣaṃ prāhuḥ kālam eke yato bhayam [BhP 3.26.16]</p>\n\n<p>kāla-vṛttyā tu māyāyāṃ guṇa-mayyām adhokṣajaḥ |\n<l>puruṣeṇātma-bhūtena vīryam ādhatta vīryavān || [BhP 3.5.26] iti ca tṛtīyāt |</l></p>\n\n<p>nanu ramaiva sā kā tatrāha niyatir ity ardhena | niyamyate svayaṃ\nbhagavatyeva nityatā bhavatīti niyatiḥ svarūpa-bhūtā tac-chaktiḥ | devī\ndyotamānā sva-prakāśa-rūpā ity arthaḥ | tad-uktaṃ dvādaśe - anapāyinī\nbhagavatī śrīḥ śākṣād ātmano hareḥ [BhP 12.11.20] iti | ṭīkā ca --\nanapāyinī hareḥ śaktiḥ | tatra hetuḥ sākṣād ātmana iti svarūpasya\ncid-rūpatvāt tasyās tad-abhedād ity arthaḥ | ity eṣā |</p>\n\n<p>atra sākṣāt-śabdena vilajjamānayā yasya sthātum īkṣā-pathe'muyā ity\nā̆dy-uktyā māyā neti dhvanitam | tatrānapāyitvaṃ yathā viṣṇu-purāṇe</p>\n\n<p>nityaiva sā jagan-mātā viṣṇoḥ śrīr anapāyinī\n<l>yathā sarva-gato viṣṇus tathaiveyaṃ dvijottamaḥ || [ViP 1.8.17] iti |</l></p>\n\n<p>evaṃ yathā jagat-svāmī deva-devo janārdanaḥ |\n<l>avatāraṃ karoty eṣā tathā śrīs tat-sahāyinī || [ViP 1.9.142] iti ca |</l></p>\n\n<p>devatve deva-dehā sā mānuṣatve ca mānuṣī |\n<l>harer dehānṛ-rūpāṃ vai karoty eṣātmanas tanum || [ViP 1.9.145] iti ca |</l></p>\n\n<p>hayaśīrṣa-pañcarātre - na viṣṇunā vinā devī na hariḥ padmajāṃ vinā iti ||</p>\n\n<p>7 ||</p>\n\n</div>\n<div>\n<p>tal-liṅgaṃ bhagavān śambhur jyoti-rūpaḥ sanātanaḥ |\nyā yoniḥ sāparā śaktiḥ kāmo bījaṃ mahad dhareḥ ||8|| // BrS_5.12 //</p>\n\n</div>\n<div>\n\n<p>nanu kutrāpi śiva-śaktyoḥ kāraṇatā śrūyate, tatra virāḍ-varṇanavat\nkalpanayeti tad-aṅga-viśeṣatvenāha - tal-liṅgam iti | yasyāyutāyutāṃśāṃśe\nviśva-śaktir iyaṃ sthitā iti viṣṇu-purāṇānusāreṇa prapañcātmanas\ntasyamahā-bhagavad-aṃśasya svāṃśa-jyotir-ācchannatvād aprakaṭa-rūpasya\npuruṣasya liṅgaṃ liṅga-sthānīyaḥ yaḥ prapañcotpādako'ṃśaḥ sa eva\nśambhuḥ | anyas tu tad-āvirbhāva-viśeṣatvād eva śambhur ucyate ity arthaḥ |\nvakṣyate ca kṣīraṃ yathā dadhi-vikāra-viśeṣa-yogād sañjāyate na tu tataḥ\npṛthag asti hetor ity ādi |</p>\n\n<p>tathā tasya vīryāvadhāna-sthāna-rūpāyā māyāyā apy aprakaṭa-rūpāyā yā\nyonir yoni-sthānīyo'ṃśaḥ saivāparā pradhānākhyā śaktir iti pūrvavat | tatra\nca hares tasya puruṣākhya-hary-aṃśasya kāmo bhavati sṛṣṭy-arthaṃ\ntad-didiṛkṣā jāyate ity arthaḥ | tataś ca mahad iti sa-jīva-mahat-tattva-rūpaṃ\n<l>tu māyāyām iti tṛtīyāc ca || 8 ||</l></p>\n\n</div>\n<div>\n<p>liṅga-yony-ātmikā jātā imā māheśvarī-prajāḥ ||9|| // BrS_5.13 //</p>\n\n</div>\n<div>\n\n<p>vastutas tu pūrvābhiprāyatvam evety āha liṅgety ardhena | māheśvarīḥ\n<l>māheśvaryaḥ || 9 ||</l></p>\n\n</div>\n<div>\n<p>śaktimān puruṣaḥ so 'yaṃ liṅga-rūpī maheśvaraḥ |\ntasminnāvirabhūlliṅge mahā-viṣṇur jagat-patiḥ ||10|| // BrS_5.14 //</p>\n\n</div>\n<div>\n\n<p>śaktimān ity ardhena tad evānūdya tasmin pūrvoktāprakaṭa-rūpasya\nprakaṭa-rūpatayāpunar abhivyaktir ity āha tasminn ity ardhena | tasmāl\nliṅga-rūpī prapañcotpādakas tad-aṃśo'pi śaktimān puruṣocyate |\nmaheśvaro'py ucyate tataś ca tasmin bhūta-sūkṣma-paryantatāṃ prāpte liṅge\nsvayaṃ tad-aṃśī mahā-viṣṇur āvirabhūt prakaṭa-rūpeṇāvirbhavati | yato\n<l>jagatāṃ sarveṣāṃ parāvareṣāṃ jīvānāṃ sa eva patir iti || 10 ||</l></p>\n\n</div>\n<div>\n<p>sahasra-śīrṣā puruṣaḥ sahasrākṣaḥ sahasra-pāt |\nsahasra-bāhur viśvātmā sahasrāṃśaḥ sahasra-sūḥ ||11|| // BrS_5.14 //</p>\n\n</div>\n<div>\n\n<p>tad evaṃ rūpaṃ vivṛṇoti sahasra-śīrṣeti | sahasram aṃśā avatārā yasya sa\nsahasrāṃśaḥ | sahasraṃ sūte sṛjati yaḥ sa sahasra-sūḥ |\nsahasra-śabda-sarvatrāsaṅkhyatā-paraḥ | dvitīye ca tasyaiva rūpam idam\nuktam -- ādyo'vatāraḥ puruṣaḥ parasya [BhP 2.6.42] iti | asya ṭīkāyāṃ - yasya\n<l>sahasra-śīrṣety ukto līlā-vigrahaḥ parasya bhūmnaḥ ādyo'vatāraḥ iti ||11||</l></p>\n\n</div>\n<div>\n<p>nārāyaṇaḥ sa bhagavān āpas tasmāt sanātanāt |\nāvirāsīt kāraṇārṇo nidhiḥ saṅkarṣaṇātmakaḥ |\nyoga-nidrāṃ gatas tasmin sahasrāṃśaḥ svayaṃ mahān ||12|| // BrS_5.16 //</p>\n\n</div>\n<div>\n\n<p>ayam eva kāraṇārṇavaśāyīty āha nārāyaṇa iti sārdhena | tāḥ āpa eva\nkāraṇārṇo-nidhir āvirāsīt sa tu nārāyaṇaḥ saṅkarṣaṇātmakaḥ iti | pūrvaṃ\ngolokāvaraṇatayā yaś caturvyūha-madhye saṅkarṣaṇaḥ sammataḥ\ntasyaivāṃśo'yam ity arthaḥ | tad uktaṃ -</p>\n\n<lg>\n<l>āpo nārā iti proktā āpo vai nara-sūnavaḥ |</l>\n<l>tasya tā ayanaṃ pūrvaṃ tena nārāyaṇaḥ smṛtaḥ ||12||</l>\n</lg>\n\n</div>\n<div>\n<p>tad-roma-bila jāleṣu bījaṃ saṅkarṣaṇasya ca |\nhaimāny aṇḍāni jātāni mahā-bhūtāvṛtāni tu ||13|| // BrS_5.17 //</p>\n\n</div>\n<div>\n\n<p>tasmād eva brahmāṇḍānām utpattim āha tad rometi | tad iti tasyety arthaḥ\ntasya saṅkarṣaṇātmakasya yad bījaṃ yoni-śaktāvadhyas taṃ tad eva pūrvaṃ\nbhūta-sūkṣma-paryantatāṃ prāptaṃ sat paścāt tasya loma-bila-jāleṣu vivareṣu\nantarbhūtaṃ ca sat haimāni aṇḍāni jātāni tāni cāpañcī-kṛtāṃśaiḥ\nmahābhūtair jātānīty arthaḥ | tad uktaṃ daśame brahmaṇā -</p>\n\n<p>kvedṛg-vidhāvigaṇitāṇḍa-parāṇu-caryā-\n<l>vātādhva-roma-vivarasya ca te mahitvam || [BhP 10.14.11] iti |</l></p>\n\n<lg>\n<l>tṛtīye ca -</l>\n<l>vikāraiḥ sahito yuktair viśeṣādibhir āvṛtaḥ |</l>\n<l>āṇḍakośo bahir ayaṃ pañcāśat-koṭi-vistṛtaḥ ||</l>\n</lg>\n\n<p>daśottarādhikair yatra praviṣṭaḥ paramāṇuvat |\nlakṣyate 'ntar-gatāś cānye koṭiśo hy aṇḍa-rāśayaḥ || [BhP 3.11.39-40] iti ||13||</p>\n\n</div>\n<div>\n<l>praty-aṇḍam evam ekāṃśād ekāṃśād viśati svayam | // BrS_5.18 //</l>\n\n<p>sahasra-mūrdhā viśvātmā mahā-viṣṇuḥ sanātanaḥ ||14|| // BrS_5.18add //</p>\n\n</div>\n<div>\n\n<p>tataś ca teṣu brahmāṇḍeṣu pṛthak pṛthak svarūpaiḥ svarūpāntaraiḥ sa eva\npraviveśety āha pratyaṇḍam iti | ekāṃśād ekāṃśād ekenaikenāṃśenety\n<l>arthaḥ || 14 ||</l></p>\n\n</div>\n<div>\n<p>vāmāṅgād asṛjad viṣṇuṃ dakṣiṇāṅgāt prajāpatim |\njyotir-liṅga-mayaṃ śambhuṃ kūrca-deśād avāsṛjat ||15|| // BrS_5.19 //</p>\n\n</div>\n<div>\n\n<p>punaḥ kiṃ cakāra tatrāha - vāmāṅgād iti | viṣṇv-ādaya ime sarveṣām eva\nbrahmāṇḍānāṃ pālakādayaḥ prati brahmāṇḍāntaḥ sthitānāṃ viṣṇv-ādīnāṃ\nsvāṃśānāṃ prayoktāraḥ | yathā prati-brahmāṇḍe tathā adhi\nbrahmāṇḍa-maṇḍalam abhyupagantavyam iti bhāvaḥ | yeṣu prajāpatir ayaṃ\nhiraṇyagarbha-rūpa eva na tu vakṣyamāṇa-caturmukha-rūpa eva, so'yaṃ\ntat-tad-āvaraṇa-gata-tat-tad-devānāṃ sraṣṭeti | viṣṇu-śambhū api\ntat-tat-pālana-saṃhāra-kartārau jñeyau | kūrca-deśāt bhruvor madhyāt | eṣāṃ\n<l>jalāvaraṇa eva sthānāni jñeyāni || 15 ||</l></p>\n\n</div>\n<div>\n<p>ahaṅkārātmakaṃ viśvaṃ tasmād etad vyajāyata ||16|| // BrS_5.20 //</p>\n\n</div>\n<div>\n\n<p>tatra śambhoḥ kāryāntaram apy āha ahaṅkārātmakam ity ardhena | etad\n<lg>\n<l>viśvaṃ tasmād evāhaṅkārātmakaṃ vyajāyata babhūva |</l>\n<l>viśvasyāhaṅkārātmakatā tasmāj jātety arthaḥ sarvāhaṅkārādhiṣṭhātṛtvāt</l>\n<l>tasya || 16 ||</l>\n</lg></p>\n\n</div>\n<div>\n<p>atha tais tri-vidhair veśair līlām udvahataḥ kila |\nyoga-nidrā bhagavatī tasya śrīr iva saṅgatā ||17|| // BrS_5.21 //</p>\n\n</div>\n<div>\n\n<p>brahmāṇḍa-praviṣṭasya tu tat-tad-rūpasya līlām āha atha tair ity ādi | tais tat\nsadṛśais trividhaiḥ prati-brahmāṇḍa-gata-viṣṇv-ādibhir veśai rūpair līlāṃ\nbrahmāṇḍāntargata-pālanādi-rūpām udvahato\nbrahmāṇḍāntargata-puruṣasyeti tām udvahati | tasminn ity arthaḥ |\n<lg>\n<l>yoga-nidrā - pūrvokta-mahā-yoga-nidrāṃśa-bhūtā bhagavatī</l>\n<l>svarūpānanda-samādhimayatvād antarbhūta-sarvaiśvaryā saṅgatā śrīr iveti |</l>\n<l>tatra yathā śrīr apy aṃśena saṅgatā tathā sāpīty arthaḥ ||17||</l>\n</lg></p>\n\n</div>\n<div>\n<p>sisṛkṣāyāṃ tato nābhes tasya padmaṃ viniryayau |\ntan-nālaṃ hema-nalinaṃ brahmaṇo lokam adbhutam ||18|| // BrS_5.22 //</p>\n\n</div>\n<div>\n\n<p>tataś ca sisṛkṣāyām iti | nālaṃ nāla-yuktaṃ tad-dhema-nalinaṃ brahmaṇo\n<l>janma-śayanayoḥ sthānatvāt loka ity arthaḥ ||18||</l></p>\n\n</div>\n<div>\n<p>tattvāni pūrva-rūḍhāni kāraṇāni parasparam |\n<l>samavāyāprayogāc ca vibhinnāni pṛthak pṛthak || // BrS_5.23 //</l></p>\n\n<p>cic-chaktyā sajjamāno 'tha bhagavān ādi-pūruṣaḥ |\nyojayan māyayā devo yoga-nidrām akalpayat ||19|| // BrS_5.24 //</p>\n\n</div>\n<div>\n\n<p>tathā asaṅkhya-jīvātmakasya samaṣṭi-jīvasya prabodhaṃ vaktuṃ punaḥ\nkāraṇārṇonidhi-śāyinas tṛtīya-skandhoktānusāriṇīṃ sṛṣṭi-prakriyāṃ\nvivṛtyāha - tattvānīti trayeṇa | tatra dvayam āha - māyayā sva-śaktyā\nparasparaṃ tattvāni yojayann iti yojanānantaram eva nirīhatayā yoga-nidrām\n<l>eva svīkṛtavān ity arthaḥ || 19 ||</l></p>\n\n</div>\n<div>\n<p>yojayitvā tu tāny eva praviveśa svayaṃ guhām |\nguhāṃ praviṣṭe tasmiṃs tu jīvātmā pratibudhyate ||20|| // BrS_5.25 //</p>\n\n</div>\n<div>\n\n<p>atha tṛtīyam āha yojayitveti | yojayitvā tad yojanā-yoga-nidrayor antarāle ity\narthaḥ | guhāḥ virāḍ-vigraham | pratibudhyate pralaya-svāpāj jāgarti || 20 ||</p>\n\n</div>\n<div>\n<p>sa nityo nitya-sambandhaḥ prakṛtiś ca paraiva sā ||21|| // BrS_5.26 //</p>\n\n</div>\n<div>\n\n<p>jīvasya svābhāvikī sthitim āha sa nity ity ardheneti |\nnityo'nādy-ananta-kāla-bhāvī nitya-sambandho bhagavatā saha samavāyo\nyasya saḥ | sūryeṇa tad-raśmi-jālasyeveti bhāvaḥ |</p>\n\n<p>yat-taṭasthaṃ tu cid-rūpaṃ sva-saṃvedyād vinirgatam |\nrañjitaṃ guṇa-rāgeṇa sa jīva iti kathyate || iti nārada-pañcarātrāt |</p>\n\n<p>mamaivāṃśo jīva-loke jīva-bhūtaḥ sanātanaḥ || iti śrī-gītopaniṣadbhyaś ca |</p>\n\n<p>ataiva prakṛtiḥ sākṣi-rūpeṇa svarūpa-sthita eva | sva-pratibimba-rūpeṇa\npramātṛ-rūpeṇa prakṛtim iva prāptaś cety arthaḥ | prakṛtiṃ viddhi me parām\njīva-bhūtām iti śrī-gītāsv eva | dvā suparṇā sayujā sakhāyā iti śrutiś ca\n<l>nitya-svarūpaṃ darśayati || 21 ||</l></p>\n\n</div>\n<div>\n<p>evaṃ sarvātma-sambandhaṃ nābhyāṃ padmaṃ harer abhūt |\ntatra brahmābhavad bhūyaś catur-vedi catur-mukhaḥ ||22|| // BrS_5.27 //</p>\n\n</div>\n<div>\n\n<p>atha tasya samaṣṭi-jīvāsthānaṃ guhā-praviṣṭāt puruṣād udbhūtam ity āha\nevam iti | tataḥ samaṣṭi-dehābhimāninas tasya hiraṇya-garbha-brahmaṇas\n<l>tasmāt bhoga-vigrahotpattim āha tatreti || 22 ||</l></p>\n\n</div>\n<div>\n<p>sa jāto bhagavac-chaktyā tat-kālaṃ kila coditaḥ |\nsisṛkṣāyāṃ matiṃ cakre pūrva-saṃskāra-saṃskṛtaḥ |\ndadarśa kevalaṃ dhvāntaṃ nānyat kim api sarvataḥ ||23|| // BrS_5.28 //</p>\n\n</div>\n<div>\n\n<p>atha tasya caturmukhasya ceṣṭām āha sa jāta ity sārdhena | spaṣṭam || 23 ||</p>\n\n</div>\n<div>\n<p>uvāca puratas tasmai tasya divya sarasvatī |\nkāmaḥ kṛṣṇāya govinda he gopī-jana ity api |\nvallabhāya priyā vahner mantram te dāsyati priyam ||24|| // BrS_5.29 //</p>\n\n</div>\n<div>\n\n<p>atha tasmin pūrvopāsanā-bhāgya-labdhāṃ bhagavat-kṛpām āhovāceti\nsārdhena | spaṣṭam || 24 ||</p>\n\n</div>\n<div>\n<p>tapas tvaṃ tapa etena tava siddhir bhaviṣyati ||25|| // BrS_5.30 //</p>\n\n</div>\n<div>\n\n<p>etad eva sparśeṣu yat ṣoḍaśam ekaviṃśam iti tṛtīya-skandhānusāreṇa yojayati\ntapa tvaṃ ity ardhena | spaṣṭam || 25 ||</p>\n\n</div>\n<div>\n<p>atha tepe sa suciraṃ prīṇan govindam avyayam |\n<l>śvetadvīpa-patiṃ kṛṣṇaṃ goloka-sthaṃ parāt param || // BrS_5.31 //</l></p>\n\n<p>prakṛtyā guṇa-rūpiṇyā rūpiṇyā paryupāsitam |\n<l>sahasra-dala-sampanne koṭi-kiñjalka-bṛṃhite || // BrS_5.32 //</l></p>\n\n<p>bhūmiś cintāmaṇis tatra karṇikāre mahāsane |\n<l>samāsīnaṃ cid-ānandaṃ jyoti-rūpaṃ sanātanam || // BrS_5.33 //</l></p>\n\n<p>śabda-brahma-mayaṃ veṇuṃ vādayantaṃ mukhāmbuje |\nvilāsinī-gaṇa-vṛtaṃ svaiḥ svair aṃśair abhiṣṭutam ||26|| // BrS_5.34 //</p>\n\n</div>\n<div>\n\n<p>sa tu tena mantreṇa sva-kāmanā-viśeṣānusārāt sṛṣṭikṛt-śakti-viśiṣṭatayā\nvakṣyamāṇas tavānusārāt gokulākhya-pīṭha-gatatayā śrī-govindam\nupāsitavān ity āha -- atha tepe ity ādi caturbhiḥ | guṇa-rūpiṇyā\nsattva-rajas-tamo-guṇa-mayyā rūpiṇyā mūrtimatyā paryupāsitaṃ paritas tad\ngokulād bahiḥ-sthitayopāsitam dhyānādinā arcitam | māyā parety abhimukhe\nca vilajjamānā [BhP 2.7.47] iti | balim udvahanty ajayā nimiṣā iti ca\nśrī-bhāgavatāt | aṃśais tad-āvaraṇa-sthaiḥ parikaraiḥ || 26 ||</p>\n\n</div>\n<div>\n<p>atha veṇu-ninādasya trayī-mūrti-mayī gatiḥ |\n<l>sphurantī praviveśāśu mukhābjāni svayambhuvaḥ || // BrS_5.35 //</l></p>\n\n<p>gāyatrīṃ gāyatas tasmād adhigatya sarojajaḥ |\nsaṃskṛtaś cādi-gunuṇā dvijatām agamat tataḥ ||27|| // BrS_5.36 //</p>\n\n</div>\n<div>\n\n<p>tad evaṃ dīkṣātaḥ parastād eva tasya dhruvasyeva dvijatva-saṃskāras\ntad-ārādhitāt tan-mantrādhidevāj jātaḥ ity āha atha veṇv iti dvayena |\ntrayī-mūrtir gāyatrī veda-mātṛtvāt | dvitīya padye tasya eva vyaktibhāvitvāc\nca | tan-mayī gatiḥ paripāṭī | mukhābjāni praviveśety aṣṭa-karṇaiḥ\npraviveśety arthaḥ | ādi-guruṇā śrī-kṛṣṇena ||27||</p>\n\n</div>\n<div>\n<p>trayyā prabuddho 'tha vidhir vījñāta-tattva-sāgaraḥ |\ntuṣṭāva veda-sāreṇa stotreṇānena keśavam ||28|| // BrS_5.37 //</p>\n\n</div>\n<div>\n\n<p>tataś ca trayīm api tasmāt prāpya tam eva tuṣṭāvety āha trayyeti | keśān\naṃśūna vayati vistārayatīti keśavas tam |</p>\n\n<lg>\n<l>aṃśavo ye prakāśante mam te keśa-saṃjñitāḥ |</l>\n<l>sarvajñāḥ keśavaṃ tasmān mām āhur muni-sattamāḥ ||</l>\n</lg>\n\n<l>iti sahasra-nāma-bhāṣyotthāpita-keśava-niruktau bhārata-vacanāt || 28 ||</l>\n\n</div>\n<div>\n<p>cintāmaṇi-prakara-sadmasu kalpa-vṛkṣa-\nlakṣāvṛteṣu surabhir abhipālayantam |\nlakṣmī-sahasra-śata-sambhrama-sevyamānaṃ\ngovindam ādi-puruṣaṃ tam ahaṃ bhajāmi ||29|| // BrS_5.38 //</p>\n\n</div>\n<div>\n\n<p>stutim āha cintāmaṇīty ādibhiḥ | tatra goloke'smin mantra-bhedena\ntad-eka-deśeṣu bṛhad-dhyāna-mayādiṣv ekasyāpi mantrasya rāsa-mayādiṣu\nca pīṭheṣu satsv api madhyasthatvena mukhyatayā prathamaṃ\ngolokākhya-pīṭha-nivāsa-yogya-līlayā stauti cintāmṇīty ekena |</p>\n\n<p>abhi sarvato-bhāvena\nvana-nayana-cāraṇa-go-sthānānayana-sambhālana-prakāreṇa pālayantaṃ\nsa-snehaṃ rakṣantam | kadācid rahasi tu vailakṣaṇyam ity āha lakṣmīti\n<l>lakṣmyo'tra gopa-sundarya eveti vyākhyātam eva ||29||</l></p>\n\n</div>\n<div>\n<p>veṇuṃ kvaṇantam aravinda-dalāyatākṣam-\nbarhāvataṃsam asitāmbuda-sundarāṅgam |\nkandarpa-koṭi-kamanīya-viśeṣa-śobhaṃ\ngovindam ādi-puruṣaṃ tam ahaṃ bhajāmi ||30|| // BrS_5.39 //</p>\n\n</div>\n<div>\n\n<p>tad evaṃ cintāmaṇi-prakara-sadma-mayīṃ kathā-gānaṃ nāṭyaṃ gamanam\napīti vakṣyamāṇānusāreṇa golokhākhya-vilakṣaṇa-pīṭha-gatāṃ līlām uktvā\neka-sthāna-sthitikāṃ kathā-gānādi-rahitāṃ bṛhad-dhyānādi-dṛṣṭāṃ\ndvitīya-pīṭha-gatāṃ līlām āha veṇum iti dvayena | veṇum iti tatra\n<l>spaṣṭam ||30||</l></p>\n\n</div>\n<div>\n<p>ālola-candraka-lasad-vanamālya-vaṃśī-\nratnāṅgadaṃ praṇaya-keli-kalā-vilāsam |\nśyāmaṃ tri-bhaṅga-lalitaṃ niyata-prakāśaṃ\ngovindam ādi-puruṣaṃ tam ahaṃ bhajāmi ||31|| // BrS_5.40 //</p>\n\n</div>\n<div>\n\n<p>ālolety ādi | praṇaya-pūrvako yaḥ keli-parihāsas tatra yā vaidagdhī saiva\n<l>vilāso yasya taṃ, drava-keli-parīhāsā ity amaraḥ ||31||</l></p>\n\n</div>\n<div>\n<p>aṅgāni yasya sakalendriya-vṛtti-manti\npaśyanti pānti kalayanti ciraṃ jaganti |\nānanda-cinmaya-sad-ujjvala-vigrahasya\ngovindam ādi-puruṣaṃ tam ahaṃ bhajāmi ||32|| // BrS_5.41 //</p>\n\n</div>\n<div>\n\n<p>tad evaṃ līlā-dvayam uktvā paramācintya-śaktyā vaibhava-viśeṣān āha\naṅgānīti caturbhiḥ | tatra śrī-vigrahasya aṅgāni hasto'pi draṣṭuṃ śaknoti,\ncakṣur api pālayituṃ pārayati, tathā anyad anyad apy aṅgam anyad anyat\nkalayituṃ prabhavatīti | evam evoktaṃ - sarvataḥ pāṇi-pādaṃ tat\nsarvato'kṣi-śiro-mukham ity ādi | jagantīti | līlā-parikareṣu tat-tad-aṅgaṃ\nyathā-svam eva vyavaharatīti bhāvaḥ | tatra ca tasya vigrahasya vailakṣaṇyam\n<l>eva hetur ity āha ānandeti ||32||</l></p>\n\n</div>\n<div>\n<p>advaitam acyutam anādim ananta-rūpam\nādyaṃ purāṇa-puruṣaṃ nava-yauvanaṃ ca |\nvedeṣu durlabham adurlabham ātma-bhaktau\ngovindam ādi-puruṣaṃ tam ahaṃ bhajāmi ||33|| // BrS_5.42 //</p>\n\n</div>\n<div>\n\n<p>vailakṣaṇyam eva puṣṇāti advaitam iti tribhiḥ | advaitaṃ pṛthivyā mayam\nadvaito rājetvad atulyam ity arthaḥ | vismāpanaṃ svasya ca\ntṛtīya-sthasyoddhava-vākyāt | acyutaṃ</p>\n\n<p>na cyavante hi yad bhaktāḥ mahatyāṃ pralayāpadi |\nato'cyuto'khile loke sa ekaḥ sarvago'vyayaḥ || iti kāśī-kāṇḍa-vacanāt |</p>\n\n<lg>\n<l>kaṃso batādyākṛtam ety anugrahaṃ</l>\n<l>drakṣye'ṅghri-padmaṃ prahito'munā hareḥ |</l>\n<l>kṛtāvatārasya duratyayaṃ tamaḥ</l>\n<l>pūrve'taran yan nakha-maṇḍala-tviṣā ||</l>\n</lg>\n\n<p>yad-arcitaṃ brahma-bhavādibhiḥ suraiḥ śriyā ca ity ādi\ndaśama-sthākrūra-vākyān |</p>\n\n<lg>\n<l>yā vai śriyārcitam ajādibhir āpta-kāmair</l>\n<l>yogeśvarair api yad ātmani rāsa-goṣṭhyām |</l>\n<l>kṛṣṇasya tad bhagavataś caraṇāravindaṃ</l>\n<l>nyastaṃ staneṣu vijahuḥ parirabhya tāpam || [BhP 10.47.62] iti</l>\n</lg>\n<p>śrīmad-uddhava-vākyam |</p>\n\n<p>darśayāmāsa lokaṃ svaṃ gopānāṃ tamasaḥ param [BhP 10.28.14] ity uktvā,</p>\n\n<p>nandādayas tu taṃ dṛṣṭvā\nparamānanda-nirvṛtāḥ |\nkṛṣṇaṃ ca tatra cchandobhiḥ\n<l>stūyamānaṃ suvismitāḥ || [BhP 10.28.17] iti śrī-śuka-vākyāc ca |</l></p>\n\n<p>anādim ity ādi-trayaṃ yathaikādaśa-sāṅkhya-kathane, kālo māyā-maye jīvaḥ\n[BhP 11.24.27] ity ādau mahā-pralaye sarvāvaśiṣṭatvena brahmopadiśya tadāpi\ntasya draṣṭṛtvaṃ svayaṃ bhagavān svasminn āha --</p>\n\n<p>eṣa sāṅkhya-vidhiḥ proktaḥ saṃśaya-granthi-bhedanaḥ |\n<l>pratilomānulomābhyāṃ parāvara-dṛśā mayā || [BhP 11.24.29] iti |</l></p>\n\n<p>purāṇa puruṣaḥ -- ekas tvam ātmā puruṣaḥ purāṇaḥ [BhP 10.14.20] iti\nbrahma-vākyāt gūḍhaḥ purāṇa-puruṣo vana-citra-mālyaḥ [BhP 7.15.58] iti\nmāthura-vākyāc ca |</p>\n\n<p>tathāpi nava-yauvanaṃ -- purāpi navaḥ purāṇa iti nirukteḥ | gopyas tapaḥ kim\nacaran yad amuṣya rūpam [BhP 10.44.14] ity ādau | anusavābhinavaṃ iti\n<l>daśamāt | yasyānanaṃ makara-kuṇḍalādi nityotsavam [BhP 9.24.65] iti</l>\nnavamāt | satyaṃ śaucam ity ādau saubhaga-kānty-ādīn paṭhitvā,</p>\n\n<lg>\n<l>ete cānye ca bhagavan nityā yatra mahā-guṇāḥ |</l>\n<l>prārthyā mahattvam icchadbhir na viyanti sma karhicit || [BhP 1.16.3] iti</l>\n</lg>\n<p>prathamāt |</p>\n\n<p>bṛhad-dhyānādau tathā śravaṇāt -- gopa-veśam abhrābhaṃ taruṇaṃ\nkalpa-drumāśritam [GTU 1.8] iti tāpanī-śrutau | tad-dhyāne taruṇa-śabdasya\nnava-yauvana eva śobhā vidhānatvena tātparyāt |</p>\n\n<p>vedeṣu durlabhaṃ -- bhejur mukunda-padavīṃ śrutibhir vimṛgyām\n[BhP 10.47.61] iti | adyāpi yat-pada-rajaḥ śruti-mṛgyam eva [BhP 10.14.34] iti\nca śrī-daśamāt |</p>\n\n<p>adurlabham ātma-bhaktau -- bhaktyāham ekayā grāhyaḥ [BhP 11.14.11] ity\n<l>ekādaśāt | pureha bhūman [BhP 10.14.5] ity ādi śrī-daśamāc ca |</l></p>\n\n<p>yad vā, nanu tasyātulyatve kim iti svārthaḥ | kathaṃ vātulyatvaṃ\nnija-bhaktebhyaḥ ātmano dehasyāpi pradānāt | kiṃ vāvaśiṣyata ity āha\nacyutam iti | nija-bhaktebhya ātma-pradānādināpi na vidyate cyutir yasya\nsadaiva eka-rasam ity arthaḥ | tarhi kiṃ nārāyaṇaṃ stauṣi tasyaivācyutatvād\nanādeś ca nety āha anādim iti na vidyate ādir yasya yasmād vā sarveṣāṃ\nparama-kāraṇaṃ svayaṃ tu sva-prakāśaṃ kāraṇa-śūnyam ity arthaḥ | nanv\nekena kathaṃ sarveṣāṃ paripālanaṃ ghaṭate ity ata āha ananteti | anantaṃ\nrūpaṃ yasya | athavā prapañca-gatatvena nāsty anto yasya | athavā anantasya\nrūpaṃ svarūpaṃ yasya | yasmād evāṃśenānantādīnām utpattiḥ |</p>\n\n<p>nanu nārāyaṇād evānantādi prākāṭya-prasiddhir ity āha ādyaṃ yasya\nvilāsa-rūpo nārāyaṇas tam | nanu jñātaṃ tasyaiva puruṣākhyānaṃ, nety āha\npurāṇeti yasya vilāsa-vapuḥ puruṣākhyas taṃ nanv āyātaṃ tasya vṛddhatvam\nity āha nava-yauvanam iti kaiśoram ity arthaḥ | ca-kārāt ya eva purātanaḥ |\nsa eva kiśora-vayā ity anirvacanatvaṃ nityatvaṃ ca | nanu vedeṣu nārāyaṇa eva\ngīyate ity āha | vedeṣv iti vedais tattvaṃ jñāyate cet teṣu sulabham ity arthaḥ |\n<l>bhaktiṃ vinā na jñāyate ity āha adurlabham iti || 33 ||</l></p>\n\n</div>\n<div>\n<p>panthās tu koṭi-śata-vatsara-sampragamyo\nvāyor athāpi manaso muni-puṅgavānām |\nso 'py asti yat-prapada-sīmny avicintya-tattve\ngovindam ādi-puruṣaṃ tam ahaṃ bhajāmi ||34|| // BrS_5.43 //</p>\n\n</div>\n<div>\n\n<p>panthās tv iti prapada-sīmni caraṇāravindayor agre |</p>\n\n<lg>\n<l>citraṃ bataid ekena vapuṣā yugapat pṛthak |</l>\n<l>gṛheṣu dvy-aṣṭa-sāhasraṃ striya eka udāvahat || [BhP 10.69.2]</l>\n</lg>\n\n<p>eko vaśī sarvagaḥ kṛṣṇa īḍya\n<l>eko'pi san bahudhā yo'vabhāti | [GTU 1.19] iti gopāla-tāpanyām |</l></p>\n\n<p>tatra siddhāntam āha avicintya-tattve iti | ātmeśvaro'tarkya-sahasra-śaktiḥ iti\ntṛtīyāt |</p>\n\n<lg>\n<l>acintyāḥ khalu ye bhāvā na tāṃs tarkena yojayet |</l>\n<l>prakṛtibhyaḥ paraṃ yac ca tad acintyasya lakṣaṇam || [Mbh 6.6.11] iti skāndād</l>\n</lg>\n<p>bhāratāc ca |</p>\n\n<p>śrutes tu śabda-mūlatvāt [Vs 2.1.27] iti brahma-sūtrāt | acintyo hi\n<l>maṇi-mantra-mahauṣadhīnāṃ prabhāvaḥ iti bhāṣya-yukteś ceti bhāvaḥ || 34 ||</l></p>\n\n</div>\n<div>\n<p>eko 'py asau racayituṃ jagad-aṇḍa-koṭiṃ\nyac-chaktir asti jagad-aṇḍa-cayā yad-antaḥ |\naṇḍāntara-stha-paramāṇu-cayāntara-stham-\ngovindam ādi-puruṣaṃ tam ahaṃ bhajāmi ||35|| // BrS_5.44 //</p>\n\n</div>\n<div>\n\n<p>acintya-śaktim āha - eko'py asāv iti |</p>\n\n<lg>\n<l>tāvat sarve vatsa-pālāḥ paśyato'jasya tat-kṣaṇāt |</l>\n<l>vyadṛśyanta ghana-śyāmāḥ pīta-kauśeya-vāsasaḥ || [BhP 10.13.46]</l>\n</lg>\n\n<p>ity ārabhya taiḥ vatsa-pālādibhir\nevānanta-brahmāṇḍa-sāmagrī-yuta-tat-tadhi-puruṣāṇāṃ tenāvirbhāvanāt |\njagad-aṇḍa-cayā iti na cāntar na bahir yasya [BhP 10.9.13] ity ādeḥ | aṇor\naṇīyān mahato mahīyān [ŚvetU 3.20] ity ādi śruteḥ | yo'sau sarveṣu bhūteṣu\nāviśya bhūtāni vidadhāti sa vo hi svāmī bhavati [GTU 2.22] | yo'sau\nsarva-bhūtātmā gopālaḥ [GTU 2.94] | eko devaḥ sarva-bhūteṣu gūḍhaḥ [GTU\n2.96] ity ādi tāpanībhyaḥ ||35||</p>\n\n</div>\n<div>\n<p>yad-bhāva-bhāvita-dhiyo manujās tathaiva\nsamprāpya rūpa-mahimāsana-yāna-bhūṣāḥ |\nsūktair yam eva nigama-prathitaiḥ stuvanti\ngovindam ādi-puruṣaṃ tam ahaṃ bhajāmi ||36|| // BrS_5.45 //</p>\n\n</div>\n<div>\n\n<p>atha tasya sādhaka-cayeṣv api bhakteṣu vadānyatvaṃ vadann ity eṣu\nkaimutyam āha yad-bhāveti | yathā samāna-guṇa-śīla-vayo-vilāsa-veśaiś cety\nāgama-rītyā nitya-tat-saṅgināṃ tat sāmyaṃ śrūyate tathaiva sambhāvyety\narthaḥ -</p>\n\n<lg>\n<l>vaireṇa yaṃ nṛpatayaḥ śiśupāla-pauṇḍra-</l>\n<l>śālvādayo gati-vilāsa-vilokanādyaiḥ |</l>\n<l>dhyāyanta ākṛta-dhiyaḥ śayanāsanādau</l>\n<l>tat-sāmyam āpur anurakta-dhiyāṃ punaḥ kim || [BhP 11.5.48] ity ekādaśāt ||</l>\n</lg>\n\n<p>36 ||</p>\n\n</div>\n<div>\n<p>ānanda-cinmaya-rasa-pratibhāvitābhis\ntābhir ya eva nija-rūpatayā kalābhiḥ |\ngoloka eva nivasaty akhilātma-bhūto\ngovindam ādi-puruṣaṃ tam ahaṃ bhajāmi ||37|| // BrS_5.46 //</p>\n\n</div>\n<div>\n\n<p>tat-preyasīnāṃ tu kiṃ vaktavyam, yataḥ parama-śrīṇāṃ tāsāṃ sāhityenaiva\ntasya tal-loke vāsa ity āha ānandeti | akhilānāṃ goloka-vāsināṃ anyeṣām api\npriya-vargānāṃ ātma-bhūtaḥ parama-preṣṭhatayātmavad avyabhicāry api\ntābhir eva saha nivasatīti tāsām atiśayitvaṃ darśitam | atra hetuḥ - kalābhiḥ\nhlādinī-śakti-vṛtti-rūpābhiḥ | atrāpi vaiśiṣṭyam āha - ānanda-cinmayo yo\nrasaḥ, parama-prema-maya ujvvala-nāmā, tena prati bhāvitābhiḥ | pūrvaṃ\ntāvat tāsāṃ tan-nāmnā rasena so'yaṃ bhāvito vāsito jātaḥ | tataś ca tena yāḥ\npratibhāvitā jātāḥ, tābhiḥ saha ity arthaḥ | pratiśabdāl labhyate | yathā\npraty-upakṛtaḥ sa ity ukteḥ | tasya prāg-upakāritvam āyāti tadvat tatrāpi\nnija-rūpatayā sva-dāratvenaiva na tu prakaṭa-līlāvat\npara-dāratva-vyavahāreṇety arthaḥ | parama-lakṣmīṇāṃ tāsāṃ\ntat-para-dāratvāsambhavād asya sva-dāratva-maya-rasasya\nkautukāvaguṇṭhitatayā saumutkaṇṭhā poṣaṇārthaṃ prakaṭa-līlāyāṃ\nmāyayaiva tādṛśatvaṃ vyañjitam iti bhāvaḥ | ya eva ity eva-kāreṇa yat\nprāpañcika-prakaṭa-līlāyāṃ tāsu para-dāratā-vyavahāreṇa nivasati so'yaṃ ya\neva tad-aprakaṭa-līlāyāṃ tāsu para-dāratā vyavahāreṇa nivasati so'yaṃ ya eva\ntad-aprakaṭa-līlāspade goloke nija-rūpatā-vyavahāreṇa nivasatīti vyajyate |\ntathā ca vyākhyātaṃ gautamīya-tantre\ntad-aprakaṭa-nitya-līlā-śīlana-daśārṇa-vyākhyāne - aneka-janma-siddhānām\nity ādau darśitam eva | goloka evety eva-kāreṇa seyaṃ līlā tu kvāpi nānyatra\n<l>vidyate iti prakāśyate || 37 ||</l></p>\n\n</div>\n<div>\n<p>premāñjana-cchurita-bhakti-vilocanena\nsantaḥ sadaiva hṛdayeṣu vilokayanti |\nyaṃ śyāmasundaram acintya-guṇa-svarūpaṃ\ngovindam ādi-puruṣaṃ tam ahaṃ bhajāmi ||38|| // BrS_5.47 //</p>\n\n</div>\n<div>\n\n<p>yadyapi goloka eva nivasati tathāpi premāñjaneti | acintya-guṇa-svarūpam api\npremākhyaṃ yad añjana-cchuritavad uccaiḥ prakāśamānaṃ\nbhakti-rūpa-vilocanaṃ tenety arthaḥ | tena pratibimbavad dūrād apy uditaṃ\nhṛdaye manasy api paśyantīty arthaḥ | bhaktir atra samādhiḥ | tad uktaṃ\nśrī-gītāsu - ye bhajanti tu māṃ bhaktyā mayi te teṣu cāpy aham [Gītā 9.29]\n<l>iti ||38||</l></p>\n\n</div>\n<div>\n<p>rāmādi-mūrtiṣu kalā-niyamena tiṣṭhan\nnānāvatāram akarod bhuvaneṣu kintu |\nkṛṣṇaḥ svayaṃ samabhavat paramaḥ pumān yo\ngovindam ādi-puruṣaṃ tam ahaṃ bhajāmi ||39|| // BrS_5.48 //</p>\n\n</div>\n<div>\n\n<p>sa eva kadācit prapañce nijāṃśena svayam avataratīty āha rāmādīnti yaḥ\nkṛṣṇākhyaḥ paramaḥ pumān kalā-niyamena tatra tatra niyatānām eva\nśaktīnāṃ prakāśena rāmādi-mūrtiṣu tiṣṭhan tat-tan-mūrtīḥ prakāśayan\nnānāvatāram akarot | ya eva svayaṃ samabhavad avatatāra | taṃ līlā-viśeṣeṇa\ngovindaṃ santam ahaṃ bhajāmīty arthaḥ | tad uktaṃ śrī-daśame devaiḥ --</p>\n\n<p>matsyāśva-kacchapa-nṛsiṃha-varāha-haṃsa-\nrājanya-vipra-vibudheṣu kṛtāvatāraḥ |\ntvaṃ pāsi nas tri-bhuvanaṃ ca yathādhuneśa\nbhāraṃ bhuvo hara yadūttama vandanaṃ te || [BhP 10.2.40] iti || 39 ||</p>\n\n</div>\n<div>\n<p>yasya prabhā prabhavato jagad-aṇḍa-koṭi-\nkoṭiṣv aśeṣa-vasudhādi vibhūti-bhinnam |\ntad brahma niṣkalam anantam aśeṣa-bhūtaṃ\ngovindam ādi-puruṣaṃ tam ahaṃ bhajāmi ||40|| // BrS_5.49 //</p>\n\n</div>\n<div>\n\n<p>tad evaṃ tasya sarvāvatāritvena pūrṇatvam uktvā svarūpeṇāpy āha yasyeti |\ndvayor eka-rūpatve'pi viśiṣṭatayāvirbhāvāt śrī-govindasya dharmi-rūpatvam\naviśiṣṭatayāvirbhāvāt brahmaṇo dharma-rūpatvaṃ tataḥ pūrvasya\nmaṇḍala-snānīyatvam iti bhāvaḥ | tatra viṣṇu-purāṇam api sampravadate\nśubhāśrayaḥ sa-cittasya sarvagasya tathātmanaḥ [ViP 6.7.76] iti | vyākhyātaṃ\nca śrīdhara-svāmibhiḥ - sarvagasyātmanaḥ ppara-brahmaṇo apy āśrayaḥ\n<l>pratiṣṭhā | tad uktaṃ bhagavatā brahmaṇo hi pratiṣṭhāham [Gītā 14.27] iti |</l></p>\n\n<p>ataivaikādaśe sva-vibhūti-gaṇanāyāṃ tad api svayaṃ gaṇitam --</p>\n\n<p>pṛthivī vāyur ākāśa āpo jyotir ahaṃ mahān |\n<l>vikāraḥ puruṣo 'vyaktaṃ rajaḥ sattvaṃ tamaḥ param || [BhP 11.16.37] iti |</l></p>\n\n<p>ṭīkā cātra - paraṃ brahma ca ity eṣā | śrī-matsya-devenāpy aṣṭame\ntathoktam - madīyaṃ mahimānaṃ ca paraṃ brahmeti śabditam [BhP 8.24.38] |\nataiva śrī-yāmunācārya-caraṇair api -</p>\n\n<p>yad-aṇḍāntara-gocaraṃ ca yad\ndaśottarāṇy āvaraṇāni yāni ca |\nguṇāḥ pradhānaṃ puruṣaḥ paraṃ padaṃ\n<l>parātparaṃ brahma ca te vibhūtayaḥ || [Stotra-ratnam 14] iti |</l></p>\n\n<p>ataivāha dhruvaś caturthe -</p>\n\n<lg>\n<l>yā nirvṛtis tanu-bhṛtāṃ tava pāda-padma-</l>\n<l>dhyānād bhavaj-jana-kathā-śravaṇena vā syāt |</l>\n<l>sā brahmaṇi sva-mahimany api nātha mā bhūt</l>\n<l>kiṃ tv antakāsi-lulitāt patatāṃ vimānāt || [BhP 4.9.10]</l>\n</lg>\n\n<p>ataivātmārāmāṇām api tad guṇenākarṣaḥ śrūyate |</p>\n\n<p>ātmārāmāś ca munayo nirgranthā apy urukrame |\n<l>kurvanty ahaitukīṃ bhaktim itthambhūto guṇo hariḥ || [BhP 1.7.11] iti |</l></p>\n\n<p>atra viśeṣa-jijñāsā cet śrī-bhāgavata-sandarbho dṛśyatām ity alam\n<l>ativistareṇa || 40 ||</l></p>\n\n</div>\n<div>\n<p>māyā hi yasya jagad-aṇḍa-śatāni sūte\ntraiguṇya-tad-viṣaya-veda-vitāyamānā |\nsattvāvalambi-para-sattvaṃ viśuddha-sattvam-\ngovindam ādi-puruṣaṃ tam ahaṃ bhajāmi ||41|| // BrS_5.50 //</p>\n\n</div>\n<div>\n\n<p>tad evaṃ tasya svarūpa-gata-māhātmyaṃ darśayitvā jagad-gata-māhātmyaṃ\ndarśayati dvābhyām | tatra bahiraṅga-śakti-māyācintya-kārya-gatam āha\nmāyā hīti | māyayā hi tasya sparśo nāstīty āha sattveti | sattvasya\nrajas-tamo-miśrasyāśrayi yat paraṃ tad amiśraṃ śuddhaṃ sattvaṃ tasmād api\nviśuddhaṃ cic-chakti-vṛtti-rūpaṃ sattvaṃ yasya tam | tathoktaṃ\nśrī-viṣṇu-purāṇe -</p>\n\n<lg>\n<l>sattvādayo na santīśe yatra ca prākṛtā guṇāḥ |</l>\n<l>sa śuddhaḥ sarva-śuddhebhyaḥ pumān ādyaḥ prasīdatu ||</l>\n</lg>\n\n<p>hlādinī sandhinī saṃvit tvayy ekā guṇa-saṃśraye |\n<l>hlāda-tāpa-karī miśrā tvayi no guṇa-varjite || [ViP 1.9.44-45] iti |</l></p>\n\n<l>viśeṣataḥ śrī-bhāgavata-sandarbhe tad idam api vivṛtam asti || 41 ||</l>\n\n</div>\n<div>\n<p>ānanda-cinmaya-rasātmatayā manaḥsu\nyaḥ prāṇināṃ pratiphalan smaratām upetya |\nlīlāyitena bhuvanāni jayaty ajasram-\ngovindam ādi-puruṣaṃ tam ahaṃ bhajāmi ||42|| // BrS_5.51 //</p>\n\n</div>\n<div>\n\n<p>atha tan-maya-mohanatvam āha ānandeti | ānanda-cin-mayasya ujjvalākhyaḥ\nprema-rasaḥ | tad-ātmatayā tad-āliṅgitatayā prāṇināṃ manaḥsu\npratiphalan-sarva-mohana-svāṃśa-cchurita-paramāṇu-pratibimbatayākiñcid\nudayann api smaratām upetyety ādi yojyam | yad uktaṃ rāsa-pañcādhyāyyāṃ\n- sākṣān manmatha-manmathaḥ [BhP 10.32.2] iti, cakṣuṣaś cakṣuḥ [KenaU\n1.2] itivat | tad evaṃ tat-kāraṇatve'pi smarāveśasya duṣṭatvaṃ\n<l>jagad-āveśavat ||42||</l></p>\n\n</div>\n<div>\n<p>goloka-nāmni nija-dhāmni tale ca tasya\ndevi maheśa-hari-dhāmasu teṣu teṣu |\nte te prabhāva-nicayā vihitāś ca yena\ngovindam ādi-puruṣaṃ tam ahaṃ bhajāmi ||43|| // BrS_5.52 //</p>\n\n</div>\n<div>\n\n<p>tad idaṃ prapañca-gataṃ māhātmyam uktvā nija-dhāma-gata-māhātmyam\nāha goloketi | devī-maheśety-ādi-gaṇanaṃ vyutkrameṇa jñeyam |\ndevy-ādīnāṃ yathottara-mūrdhārdha-prabhavatvāt tal-lokānām\nūrdhvordhva-bhāvitvam iti | golokasya sarvordhva-gāmitvaṃ vyāpakatvaṃ ca\nvyavasthāpitam asti | bhuvi prakāśamānasya vṛndāvanasya tu tenābhedaḥ\npūrvatra darśitaḥ |</p>\n\n<p>sa tu lokas tvayā kṛṣṇa sīdamānaḥ kṛtātmanā |\n<l>dhṛto dhṛtimatā vīra nighantopdadravān gavām || [HV 62.33] iti |</l></p>\n\n<p>ity anenābhedenaiva hi goloka eva nivasatīty eva-kāraḥ saṃghaṭate | yato\nbhuvi prakāśamāne'smin vṛndāvane'pi tasya nitya-vihāritvaṃ śrūyate | yathā\nādi-vārāhe -</p>\n\n<lg>\n<l>vṛndāvanaṃ dvādaśamaṃ vṛndayā parirakṣitam |</l>\n<l>hariṇādhiṣṭhitaṃ tac ca brahma-rudrādi-sevitam ||</l>\n</lg>\n\n<lg>\n<l>tatra ca viśeṣataḥ -</l>\n<l>kṛṣṇa-krīḍā-setu-bandhaṃ mahāpātaka-nāśanam |</l>\n<l>valabhīṃ tatra krīḍārthaṃ kṛtvā devo gadādharaḥ ||</l>\n</lg>\n\n<p>gopakaiḥ sahitas tatra kṣaṇam ekaṃ dine dine |\ntatraiva ramaṇārthaṃ hi nitya-kālaṃ sa gacchati || iti |</p>\n\n<p>ataiva gautamīye śrī-nārada uvāca --</p>\n\n<lg>\n<l>kim idaṃ dvādaśābhikhyaṃ vṛndāraṇyaṃ viśāmpate |</l>\n<l>śrotum icchāmi bhagavan yadi yogo'smi me vada ||</l>\n</lg>\n\n<lg>\n<l>śrī-kṛṣṇa uvāca --</l>\n<l>idaṃ vṛndāvanaṃ ramyaṃ mama dhāmaiva kevalam |</l>\n<l>atra ye paśavaḥ pakṣi-vṛkṣā kīṭā narāmarāḥ |</l>\n<l>ye vasanti mamādhiṣṇye mṛtā yānti mamālayam ||</l>\n</lg>\n\n<lg>\n<l>atra yā gopa-kanyāś ca nivasanti mamālaye |</l>\n<l>yoginyas tā mayā nityaṃ mama sevā-parāyaṇāḥ ||</l>\n</lg>\n\n<lg>\n<l>pañca-yojanam evāsti vanaṃ me deha-rūpakam |</l>\n<l>kālindīyaṃ suṣumnākhyā paramāmṛta-vāhinī ||</l>\n</lg>\n\n<lg>\n<l>atra devāś ca bhūtāni vartante sūkṣma-rūpataḥ |</l>\n<l>sarva-deva-mayaś cāhaṃ na tyajāmi vanaṃ kvacit ||</l>\n</lg>\n\n<lg>\n<l>āvirbhāvas tirobhāvo bhaven me 'tra yuge yuge |</l>\n<l>tejo-mayam idaṃ ramyam adṛśyaṃ carma-cakṣuṣā || iti</l>\n</lg>\n\n<p>etad-rūpam evāśritya vārāhādau te nitya-kadambādayo varṇitāḥ | tasmād\nadṛśyamānasyaiva vṛndāvanasya asmad-adṛśya tādṛśa-prakāśa-viśeṣa eva\ngoloka iti labdham | yadā cāsmad-dṛśyamāne prakāśe sa-parikaraḥ śrī-kṛṣṇa\nāvirbhavati tadaiva tasyāvatāra ucyate | tadaiva ca rasa-viśeṣa-poṣāya\nsaṃyoga-virahaḥ, punaḥ saṃyogādimaya-vicitra-līlā-pāradāryādi-vyavahāraś\nca gamyate | yadā tu yathātra yathā vānyatra\ntantra-yāmala-saṃhitā-pañcarātrādiṣu tathā dig-darśanena viśeṣā jñeyāḥ |\ntathā ca daśame jayati jananivāso devakī janma-vādaḥ [BhP 10.90.48] ity ādi |\ntathā ca pādme nirvāṇa-khaṇḍe śrī-bhagavad-vyāsa-vākye -</p>\n\n<lg>\n<l>paśya tvaṃ darśayiṣyāmi svarūpaṃ veda-gopitam |</l>\n<l>tato'paśyam ahaṃ bhūpa bālaṃ kālāmbuda-prabham ||</l>\n</lg>\n\n<p>gopa-kanyāvṛtaṃ gopaṃ hasantaṃ gopa-bālakaiḥ || iti |</p>\n\n<p>anena atra yā gopa-kanyāś ceti pūrvoktena ca\nanālabdha-strī-dharma-vayaskatādi-bodhakena kanyā-padena tāsām\nanyādṛśatvaṃ nirākriyate | tathā ca gautamīye caturthādhyāye - atha\nvṛndāvanaṃ dhyāyet ity ārabhya tad-dhyānaṃ -</p>\n\n<lg>\n<l>svargād iva paribhraṣṭa kanyakā-śata-maṇḍitam |</l>\n<l>gopa-vatsa-gaṇākīrṇaṃ vṛkṣa-ṣaṇḍaiś ca maṇḍitam ||</l>\n</lg>\n\n<p>gopa-kanyā-sahasrais tu padma-patrāyatekṣaṇaiḥ |\narcitaṃ bhāva-kusumais trailokyaika-guruṃ param || ity ādi |</p>\n\n<p>tad-darśanādikārī ca darśitas tatraiva sad-ācāra-prasaṅge -</p>\n\n<p>ahar-niśaṃ japen mantraṃ mantrī niyata-mānasaḥ |\nsa paśyati na sandeho gopa-veśa-dharaṃ harim || iti |</p>\n\n<p>ataiva tāpanyāṃ brahma-vākyam - tad u hovāca brahmaṇo'sāv anavarataṃ me\ndhyātaḥ stutaḥ | parārdhānte so'budhyata | gopaveśo me puruṣaḥ purastād\nāvirbabhūva || iti tasmāt kṣīroda-śāyy ādy-avatāratayā tasya yat kathanaṃ tat\ntu tad-aṃśānāṃ tatra praveśāpekṣayā alam ativistareṇa śrī-kṛṣṇa-sandarbhe\n<l>darśita-careṇa || 43 ||</l></p>\n\n</div>\n<div>\n<p>sṛṣṭi-sthiti-pralaya-sādhana-śaktir ekā\nchāyeva yasya bhuvanāni bibharti durgā |\nicchānurūpam api yasya ca ceṣṭate sā\ngovindam ādi-puruṣaṃ tam ahaṃ bhajāmi ||44|| // BrS_5.53 //</p>\n\n</div>\n<div>\n\n<p>atha prastutam anusarāmaḥ | pūrvaṃ devī-maheśa-hari-dhāmnām\nuparicara-dhāmatvaṃ tasya caritaṃ, samprati tu tat-tad-āśrayatvād eva yogyam\niti darśayati sṛṣṭīti pañcabhiḥ | yathoktaṃ śrutibhiḥ | tvam akaraṇaḥ svarāḍ\nakhila-kāraka-śakti-dharas tava balim udvahanti samadantyajayā nimiṣā iti ||</p>\n\n<p>44 ||</p>\n\n</div>\n<div>\n<p>kṣīraṃ yathā dadhi vikāra-viśeṣa-yogāt\nsañjāyate na hi tataḥ pṛthag asti hetoḥ |\nyaḥ śambhutām api tathā samupaiti kāryād\ngovindam ādi-puruṣaṃ tam ahaṃ bhajāmi ||45|| // BrS_5.54 //</p>\n\n</div>\n<div>\n\n<p>atha krama-prāptaṃ maheśaṃ nirūpayati kṣīram iti |\nkārya-kāraṇa-bhāva-mātrāṃśe dṛṣṭānto'yaṃ dārṣṭāntika-kāraṇasya\nnirvikāratvāt cintāmaṇy-ādivat acintya-śaktyaiva tad-ādi-kāryatayāpi\nsthitatvāt | śrutiś ca eko nārāyaṇa evāgra āsīt, na brahmā na ca śaṅkaraḥ,\nsa munir bhūtvā samacintayat | tata evaite vyajāyanta viśvo hiraṇyagarbho'gnir\nvaruṇa-rudrendrāḥ iti tathā sa brahmaṇā sṛjati rudreṇa nāśayati |\nso'nutpatti-laya eva hariḥ | kāraṇa-rūpaḥ paraḥ paramānandaḥ | iti |\nśambhor api kāryatvaṃ guṇa-saṃvalanāt | yathoktaṃ śrī-daśame -</p>\n\n<p>harir hi nirguṇaḥ sākṣāt puruṣaḥ prakṛteḥ paraḥ\n<l>sa sarva-dṛg upadraṣṭā taṃ bhajan nirguṇo bhavet || [BhP 10.88.5] iti |</l></p>\n\n<p>etad evoktaṃ - vikāra-viśeṣa-yogād iti | kutracid abhedoktir yā dṛśyate tām\napi samādadhāti tato hetoḥ pṛthaktvaṃ nāstīti | yathoktam ṛg-veda-śirasi -\natha nityo deva eko nārāyaṇaḥ | brahmā nārāyaṇaḥ | śivaś ca nārāyaṇaḥ |\nśakraś ca nārāyaṇaḥ | dvādaśādityāś ca nārāyaṇaḥ | vāsavo nārāyaṇaḥ |\naśvinī nārāyaṇaḥ | sarve ṛṣayo nārāyaṇaḥ | kālaś ca nārāyaṇaḥ | diśaś ca\nnārāyaṇaḥ | adhaś ca nārāyaṇaḥ | ūrdhvaś ca nārāyaṇaḥ | antar bahiś ca\nnārāyaṇaḥ | nārāyaṇa evedaṃ sarvaṃ jātaṃ jagatyāṃ jagad ity ādi | dvitīye\nbrahmaṇā tv evam uktaṃ -</p>\n\n<p>sṛjāmi tan-niyukto 'haṃ haro harati tad-vaśaḥ |\nviśvaṃ puruṣa-rūpeṇa paripāti tri-śakti-dhṛk || [BhP 2.6.33] iti ||45||</p>\n\n</div>\n<div>\n<p>dīpārcir eva hi daśāntaram abhyupetya\ndīpāyate vivṛta-hetu-samāna-dharmā |\nyas tādṛg eva hi ca viṣṇutayā vibhāti\ngovindam ādi-puruṣaṃ tam ahaṃ bhajāmi ||46|| // BrS_5.55 //</p>\n\n</div>\n<div>\n\n<p>atha krama-prāptaṃ hari-svarūpam ekaṃ nirūpayan\nguṇāvatāra-maheśa-prasaṅgād guṇāvatāraṃ viṣṇuṃ nirūpayati dīpārcir iti |\ntādṛktve hetuḥ | vivṛta-heta-samāna-dharmeti | yadyaḸ śrī-govindāṃśāṃśaḥ\nkāraṇārṇava-śāyī tasya garbhodaka-śāyī, tasya cāvatāro'yaṃ viṣṇur iti\nlabhyate tathāpi mahā-dīpāt\nkrama-paramparayātisūkṣma-nirmala-dīpasyoditasya | jyoti-rūpatvāṃśe yathā\ntena saha sāmyam | tathā govindena viṣṇur gamyate | śambhos tu\ntamo'dhiṣṭhānatvāt kajjvala-maya-sūkṣma-dīpa-śikhā-sthānīyasya na tathā\nsāmyam iti bodhanāya tad ittham ucyate | mahā-viṣṇor api kalā-viśeṣatvena\n<l>darśayiṣyamāṇatvāt ||46||</l></p>\n\n</div>\n<div>\n<p>yaḥ kāraṇārṇava-jale bhajati sma yoga-\nnidrām ananta-jagad-aṇḍa-sa-roma-kūpaḥ |\nādhāra-śaktim avalambya parāṃ sva-mūrtiṃ\ngovindam ādi-puruṣaṃ tam ahaṃ bhajāmi ||47|| // BrS_5.56 //</p>\n\n</div>\n<div>\n\n<p>atha kāraṇārṇava-śāyinaṃ nirūpayati | ananta-jagad-aṇḍaiḥ saha roma-kūpā\nyasya saḥ | saha-śabdasya pūrva-nipātābhāvaḥ, ārṣaḥ | ādhāra-śakti-mayīṃ\n<l>parāṃ sva-mūrtiṃ, śeṣākhyām ||47||</l></p>\n\n</div>\n<div>\n<p>yasyaika-niśvasita-kālam athāvalambya\njīvanti loma-vilajā jagad-aṇḍa-nāthāḥ |\nviṣṇur mahān sa iha yasya kalā-viśeṣo\ngovindam ādi-puruṣaṃ tam ahaṃ bhajāmi ||48|| // BrS_5.57 //</p>\n\n</div>\n<div>\n\n<p>tatra sarva-brahmāṇḍa-pālako yas tavāvatāratayā\nmahā-brahmādi-sahacaratvena tad-atibhinnatvena ca mahā-viṣṇur darśitaḥ |\natra ca tam apy evaṃ tat-salakṣaṇatayā varṇayati | tat-taj-jagad-aṇḍa-nāthā\n<l>viṣṇv-ādayaḥ jīvanti tat-tad-adhikāritayā jagati prakaṭaṃ tiṣṭhanti ||48||</l></p>\n\n</div>\n<div>\n<p>bhāsvān yathāśma-śakaleṣu nijeṣu tejaḥ\nsvīyam kiyat prakaṭayaty api tadvad atra |\nbrahmā ya eṣa jagad-aṇḍa-vidhāna-kartā\ngovindam ādi-puruṣaṃ tam ahaṃ bhajāmi ||49|| // BrS_5.58 //</p>\n\n</div>\n<div>\n\n<p>tad evaṃ devy-ādīnāṃ tad-āśrayakatvaṃ darśayitvā prasaṅga-saṅgatyā\nbrahmaṇaś ca darśayan atīva-bhinnatayā jīvatvam eva spaṣṭayati bhāsvān\niti | bhāsvān sūryo, yathā nijeṣu nitya-svīyatvena vikhyāteṣu aśma-sakaleṣu\nsūrya-kāntākhyeṣu svīyaṃ kiñcit tejaḥ prakaṭayati | api-śabdāt tena\ntad-upādhikāṃśena dāhādi-kāryaṃ svayam eva karoti | tathā ya eva\njīva-viśeṣa-kiñcit-tejaḥ prakaṭayati | tena tad-upādhikāṃśena svayam eva\nbrahmā san jagad-aṇḍe brahmāṇḍe vidhāna-kartā vyaṣṭi-sṛṣṭi-kartā\nbhavatīty arthaḥ | yad vā mahā-brahmaivāyaṃ varṇyate | tad-upalakṣito\nmahā-śivaś ca jñeyaḥ | tataś ca jagad-aṇḍānāṃ vidhāna-kartṛtvaṃ ca yuktam\neva | yadyapi durgākhyā māyā kāraṇārṇava-śāyina eva karmakarī | yadyapi\nca brahma-viṣṇv-ādyā garbhodaka-śāyina evāvatārās tathāpi tasya\nsarvāśrayatayā te'pi tad-āśritatayā gaṇitāḥ | evam uttaratrāpi ||49||</p>\n\n</div>\n<div>\n<p>yat-pāda-pallava-yugaṃ vinidhāya kumbha-\ndvandve praṇāma-samaye sa gaṇādhirājaḥ |\nvighnān vihantum alam asya jagat-trayasya\ngovindam ādi-puruṣaṃ tam ahaṃ bhajāmi ||50|| // BrS_5.59 //</p>\n\n</div>\n<div>\n\n<p>atha sarve sarva-vighna-nivāraṇārthaṃ prathamaṃ gaṇapatiṃ stuvantīti tasyaiva\nstuti-yogyatety āśaṅkayā pratyācaṣṭe yat-pādeti | kaimutyena tad evaṃ\ndṛḍhīkṛtaṃ śrī-kapila-devena -- yat-pāda-niḥsṛta-sarit-pravarodakena tīrthena\nmūrdhny adhikṛtena śivaḥ śivo 'bhūt [BhP 3.28.22] iti || 50 ||</p>\n\n</div>\n<div>\n<p>agnir mahi gaganam ambu marud diśaś ca\nkālas tathātma-manasīti jagat-trayāṇi |\nyasmād bhavanti vibhavanti viśanti yaṃ ca\ngovindam ādi-puruṣaṃ tam ahaṃ bhajāmi ||51|| // BrS_5.60 //</p>\n\n</div>\n<div>\n\n<p>tac ca yuktam ity āha agnir mahīti | sarvaṃ spaṣṭam ||51||</p>\n\n</div>\n<div>\n<p>yac-cakṣur eṣa savitā sakala-grahāṇāṃ\nrājā samasta-sura-mūrtir aśeṣa-tejāḥ |\nyasyājñayā bhramati sambhṛta-kāla-cakro\ngovindam ādi-puruṣaṃ tam ahaṃ bhajāmi ||52|| // BrS_5.61 //</p>\n\n</div>\n<div>\n\n<p>kecit sa-vitāraṃ sarveśvaraṃ vadanti yathāha yac-cakṣur iti ya eva cakṣuḥ\nprakāśako yasya saḥ |</p>\n\n<p>yad āditya-gataṃ tejo jagad bhāsayate'khilam |\nyac candramasi yac cāgnau tat tejo viddhi māmakam || iti gītābhyaḥ |</p>\n\n<p>bhīṣāsmād vātaḥ pavate bhīṣodeti sūryaḥ || ity ādi śruteḥ | virāḍ-rūpasyaiva\n<l>savitṛ-cakṣuṣṭvāc ca || 52 ||</l></p>\n\n</div>\n<div>\n<p>dharmo 'tha pāpa-nicayaḥ śrutayas tapāṃsi\nbrahmādi-kīṭa-patagāvadhayaś ca jīvāḥ |\nyad-datta-mātra-vibhava-prakaṭa-prabhāvā\ngovindam ādi-puruṣaṃ tam ahaṃ bhajāmi ||53|| // BrS_5.62 //</p>\n\n</div>\n<div>\n\n<p>kiṃ bahunā, dharma iti | ahaṃ sarvasya prabhavo mattaḥ sarvaṃ pravartate\n[Gītā 10.8] iti śrī-gītābhyaḥ || 53 ||</p>\n\n</div>\n<div>\n<p>yas tv indragopam athavendram aho sva-karma-\nbandhānurūpa-phala-bhājanam ātanoti |\nkarmāṇi nirdahati kintu ca bhakti-bhājāṃ\ngovindam ādi-puruṣaṃ tam ahaṃ bhajāmi ||54|| // BrS_5.63 //</p>\n\n</div>\n<div>\n\n<p>ataiva sarveśvaras tu parjanyavad draṣṭavyaḥ iti nyāyena\nkarmānurūpa-phala-dātṛtvena sāmye'pi bhakte tu pakṣapāta-viśeṣaṃ karotīty\nāha yas tv indreti |</p>\n\n<p>samo'haṃ sarva-bhūteṣu na me dveṣo'sti na priyaḥ |\n<l>ye bhajanti tu māṃ bhaktyā mayi te teṣu cāpy aham || [Gītā 9.29] iti |</l></p>\n\n<lg>\n<l>ananyāś cintayanto māṃ ye janāḥ paryupāsate |</l>\n<l>teṣāṃ nityābhiyuktānāṃ yoga-kṣemaṃ vahāmy aham || [Gītā 9.22] iti ca</l>\n</lg>\n<l>śrī-gītābhyaḥ || 54 ||</l>\n\n</div>\n<div>\n<p>yaṃ krodha-kāma-sahaja-praṇayādi-bhīti-\nvātsalya-moha-guru-gaurava-sevya-bhāvaiḥ |\nsañcintya tasya sadṛśīṃ tanum āpur ete\ngovindam ādi-puruṣaṃ tam ahaṃ bhajāmi ||55|| // BrS_5.64 //</p>\n\n</div>\n<div>\n<p>ya eva ca vairbhyo'py anya-durlabha-phalaṃ dadāti kim uta\nsva-viṣayaka-kāmādinā niṣkāma-śreṣṭhebhyaḥ | tataḥ ko vānyo bhajanīya\niti bhajāmīty anta-prakaraṇam upasaṃharati yaṃ krodheti | sahaja-praṇayaṃ\nsakhyam | vātsalya-pitrādy-ucita-bhāvaḥ | mohaḥ\nsarva-vismaraṇa-maya-bhāvaḥ | para-brahmatayāsphūrtiḥ | guru-gauravaṃ\nsvasmin pitṛtvādi-bhāvanāmayam | sevyo'yaṃ memeti bhāvanā dāsyam ity\narthaḥ | tasya sadṛśīṃ krodhāveśino'prākṛta-mātrāṃśena, tu tat tad bhāvanā\nyogya-rūpa-guṇāṃśa-lābha-tāratamyena tulyam ity arthaḥ | adṛṣṭānyatamaṃ\nloke śīlaudārya-guṇaiḥ samam iti śrī-vāsudeva-vākyasya |\njagad-vyāpāra-varjam [Vs. 4.4.17] iti brahma-sūtrasya, prayojyamāne mayi tāṃ\nśuddhāṃ bhāgavatīṃ tanum iti śrī-nārada-vākyasya ca dṛṣṭyā sarvathā\ntat-sadṛśatve virodhāt | vaireṇa yaṃ nṛpatayaḥ ity ādau anurakta-dhiyām\npunaḥ kim ity anurakta-dhīṣu suṣṭhv iti | anena\ngoloka-stha-prapañcāvatīrṇayor ekatvam eva darśitam | tad uktaṃ -\n<l>nandādayas tu taṃ dṛṣṭvā ity ādi || 55 ||</l></p>\n\n</div>\n<div>\n<p>śriyaḥ kāntāḥ kāntaḥ parama-puruṣaḥ kalpa-taravo\ndrumā bhūmiś cintāmaṇi-gaṇa-mayi toyam amṛtam |\nkathā gānaṃ nāṭyaṃ gamanam api vaṃśī priya-sakhi\n<l>cid-ānandaṃ jyotiḥ param api tad āsvādyam api ca || // BrS_5.65 //</l></p>\n\n<p>sa yatra kṣīrābdhiḥ sravati surabhībhyaś ca su-mahān\nnimeṣārdhākhyo vā vrajati na hi yatrāpi samayaḥ |\nbhaje śvetadvīpaṃ tam aham iha golokam iti yaṃ\nvidantas te santaḥ kṣiti-virala-cārāḥ katipaye ||56|| // BrS_5.66 //</p>\n\n</div>\n<div>\n\n<p>tad evaṃ nijeṣṭa-devaṃ bhajanīyatvena stutvā tena viśiṣṭaṃ tal lokaṃ tathā\nstauti śriyaḥ kāntā iti yugmakena | śriyaḥ śrī-vraja-sundarī rūpās tāsām eva\nmantre dhyāne ca sarvatra prasiddheḥ | tāsām anantānām apy eka eva kāntaḥ\niti parama-nārāyaṇādibhyo'pi tasya tat-tal-lokebhyo'pi tadīya-lokasya cāsya\nmāhātmyaṃ darśitam | kalpa-taravo drumāḥ iti teṣāṃ sarveṣām eva\nsarva-pradatvāt tvāt tathaiva prathitam |</p>\n\n<p>bhūmir ity ādikaṃ ca tadvad bhūmir api sarva-spṛhāṃ dadāti kim uta\nkaustubhādi | toyam apy amṛtam iva svādu kim utāmṛtam ity ādi | vaṃśī\npriya-sakhīva sarvataḥ śrī-kṛṣṇasya sukha-sthiti-śrāvakatvena jñeyam |\ncid-ānanda-lakṣaṇaṃ vastv eva jyotiś candra-sūryādi-rūpam |\nsamānodita-candrārkam iti vṛndāvana-viśeṣaṇaṃ gautamīya-tantra-dvaye | tac\nca nitya-pūrṇa-candratvāt tathā tad eva param api tat tat prakāśyam apīty\narthaḥ |</p>\n\n<p>tathā tad eva teṣām āsvādyaṃ bhogyam api ca cic-chaktimayatvād iti bhāvaḥ |\ndarśayāmāsa lokaṃ svaṃ gopānāṃ tamasaḥ param [BhP 10.28.14] iti\nśrī-daśamāt | hayaśīrṣa-pañcarātre ca vaikuṇṭhastha-tattva-nirūpaṇe --</p>\n\n<lg>\n<l>dravya-tattvaṃ śṛṇu brahman pravakṣyāmi samāsataḥ |</l>\n<l>sarva-bhoga-pradā yatra pādapāḥ kalpa-pādapāḥ ||</l>\n</lg>\n\n<lg>\n<l>gandha-rūpaṃ svādu-rūpaṃ dravyaṃ puṣpādikaṃ ca yat |</l>\n<l>heyāṃśānām abhāvāc ca rasa-rūpaṃ bhavec ca tat ||</l>\n</lg>\n\n<p>tvag-bījaṃ caiva heyāṃśaṃ kaṭhināṃśaṃ ca yad bhavet |\nsarvaṃ tad bhautikaṃ viddhi nahi bhūtamayaṃ hi tat |\nrasavad bhautikaṃ dravyam atra syād rasa-rūpakam || iti |</p>\n\n<p>surabhībhyaś ca saratīti tvadīya-vaṃśī-dhvany-ādy-āveśād iti bhāvaḥ |\nvrajati nahīti tad-āveśena te tad-vāsinaḥ kālam api na jānantīti bhāvaḥ |\n<l>kāla-doṣās tatra na santīti vā | na ca kālaḥ vikramaḥ [BhP 2.9.10] iti dvitīyāt |</l>\nataiva śvetaṃ śuddhaṃ dvīpaṃ anyāsaṅga-rahitam | yathā -- sarasi padmaṃ\ntiṣṭhati tathā-bhūmyāṃ hi tiṣṭhati [GTU 2.27] iti tāpanībhyaḥ | kṣitīti | tad\nuktaṃ yaṃ na vidmo vayaṃ sarve pṛcchanto'pi pitāmaham [HV 62.29] iti || 56 ||</p>\n\n</div>\n<div>\n<p>athovāca mahā-viṣṇur bhagavantaṃ prajāpatim |\nbrahman mahattva-vijñāne prajā-sarge ca cen matiḥ |\npañca-ślokīm imāṃ vidyāṃ vatsa dattāṃ nibodha me ||57|| // BrS_5.67 //</p>\n\n</div>\n<div>\n\n<p>tad evaṃ tasya stutim uktvā śrī-bhagavat-prasāda-lābham āha atheti | sarvaṃ\n<l>spaṣṭam || 57 ||</l></p>\n\n</div>\n<div>\n<p>prabuddhe jñāna-bhaktibhyām ātmany ānanda-cin-mayī |\nudety anuttamā bhaktir bhagavat-prema-lakṣaṇā ||58|| // BrS_5.68 //</p>\n\n</div>\n<div>\n\n<lg>\n<l>tatra prasāda-rūpāṃ pañca-ślokīm āha prabuddha iti |</l>\n<l>jñāna-vijñāna-sampanno bhaja māṃ bhakti-bhāvitaḥ || [BhP 11.19.5] ity</l>\n</lg>\n<l>ekādaśāt || 58 ||</l>\n\n</div>\n<div>\n<p>pramāṇais tat-sad-ācārais tad-abhyāsair nirantaram |\nbodhayan ātmanātmānaṃ bhaktim apy uttamāṃ labhet ||59|| // BrS_5.69 //</p>\n\n</div>\n<div>\n\n<p>prema-lakṣaṇa-bhakteḥ sādhana-jñāna-rūpayoḥ bhaktyoḥ prāpty-upāyam āha\npramāṇair iti | pramāṇair bhagavac-chāstrais tat-sadācārais tadīyā ye santas\nteṣām ācārair anusṭānais tad-abhyāsais teṣām eva paunaḥpuṇyena bāhulyena\nātmanā ātmānaṃ bodhayati svayam eva svaṃ bhagavad-āśritaḥ\nśuddha-jīva-rūpam anubhavati, tato'py uttamāṃ śuddhāṃ bhaktiṃ labhata iti |\ntathā ca śruti-stave -</p>\n\n<p>sva-kṛta-pureṣv amīṣv abahir-antara-saṃvaraṇaṃ\ntava puruṣaṃ vadanty akhila-śakti-dhṛto 'ṃśa-kṛtam |\niti nṛ-gatiṃ vivicya kavayo nigamāvapanaṃ\nbhavata upāsate 'ṅghrim abhavaṃ bhuvi viśvasitāḥ || [BhP 10.87.20] iti || 59 ||</p>\n\n</div>\n<div>\n<p>yasyāḥ śreyas-karaṃ nāsti yayā nirvṛtim āpnuyāt |\nyā sādhayati mām eva bhaktiṃ tām eva sādhayet ||60|| // BrS_5.70 //</p>\n\n<p>dharmān anyān parityajya mām ekaṃ bhaja viśvasan |\n<l>yādṛśī yādṛśī śraddhā siddhir bhavati tādṛśī || // BrS_5.71 //</l></p>\n\n<p>kurvan nirantaraṃ karma loko 'yam anuvartate |\ntenaiva karmaṇā dhyāyan māṃ parāṃ bhaktim icchati ||61|| // BrS_5.72 //</p>\n\n</div>\n<div>\n\n<p>punaḥ śuddhām eva sādhana-bhaktiṃ draḍhayann akāmair api tām eva\nkuryād ity āha - dharmān anyān iti | tad uktaṃ -</p>\n\n<p>akāmaḥ sarva-kāmo vā mokṣa-kāma udāra-dhīḥ |\ntīvreṇa bhakti-yogena yajeta puruṣaṃ param || [BhP 2.3.10] iti || 61 ||</p>\n\n</div>\n<div>\n<p>ahaṃ hi viśvasya carācarasya\nbījaṃ pradhānaṃ prakṛtiḥ pumāṃś ca |\nmayāhitaṃ teja idaṃ bibharṣi\nvidhe vidhehi tvam atho jaganti ||62|| // BrS_5.73 //</p>\n\n</div>\n<div>\n\n<p>tasmāt tava sisṛkṣāpi phaliṣyatīti sa-yuktikam āha - ahaṃ hīti | pradhānaṃ\n<lg>\n<l>śreṣṭhaṃ bījaṃ, pūrṇa-bhagavad-rūpaṃ prakṛtir avyaktaṃ, pumān tad-draṣṭā,</l>\n<l>kiṃ bahunā tavam api mayā āhitaṃ arpitaṃ teja idaṃ bibharṣi, tasmāt tena</l>\n<l>mat-tejasā jaganti sarvāṇi sthāvara-jaṅgamāni he vidhe hi kurv iti ||62||</l>\n</lg></p>\n\n<p>iti śrī-brahma-saṃhitāyāṃ mūla-sūtrākhyasya pañcamādhyāyasya\nśrīla-śrīpāda-śrī-jīva-gosvāmi-kṛtā dig-darśanī nāmnī ṭīkā samāptā ||</p>\n\n  </div>\n</body>\n\n"
}