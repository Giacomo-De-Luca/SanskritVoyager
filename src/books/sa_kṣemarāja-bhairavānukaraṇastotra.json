{
  "title": "sa_kṣemarāja-bhairavānukaraṇastotra",
  "body": "<body xmlns='http://www.tei-c.org/ns/1.0'>\n    <div>\n      <p>oṃ namaś cidbhairavāya |</p>\n\n      <lg xml:id='KsBhAS_1'>\n\t<l>citibhūmisamāśrayaṇāś citibhūtiṃ śrayata mā mudhā bhramata |</l>\n\t<l>prathayann iti bhaktimatāṃ jayati śivo 'nugrahapravaṇaḥ ||</l>\n      </lg>\n      <lg xml:id='KsBhAS_2'>\n\t<l>cidbhairavam eva paraṃ paramāmṛtarūpam ekam atidīptam |</l>\n\t<l>ullasitakaraṇacakragrastasamastaṃ śivaṃ vande ||</l>\n      </lg>\n      <lg xml:id='KsBhAS_3'>\n\t<l>stutyaḥ stotā stutir iti yad api vibhinnaṃ na kiṃcid astīha |</l>\n\t<l>mṛṣati yathā yad rūpaṃ cidrūpatayā tathā bhavaty etat ||</l>\n      </lg>\n      <lg xml:id='KsBhAS_4'>\n\t<l>vigalitasarvavibhedaṃ sarvavibhedātma cidghanānandam |</l>\n\t<l>yat tava tattvaṃ bhagavaṃs tasyānukṛtiṃ tvadākṛtiṃ vande ||</l>\n      </lg>\n      <lg xml:id='KsBhAS_5'>\n\t<l>rekhāpuruṣaḥ puruṣaṃ varṇalipir varṇasaṃcayaṃ yadvat |</l>\n\t<l>tadvat vicitrarūpaṃ tvām ākāro vyanakti paramātman ||</l>\n      </lg>\n      <lg xml:id='KsBhAS_6'>\n\t<l>tatrāvikalpam eva tvāṃ cidrūpaṃ samāviśya |</l>\n\t<l>vimṛśāmaḥ kim api manāṅ na hi tattvaṃ kalpanāviṣayaḥ ||</l>\n      </lg>\n      <lg xml:id='KsBhAS_7'>\n\t<l>svātmaprabhāṃ vidhāya vāgdevīṃ viṣayakusumakḷptārcaḥ |</l>\n\t<l>prathamonmeṣaṃ gurum atha vanditvā hṛdayam āviśya ||</l>\n      </lg>\n      <lg xml:id='KsBhAS_8'>\n\t<l>staumi vimṛśan maheśvaram ātmānaṃ svaṃ cidekaghanam |</l>\n\t<l>srāvitapāśakadambakam etasmin dehadevagṛhe ||</l>\n      </lg>\n      <lg xml:id='KsBhAS_9'>\n\t<l>cityānandecchāvitkaraṇākhyāḥ śaktayo jayanti vibho |</l>\n\t<l>sūkṣmasthūlabhidāptā vaktratvaṃ brahmamuṇḍabhidhā ||</l>\n      </lg>\n      <lg xml:id='KsBhAS_10'>\n\t<l>sarvajñatādiviṣayaṃ hṛdayādikam aṅgaṣaṭkaṃ te |</l>\n\t<l>sakalaṃ sadāśivāntaṃ pretātmatayā tavāsanaṃ svāmin ||</l>\n      </lg>\n      <lg xml:id='KsBhAS_11'>\n\t<l>paramaprakāśavapuṣo vimarśaśaktiḥ prabho parā devī |</l>\n\t<l>asyā eva prasaraḥ sarvā brāhmyādikā devyaḥ ||</l>\n      </lg>\n      <lg xml:id='KsBhAS_12'>\n\t<l>dahanajalāmṛtalekhāviṣādi bibhrat tvam ādiśasy etat |</l>\n\t<l>viśvaṃ viruddham api saccidrūpe mayi virudhyate naitat ||</l>\n      </lg>\n      <lg xml:id='KsBhAS_13'>\n\t<l>saṃvitsūtranilīno niḥsāro mātṛnivaho 'yam |</l>\n\t<l>karaṇamuṇḍamālabhārin  darśayasītīva naḥ svāmin ||</l>\n      </lg>\n      <lg xml:id='KsBhAS_14'>\n\t<l>paśyata paśyata pāśā viṣamās ta ime bahiṣkṛtāḥ śaśvat |</l>\n\t<l>ity antradhāraṇamiṣat kathayaṃs tvaṃ naḥ samābhāsi ||</l>\n      </lg>\n      <lg xml:id='KsBhAS_15'>\n\t<l>māyāpaṭaḥ sarāgo vyomni pare 'smin sa eṣa nikṣiptaḥ |</l>\n\t<l>iti gajacarma saraktaṃ mūrdhni vahan kathayasīśa ||</l>\n      </lg>\n      <lg xml:id='KsBhAS_16'>\n\t<l>antaḥśaktikṛpāṇīm vyanakṣi saṃsṛtivibhedinīm asinā |</l>\n\t<l>nijaśaktimahimasvīkṛtasamastaviśvā hi vīravarāḥ ||</l>\n      </lg>\n      <lg xml:id='KsBhAS_17'>\n\t<l>bhavabhayahantā so 'ham sānāthye 'vasthito 'smi mā bhaiṣṭa |</l>\n\t<l>ity āsphoṭitakheṭakadarśanato diśasi naḥ svāmin ||</l>\n      </lg>\n      <lg xml:id='KsBhAS_18'>\n\t<l>nijaśaktipāśavalitaś cidvapuṣā kalyate mayā kālaḥ |</l>\n\t<l>iti pāśadhāraṇavaśāt prathayasi naḥ kālakālas tvam ||</l>\n      </lg>\n      <lg xml:id='KsBhAS_19'>\n\t<l>bhedamayam akhilam etan nijaśaktyaivākṣipāmi saṃhartum |</l>\n\t<l>ity aṅkuśadhāraṇataḥ sphuṭayati parabhairavo 'smākam ||</l>\n      </lg>\n      <lg xml:id='KsBhAS_20'>\n\t<l>kodaṇḍārūdhaśarapradarśanād brahmaviṣṇurudreśān |</l>\n\t<l>sasadākhyaśivāñ chaktyā kāraṇahariṇaṃ bhinatsi mṛgavat tvam ||</l>\n      </lg>\n      <lg xml:id='KsBhAS_21'>\n\t<l>varadena pāṇinā tvaṃ viśvavibhūtipradatvam abhinayasi |</l>\n\t<l>na khalu paratattvaniṣṭho vibhavamalaiḥ spṛśyate jātu ||</l>\n      </lg>\n      <lg xml:id='KsBhAS_22'>\n\t<l>abhayena ca bhavabhayāni unmūlayatā prakāśyate satatam |</l>\n\t<l>viśvānugrahakāraṇasvabhāvatā tava karatalena ||</l>\n      </lg>\n      <lg xml:id='KsBhAS_23'>\n\t<l>akhyātirūpam asamaṃ māyāyāḥ śakalitaṃ śiro 'traitat |</l>\n\t<l>parabodhamayena mayā muṇḍaṃ bibhrat prakāśayasy evam ||</l>\n      </lg>\n      <lg xml:id='KsBhAS_24'>\n\t<l>niḥśeṣahṛtasārā mayy eva jagatsthitiś cidekaghane |</l>\n\t<l>iti khaṭvāṅgakaraṅkodvahanacchalato dadāsy ājñām ||</l>\n      </lg>\n      <lg xml:id='KsBhAS_25'>\n\t<l>vīṇāghaṇtāḍamarūn uḍḍāmara vādayann idaṃ diśasi |</l>\n\t<l>vṛttitribhedabhinnaṃ nādaṃ śṛṇvan sthito 'smīti ||</l>\n      </lg>\n      <lg xml:id='KsBhAS_26'>\n\t<l>kiṃ ca parādikaśaktitritayārāsundarām mahāśaktim |</l>\n\t<l>devānukaroṣi bahis triśūladhāraṇamiṣeṇa nityaṃ tvam ||</l>\n      </lg>\n      <lg xml:id='KsBhAS_27'>\n\t<l>icchādikanijaśaktiprakāśitādhaḥsthagocaratritayām |</l>\n\t<l>svām eva parāṃ śaktiṃ vajramayīṃ vahasi ṣaḍarāṃ tvam ||</l>\n      </lg>\n      <lg xml:id='KsBhAS_28'>\n\t<l>jagad akhilaṃ macchaktyā damitaṃ sarvavyāvasthitīr dhatte |</l>\n\t<l>iti daṇḍadhāraṇavaśād vyanakṣi cidbhairavāsmākam ||</l>\n      </lg>\n      <lg xml:id='KsBhAS_29'>\n\t<l>mudgaraparaśū bibhrad baindavanādānukārarūpau tvam |</l>\n\t<l>bhedavibhedanaśakalanaparatvam īśāna nirdiśasi ||</l>\n      </lg>\n      <lg xml:id='KsBhAS_30'>\n\t<l>darśanabhedāt svāminn anyānyām āhṛtiṃ dadhānas tvam |</l>\n\t<l>bhairavaparabodhamayaṃ prathayasi nijadhāma sarvatra ||</l>\n      </lg>\n      <lg xml:id='KsBhAS_31'>\n\t<l>śāktāṇḍakhaṇḍamadhye viśvarasāḥ sarvam ahaṃ pibāmi sadā |</l>\n\t<l>vyañjayasi narakapālagarudhiramiṣād etad iva me 'ntaḥ ||</l>\n      </lg>\n      <lg xml:id='KsBhAS_32'>\n\t<l>abhimānahṛdayabandhānutkhātau tāv imau saśikhau |</l>\n\t<l>mūrtāv iva muṇdābjau prathayan dhatse mahākālaḥ ||</l>\n      </lg>\n      <lg xml:id='KsBhAS_33'>\n\t<l>akhilajagadbījabhuvaṃ prathamasthām anukaroṣi bodhanidhe |</l>\n\t<l>karatalagabījapūrakadarśanalīlāyitād deva ||</l>\n      </lg>\n      <lg xml:id='KsBhAS_34'>\n\t<l>bhairavarūpo 'py asi yat tatrāpi kare 'kṣamālikāṃ dhatse |</l>\n\t<l>tat sarvākṣavikāsād viśvaṃ parivartayasy antaḥ ||</l>\n      </lg>\n      <lg xml:id='KsBhAS_35'>\n\t<l>asthikaramuṇḍamālābhasmābharaṇo nṛraktaruciḥ |</l>\n\t<l>viśvaṃ brahmamayatvāc chuddham itīśaḥ samādiśasi ||</l>\n      </lg>\n      <lg xml:id='KsBhAS_36'>\n\t<l>svātmārāmamayānāṃ viṣamā api viṣayabudbudhāḥ kim amī |</l>\n\t<l>smaradahanam alikanayanam prathayan paramāgnirūpam ādiśasi ||</l>\n      </lg>\n      <lg xml:id='KsBhAS_37'>\n\t<l>antarnibaddhalakṣyaḥ pravikāsikaraṇo 'pi yat sadā bhavasi |</l>\n\t<l>tat prathayasi sarvadaśaṃ gatamohakalaṅkam ātmānam ||</l>\n      </lg>\n      <lg xml:id='KsBhAS_38'>\n\t<l>deva digambaratā te vadati nirāvaraṇam ātmano rūpam |</l>\n\t<l>paramabrahmamayārkān māyāvaraṇam kathaṃ vṛṇuyāt ||</l>\n      </lg>\n      <lg xml:id='KsBhAS_39'>\n\t<l>saṃhartā sarveṣām arkādīnām ahaṃ tamobhūmiḥ |</l>\n\t<l>nirmalaśāradagaganaprabheṇa vapuṣeti darśayasi ||</l>\n      </lg>\n      <lg xml:id='KsBhAS_40'>\n\t<l>paramabrahmamayas tvaṃ deva yadāśrayasi bhairavākāram |</l>\n\t<l>tat prathayasi tattvajñaḥ saty api bhede vimukta iti ||</l>\n      </lg>\n      <lg xml:id='KsBhAS_41'>\n\t<l>vividhaśmaśānamālāvetālāvṛtaḥ prakāśayase |</l>\n\t<l>saṃvittiviṣayakalanāmadhyaś citibhairavo 'smīti ||</l>\n      </lg>\n      <lg xml:id='KsBhAS_42'>\n\t<l>tvayy evāmṛtalekhā paraśaktimayī parapramātātaḥ |</l>\n\t<l>nātha tvam eva jagatām jīvanam iti bhāsi no hṛdaye ||</l>\n      </lg>\n      <lg xml:id='KsBhAS_43'>\n\t<l>tava śabdarāśivapuṣaḥ pratyaṣṭakam eva bāhyaparivāraḥ |</l>\n\t<l>parasūkṣmādivibhedād bhairava lokeśvarapramukhāḥ ||</l>\n      </lg>\n      <lg xml:id='KsBhAS_44'>\n\t<l>mudrayati nikhilam etan niḥśeṣasvasvarūpasaṃkramaṇāt |</l>\n\t<l>modayati bhaktavargaṃ gatimudaṃ pūrṇatāprathanāt ||</l>\n      </lg>\n      <lg xml:id='KsBhAS_45'>\n\t<l>mocayati pāśajālaṃ drāvayati vibhedam īśa te mūrtiḥ |</l>\n\t<l>mudrayati vividhasaṃviddraviṇaṃ mudrā tataḥ kathitā ||</l>\n      </lg>\n      <lg xml:id='KsBhAS_46'>\n\t<l>jayati paratattvabhūmipravare <sic>nipāyabhūtaiṣa</sic> |</l>\n\t<l>sphuṭam adhivasatu satattvaprathayā hṛdayasya meyamalam ||</l>\n      </lg>\n      <lg xml:id='KsBhAS_47'>\n\t<l>pratikalam udeti saṃvid yā kila tatra sphuraty adho viśvam |</l>\n\t<l>śivaśaktivibhavarūpaṃ jānanti maheśa yāgasthāḥ ||</l>\n      </lg>\n      <lg xml:id='KsBhAS_48'>\n\t<l>itthaṃ sphurasi sadā me cidbhairava sarvabhūtātma |</l>\n\t<l>tad yāgādijapāntaṃ sampannam ayatnataḥ sarvam ||</l>\n      </lg>\n      <trailer>iti śrīmahāmāheśvarācāryaśrīkṣemarājaviracitaṃ bhairavānukaraṇastotraṃ samāptam ||</trailer>\n    </div>\n  </body>\n\n"
}