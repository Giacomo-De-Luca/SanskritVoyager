{
  "title": "sa_dhanaṃjaya-daśarūpaka-1-4",
  "body": "<body xmlns='http://www.tei-c.org/ns/1.0'>\n<div>\n<p>daśarūpakam /</p>\n\n<p>[pariccheda 1]</p>\n\n<lg>\n<l>namastasmai gaṇeśāya yatkaṇṭhaḥ puṣkarāyate /</l>\n<l>madābhegaghanadhvāno nīlakaṇṭhasya tāṇd.ave // DhDaś_1.1 //</l>\n</lg>\n\n<lg>\n<l>daśarūpānukāreṇa mādyanti bhāvakaḥ /</l>\n<l>namaḥ sarvavide tasmai viṣṇave bharatāya ca // DhDaś_1.2 //</l>\n</lg>\n\n<lg>\n<l>kasyacideva kadācid dayayā viṣayaṃ sarasvatī viduṣaḥ /</l>\n<l>ghaṭayati kamapi tamanyo jajati jano yena vaidagdhīm // DhDaś_1.3 //</l>\n</lg>\n\n<lg>\n<l>uddhṛtyoddhṛtya sāraṃ yamakhilanigamān nāṭyavedaṃ viriñciś</l>\n<l>cakre yasya prayogaṃ munirapi bharatastāṇḍavaṃ nīlakaṇṭhaḥ /</l>\n<l>śarvāṇī lāsyamasya pratipadamaparaṃ lakṣma kaḥ kartumīṣṭe</l>\n<l>nāṭyānāṃ kintu kiñcit praguṇaracanayā lakṣaṇaṃ saṅkṣipāmi // DhDaś_1.4 //</l>\n</lg>\n\n<lg>\n<l>vyākīrṇe mandabuddhīnāṃ jāyate mativibhramaḥ /</l>\n<l>tasyārthastatpadaistena saṅkṣipya kriyate 'ñjasā // DhDaś_1.5 //</l>\n</lg>\n\n<lg>\n<l>ānandanisyandiṣu rūpakeṣu</l>\n<l>vyutpattimātraṃ phalamalpabuddhiḥ /</l>\n<l>yo'pītihāsādivadāha sādhus</l>\n<l>tasmai namaḥ svāduparāṅmukhāya // DhDaś_1.6 //</l>\n</lg>\n\n<lg>\n<l>avasthānukṛtirnāṭyaṃ rūpaṃ dṛśyatayocyate /</l>\n<l>rūpakaṃ tat samāropād daśadhaiva rasāśrayam // DhDaś_1.7 //</l>\n</lg>\n\n<lg>\n<l>nāṭakaṃ saprakaraṇaṃ bhāṇaḥ prahasanaṃ ḍimaḥ /</l>\n<l>vyāyogasamavakārau vīthyaṅkehāmṛgā iti // DhDaś_1.8 //</l>\n</lg>\n\n<lg>\n<l>anyada bhāvāśrayaṃ nṛtyaṃ nṛttaṃ tālalayāśrayam /</l>\n<l>ādyaṃ padārthābhinayo mārgo deśo tathā param // DhDaś_1.9 //</l>\n</lg>\n\n<lg>\n<l>madhuroddhatabhedena tad dvayaṃ dvividhaṃ punaḥ /</l>\n<l>lāsyatāṇḍavarūpeṇa nāṭakādyupakārakam // DhDaś_1.10 //</l>\n</lg>\n\n<lg>\n<l>vastu netā rasasteṣāṃ bhedako vastu ca dvidhā /</l>\n<l>tatrādhikārikaṃ mukhyamaṅgaṃ prāsaṅgikaṃ viduḥ // DhDaś_1.11 //</l>\n</lg>\n\n<lg>\n<l>adhikāraḥ phalasvāmyamadhikāro ca tatprabhuḥ /</l>\n<l>tanniravartyamabhivyāpi vṛttaṃ syādādhikārikam // DhDaś_1.12 //</l>\n</lg>\n\n<lg>\n<l>prāsaṅgikaṃ parārthasya svārtho yasya prasaṅgataḥ /</l>\n<l>sānubandhaṃ patākākhyaṃ prakarī ca pradeśabhāk // DhDaś_1.13 //</l>\n</lg>\n\n<lg>\n<l>prāsaṅgikaṃ parārthasya svārtho yasya prasaṅgataḥ /</l>\n<l>sānubandhaṃ tulyasaṃvidhānaviśeṣaṇam // DhDaś_1.14 //</l>\n</lg>\n\n<lg>\n<l>prakhyātotpādyamiśratvabhedāt tredhāpi tat tridhā /</l>\n<l>prakhyātamitihāsāderutpādyaṃ kavikalpitam /</l>\n<l>miśraṃ ca saṅkarāt tābhyāṃ divyanartyādibhedataḥ // DhDaś_1.15 //</l>\n</lg>\n\n<lg>\n<l>kāryaṃ trivargastat śuddhamekānekānubandhi ca /</l>\n<l>svalpoddiṣṭastu taddheturbījaṃ vistāryanekadhā /</l>\n<l>avāntarārthavicchede binduracchedakāraṇam // DhDaś_1.16 //</l>\n</lg>\n\n<lg>\n<l>bījabindupatākākhyaprakarokāryalakṣaṇāḥ /</l>\n<l>arthaprakṛtayaḥ pañca tā etāḥ parikīrtitāḥ // DhDaś_1.17 //</l>\n</lg>\n\n<lg>\n<l>avasthāḥ pañca kāryasya prārabdhasya phalārthibhiḥ /</l>\n<l>ārambhayatnaprāptyāśāniyatāptiphalāgamāḥ // DhDaś_1.18 //</l>\n</lg>\n\n<lg>\n<l>autsukyamātramārambhaḥ phalalābhāya bhūyase /</l>\n<l>prayatnastu tadaprāptau vyāpāro'titvarānvitaḥ // DhDaś_1.19 //</l>\n</lg>\n\n<lg>\n<l>upāyāpāyaśaṅkābhyāṃ prāptyāśā prāptisambhavaḥ /</l>\n<l>apāyābhāvataḥ prāptirniyatāptiḥ suniścitā /</l>\n<l>samagraphalasampattiḥ phalayogo yathoditaḥ // DhDaś_1.20 //</l>\n</lg>\n\n<lg>\n<l>arthaprakṛtayaḥ pañca pañcāvasthāsamanvitāḥ /</l>\n<l>yathāsaṅkhyena jāyante mukhādyāḥ pañca sandhayaḥ // DhDaś_1.21 //</l>\n</lg>\n\n<lg>\n<l>antaraikārthasambandhaḥ sandhirekānvaye sati /</l>\n<l>mukhapratimukhe garbhaḥ sāvamarśopasaṃhṛtiḥ // DhDaś_1.22 //</l>\n</lg>\n\n<lg>\n<l>mukhaṃ bījasamutpattirnānārtharasasambhavā /</l>\n<l>aṅgāni dvādaśaitasya bījārambhasamanvayāt // DhDaś_1.23 //</l>\n</lg>\n\n<lg>\n<l>upakṣepaḥ parikaraḥ parinyāso vilobhanam /</l>\n<l>yuktiḥ prāptiḥ samādhānaṃ vidhānaṃ paribhāvanā /</l>\n<l>udbhedabhedakaraṇānyanvarthānyatha lakṣaṇam // DhDaś_1.24 //</l>\n</lg>\n\n<lg>\n<l>bījanyāsas upakṣepaḥ tadbāhulyaṃ parikriyā /</l>\n<l>tannniṣpattiḥ parinyāso guṇākhyānād vilobhanam // DhDaś_1.25 //</l>\n</lg>\n\n<lg>\n<l>sampradhāraṇamarthānāṃ yuktiḥ prāptiḥ sukhāgamaḥ /</l>\n<l>bījāgamaḥ samādhānaṃ vidhānaṃ sukhaduḥkhakṛt // DhDaś_1.26 //</l>\n</lg>\n\n<lg>\n<l>paribhāvodbhutāveśa udbhedo gūḍhabhedanam /</l>\n<l>karaṇaṃ prakṛtārambho bhedaḥ protsāhanā matā // DhDaś_1.27 //</l>\n</lg>\n\n<lg>\n<l>lakṣyālakṣya ivodbhedastasya pratimukhaṃ bhavet /</l>\n<l>binduprayatnānugamādaṅgānyasya trayodaśa // DhDaś_1.28 //</l>\n</lg>\n\n<lg>\n<l>vilāsaḥ parisarpaśca vidhūtaṃ śamanarmaṇo /</l>\n<l>narmadyutiḥ pragayaṇaṃ nirodhaḥ paryupāsanam // DhDaś_1.29 //</l>\n</lg>\n\n<lg>\n<l>vajraṃ puṣpamupanyāpto varṇa saṃhāra ityapi /</l>\n<l>ratyarthehā vilāsaḥ syād dṛṣṭanaṣṭānusarpaṇam /</l>\n<l>parisarpā vidhūtaṃ syādaratistacchamaḥ śamaḥ // DhDaś_1.30 //</l>\n</lg>\n\n<lg>\n<l>parihāsavatto narma dhṛtistajjā dyutirmatā /</l>\n<l>uttarā vāk pragayaṇaṃ hitarodho nirodhanam // DhDaś_1.31 //</l>\n</lg>\n\n<lg>\n<l>paryupāstiranunayaḥ puṣpaṃ vākyaṃ viśeṣavat /</l>\n<l>upanyāsastu sopāyaṃ vajraṃ pratyakṣaniṣṭhuram /</l>\n<l>cāturvarṇopagamanaṃ varṇasaṃhāra iṣyate // DhDaś_1.32 //</l>\n</lg>\n\n<lg>\n<l>garbhastu dṛṣṭanaṣṭasya bījasyānveṣaṇaṃ muhuḥ /</l>\n<l>dvādaśāṅgaḥ patākā syān na vā syāt prāptisambhavaḥ // DhDaś_1.33 //</l>\n</lg>\n\n<lg>\n<l>abhūtāharaṇaṃ mārgā rūpodāharaṇe kramaḥ /</l>\n<l>saṅgahaścānumānaṃ ca toṭakādhivale tathā // DhDaś_1.34 //</l>\n</lg>\n\n<lg>\n<l>udvegasambhramākṣepā lakṣaṇaṃ ca praṇīyate /</l>\n<l>abhūtāharaṇaṃ chadma mārgastattvārthakīrtanam // DhDaś_1.35 //</l>\n</lg>\n\n<lg>\n<l>rūpaṃ vitarkavad vākyaṃ sotkarṣaṃ syādudāhṛtiḥ /</l>\n<l>kramaḥ sañcintyamānāptir bhāvajñānamathāpare // DhDaś_1.36 //</l>\n</lg>\n\n<lg>\n<l>saṅgrahaḥ sāmadānoktir abhyūho liṅgato'numā /</l>\n<l>adhivalamabhisandhiḥ saṃrabdhaṃ toṭakaṃ vacaḥ // DhDaś_1.37 //</l>\n</lg>\n\n<lg>\n<l>udvego'richa(?)tā bhītiḥ śaṅkātrāsau ca sambhramaḥ /</l>\n<l>garbhabījasamudbhedādākṣepaḥ parikīrtitaḥ // DhDaś_1.38 //</l>\n</lg>\n\n<lg>\n<l>krodhenāvamṛśed yatra vyasanād yā vilobhanāt /</l>\n<l>garbhanirbhinnabījārthaḥ so'vamarśo'ṅgasaṅgahaḥ // DhDaś_1.39 //</l>\n</lg>\n\n<lg>\n<l>tatrāpavādasampheṭau vidravadravaśaktayaḥ /</l>\n<l>dyutiḥ prasaṅgaśchalanaṃ vyavasāyo virodhanam /</l>\n<l>prayocanā vicalanamādānaṃ ca taryodaśa // DhDaś_1.40 //</l>\n</lg>\n\n<lg>\n<l>doṣaprakhyāpavādaḥ syāt sampheṭo roṣabhāṣaṇam /</l>\n<l>vidravo vadhabandhādir dravo gurutiraskṛtiḥ // DhDaś_1.41 //</l>\n</lg>\n\n<lg>\n<l>virodhaśamanaṃ śaktistarjanodvejane dyutiḥ /</l>\n<l>gurukīrtanaṃ prasaṅgaśchalanaṃ cāvamānanam // DhDaś_1.42 //</l>\n</lg>\n\n<lg>\n<l>vyavasāyaḥ khaśaktyuktiḥ saṃrabdhānāṃ virodhanam /</l>\n<l>siddhāmantraṇato bhāvidarśikā syāt prayocanā /</l>\n<l>vikatthanā vicalanam ādānaṃ kāryasaṅgrahaḥ // DhDaś_1.43 //</l>\n</lg>\n\n<lg>\n<l>bījavanto mukhādyarthā viprakīrṇā yathāyatham /</l>\n<l>aikārthyamupanīyante yatra nirvahaṇaṃ hi tat // DhDaś_1.44 //</l>\n</lg>\n\n<lg>\n<l>sandhirvibodho grathanaṃ nirṇayaḥ paribhāṣaṇam /</l>\n<l>prasādānandasamayāḥ kṛtibhāṣopagūhanāḥ /</l>\n<l>pūrvabhāvopasaṃhārau praśastiśca caturdaśa // DhDaś_1.45 //</l>\n</lg>\n\n<lg>\n<l>sandhirbījopagamanaṃ vibodhaḥ kāryamārgaṇam /</l>\n<l>grathanaṃ tadupakṣepo 'nubhūtākhyā tu nirṇayaḥ // DhDaś_1.46 //</l>\n</lg>\n\n<lg>\n<l>paribhāṣā mitho jalpaḥ prasādaḥ paryupāsanam /</l>\n<l>ānando vāñchitāvāptiḥ samayo duḥkhanirgamaḥ // DhDaś_1.47 //</l>\n</lg>\n\n<lg>\n<l>kṛtirlabdhārthaśamanaṃ mānādyāptiśca bhāṣaṇam /</l>\n<l>kāryadṛṣṭyadbhutaprāpto pūrvabhāvopagūhane /</l>\n<l>varāptiḥ kāvyasaṃhāraḥ praśastiḥ śubhaśaṃsanam // DhDaś_1.48 //</l>\n</lg>\n\n<lg>\n<l>iṣṭasyārthasya racanā gopyaguptiḥ prakāśanam /</l>\n<l>rāgaḥ prayogasyāścaryaṃ vṛttāntasyānupakṣayaḥ // DhDaś_1.49 //</l>\n</lg>\n\n<lg>\n<l>dvedhā vibhāgaḥ kartavyaḥ sarvasyāpoha vastunaḥ /</l>\n<l>sūcyameva bhavet kiñcid dṛśyaśravyamathāparam // DhDaś_1.50 //</l>\n</lg>\n\n<lg>\n<l>nīraso'nucitastatra saṃsūcyo vastuvistaraḥ /</l>\n<l>dṛśyastu madhurodāttarasabhāvanirantaraḥ // DhDaś_1.51 //</l>\n</lg>\n\n<lg>\n<l>arthopakṣepakaiḥ sūcyaṃ pañcabhiḥ pratipādayet /</l>\n<l>viṣkambhacūlikāṅgāsyāṅkāvatārapraveśakaiḥ // DhDaś_1.52 //</l>\n</lg>\n\n<lg>\n<l>vṛttavartiṣyamāṇānāṃ kathāṃśānāṃ nidarśakaḥ /</l>\n<l>saṅkṣepārthastu viṣkambho madhyapātraprayojitaḥ /</l>\n<l>ekānekakṛtaḥ śuddhaḥ saṅkīrṇo nīcamadhyamaiḥ // DhDaś_1.53 //</l>\n</lg>\n\n<lg>\n<l>tadvadevānudāttoktyā nīcapātraprayojitaḥ /</l>\n<l>praveśo'ṅkadvayasyāntaḥ śeṣārthasyopasūcakaḥ // DhDaś_1.54 //</l>\n</lg>\n\n<lg>\n<l>antaryavanikāsaṃsthaiścūlikārthasya sūcanā /</l>\n<l>aṅkāntapātrairaṅkāsyaṃ chinnāṅkasyārthasūcanāt // DhDaś_1.55 //</l>\n</lg>\n\n<lg>\n<l>aṅkāvatārastvaṅkānte pāto'ṅkasyāvibhāgataḥ /</l>\n<l>ebhiḥ saṃsūcayet sūcyaṃ dṛśyamaṅkaiḥ pradarśayet // DhDaś_1.56 //</l>\n</lg>\n\n<lg>\n<l>nāṭyadharmamapekṣyaitat punarvastu tridheṣyate /</l>\n<l>sarveṣāṃ niyatasyaiva śrāvyamaśrāvyameva ca // DhDaś_1.57 //</l>\n</lg>\n\n<lg>\n<l>sarvaśrāvyaṃ prakāśaṃ syādaśrāvyaṃ svagataṃ matam /</l>\n<l>dvidhānyan nāṭyadharmākhyaṃ janāntamapavāritam // DhDaś_1.58 //</l>\n</lg>\n\n<lg>\n<l>tripatākākareṇānyānapavāryāntarā kathām /</l>\n<l>anyonyāmantraṇaṃ yat syāj janānte taj janāntikam /</l>\n<l>rahasyaṃ kathyate 'nyasya parāvṛttyāpavāritam // DhDaś_1.59 //</l>\n</lg>\n\n<lg>\n<l>kiṃ bravīṣyevamityādi vinā pātraṃ bravīti yat /</l>\n<l>śrutvevānaktamapyekastat syādākāśamāpitam // DhDaś_1.60 //</l>\n</lg>\n\n<lg>\n<l>ityādyaśeṣamiha vastuvibhedajātaṃ</l>\n<l>rāmāyaṇādi ca vibhāvya bṛhatkathāṃ ca /</l>\n<l>āsūtrayet tadanu netṛrasānuguṇyāc</l>\n<l>citrāṃ kathāmucitacāruvacaḥprapañcaiḥ // DhDaś_1.61 //</l>\n</lg>\n\n</div>\n<div>\n\n<p>[pariccheda 2]</p>\n\n<lg>\n<l>netā vinīto madhurastyāgī dakṣaḥ priyagvadaḥ /</l>\n<l>raktalokaḥ śucirvāṅmī rūḍhavaṃśaḥ sthiro yuvā // DhDaś_2.1 //</l>\n</lg>\n\n<lg>\n<l>buddhyutsāhasmṛtiprajñākalāmānasamanvitaḥ /</l>\n<l>śūro dṛḍhaśca tejasvī śāstracakṣuśca dhārmikaḥ /</l>\n<l>bhedaiścaturdhā lalitaśāntodāttoddhatairayam // DhDaś_2.2 //</l>\n</lg>\n\n<lg>\n<l>niścinto dhīralalitaḥ kalāsaktaḥ sukhī mṛduḥ /</l>\n<l>sāmānyagu.ayuktastu dhīraśānto dvijādikaḥ // DhDaś_2.3 //</l>\n</lg>\n\n<lg>\n<l>mahāsattvo'tigambhīraḥ kṣamāvānavikatthanaḥ /</l>\n<l>sthiro nigūḍhāhaṅkāro dhīrodātto dṛḍhavrataḥ // DhDaś_2.4 //</l>\n</lg>\n\n<lg>\n<l>darpamātsaryabhūyiṣṭho māyāchadmaparāyaṇaḥ /</l>\n<l>dhīroddhatastvahaṅkāro calaścaṇḍo vikattthanaḥ // DhDaś_2.5 //</l>\n</lg>\n\n<lg>\n<l>sa dakṣiṇaḥ śaṭho dhṛṣṭaḥ pūrvāṃ pratyanyayā hṛtaḥ /</l>\n<l>dakṣiṇo'syāṃ sahṛdayaḥ gūḍhavipriyakṛt śaṭhaḥ /</l>\n<l>vyaktāṅgavaikṛto dhṛṣṭo'nukūlastvekanāyikaḥ // DhDaś_2.6 //</l>\n</lg>\n\n<lg>\n<l>patākānāyakastvanyaḥ pīṭhamardo vicakṣaṇaḥ /</l>\n<l>tasyaivānucaro bhaktaḥ kiñcidūnaśca tadguṇaiḥ // DhDaś_2.7 //</l>\n</lg>\n\n<lg>\n<l>ekavidyo viṭaścānyo hāsyakṛc ca vidūṣakaḥ /</l>\n<l>lubdho dhīroddhatastabdhaḥ(?) pāpakṛd vyasanī ripuḥ // DhDaś_2.8 //</l>\n</lg>\n\n<lg>\n<l>śobhā vilāso mādhuryaṃ gāmbhīryaṃ dhairyatejasī /</l>\n<l>lalitaudāryamityaṣṭau sattvajāḥ pauruṣā guṇāḥ // DhDaś_2.9 //</l>\n</lg>\n\n<lg>\n<l>nīce dhṛṇādhike spardhā śobhāyāṃ śauryadakṣate /</l>\n<l>gatiḥ sadhairyā dṛṣṭiśca vilāse sammitaṃ vacaḥ // DhDaś_2.10 //</l>\n</lg>\n\n<lg>\n<l>ślakṣṇo vikāro mādhuryaṃ saṅkṣobhe sumahatyapi /</l>\n<l>gāmbhīryaṃ yatprabhāvena vikāro nopalakṣyate // DhDaś_2.11 //</l>\n</lg>\n\n<lg>\n<l>vyavasāyādacalanaṃ sthairyaṃ vighnakulādapi /</l>\n<l>adhikṣepādyasahanaṃ tejaḥ prāṇātyayeṣvapi // DhDaś_2.12 //</l>\n</lg>\n\n<lg>\n<l>śṛṅgārākāraceṣṭātvaṃ sahajaṃ lalitaṃ mṛdu /</l>\n<l>priyoktyājīvitād dānamaudāryaṃ sadupagrahaḥ // DhDaś_2.13 //</l>\n</lg>\n\n<lg>\n<l>svānyā sādhāraṇastrīti tadguṇā nāyikā tridhā /</l>\n<l>mugdhā madhyā pragalbheti svīyā śīlārjavādiyuk // DhDaś_2.14 //</l>\n</lg>\n\n<lg>\n<l>mugdhā navavayaḥkāmā ratau vāmā mṛduḥ krudhi /</l>\n<l>madhyodyadyāvanānaṅgā mohāntasuratakṣamā // DhDaś_2.15 //</l>\n</lg>\n\n<lg>\n<l>dhīrā sotprāsavakroktyā madhyā sāśru kṛtāgamam /</l>\n<l>khedayed dayitaṃ kopādadhīrā paruṣākṣaram // DhDaś_2.16 //</l>\n</lg>\n\n<lg>\n<l>yauvanāndhā smaronmattā pragalbhā dayitāṅgake /</l>\n<l>vilīyamānevānandād ratārambhe'pyacetanā // DhDaś_2.17 //</l>\n</lg>\n\n<lg>\n<l>sāvahitthādarodāste ratau dhīretarā krudhā /</l>\n<l>santarjya tāḍayen madhyā madhyādhīreva taṃ vadet /</l>\n<l>dvedhā jyeṣṭhā kaniṣṭā cetyamugdhā dvādaśoditāḥ // DhDaś_2.18 //</l>\n</lg>\n\n<lg>\n<l>anyastrī kanyakoḍhā ca nānyoḍhāṅgirase kvacit /</l>\n<l>kanyānurāgamicchātaḥ kuryādaṅgāṅgisaṃśrayam // DhDaś_2.19 //</l>\n</lg>\n\n<lg>\n<l>sādhāraṇastrī gaṇikā kalāprāgalbhyadhaurtyayuk /</l>\n<l>channakāmasukhārthājñasvatantrāhaṃyupaṇḍakān // DhDaś_2.20 //</l>\n</lg>\n\n<lg>\n<l>rakteva rañjayedāḍhyān niḥsvān mātrā vivāsayet /</l>\n<l>raktaiva tvaprahasane naiṣā divyanṛpāśraye // DhDaś_2.21 //</l>\n</lg>\n\n<lg>\n<l>āsāmaṣṭāvavasthāḥ syuḥ svādhīnapatikādikāḥ /</l>\n<l>āsannāyattaramaṇā hṛṣṭā svādhīnabhartṛkā // DhDaś_2.22 //</l>\n</lg>\n\n<lg>\n<l>mudā vāsakasajjā svaṃ maṇḍayatyeṣyati priye /</l>\n<l>cirayatyavyalīke tu virahotkaṇṭhitonmanāḥ // DhDaś_2.23 //</l>\n</lg>\n\n<lg>\n<l>jñāte'nyāsaṅgavivṛte khaṇḍterṣyākaṣāyitā /</l>\n<l>kalahāntaritāmarṣād vidhūte'nuśayārtiyuk // DhDaś_2.24 //</l>\n</lg>\n\n<lg>\n<l>vipralabdhoktasamayamaprāpte'tivimānitā /</l>\n<l>dūradeśābtarasthe tu kāryataḥ proṣitapriyā /</l>\n<l>kāmārtābhisaret kāntaṃ sārayed vābhisārikā // DhDaś_2.25 //</l>\n</lg>\n\n<lg>\n<l>cintāniḥśvāsakhedāśruvaivarṇyaglānyabhūṣaṇaiḥ /</l>\n<l>yuktāḥ ṣaḍantyā dve cādye kroḍaujjvalyapraharṣitaiḥ // DhDaś_2.26 //</l>\n</lg>\n\n<lg>\n<l>dūtyo dāsī sakhī kārūrdhātreyī prativeśikā /</l>\n<l>liṅginī śilpinī svaṃ ca netṛmitraguṇānvitāḥ // DhDaś_2.27 //</l>\n</lg>\n\n<lg>\n<l>yauvane sattvajāḥ strīṇāmalaṅkārāstu viṃśatiḥ /</l>\n<l>bhāvo hāvaśca helā ca trayastatra śarīrajāḥ // DhDaś_2.28 //</l>\n</lg>\n\n<lg>\n<l>śobhā kāntiśca dīptiśca mādhuryaṃ ca pragalbhatā /</l>\n<l>audāryaṃ dhairyamityete sapta bhāvā ayatnajāḥ // DhDaś_2.29 //</l>\n</lg>\n\n<lg>\n<l>līlā vilāso vicchittirvibhramaḥ kilakiñcitam /</l>\n<l>moṭṭāyitaṃ kuṭṭamitaṃ bibboko lalitaṃ tathā /</l>\n<l>vihṛtaṃ ceti vijñeyā daśa bhāvāḥ svabhāvajāḥ // DhDaś_2.30 //</l>\n</lg>\n\n<lg>\n<l>nirvikārātmakāt sattvād bhāvastatrādyavikriyā /</l>\n<l>hevākasastu śṛṅgāro hāvo'kṣibhrūvikārakṛt // DhDaś_2.31 //</l>\n</lg>\n\n<lg>\n<l>sa eva helā suvyaktaśṛṅgārarasasūcikā /</l>\n<l>rūpopabhogatāruṇyaiḥ śobhāṅgānāṃ vibhūṣaṇam // DhDaś_2.32 //</l>\n</lg>\n\n<lg>\n<l>manmathāvāpitacchāyā saiva kāntiriti smṛtā /</l>\n<l>anulabaṇatvaṃ mādhuryaṃ dīptiḥ kāntestu vistaraḥ // DhDaś_2.33 //</l>\n</lg>\n\n<lg>\n<l>niḥsādhvasatvaṃ prāgalbhyaṃ audāryaṃ praśrayaḥ sadā /</l>\n<l>cāpalāvihatā dhairyaṃ cidvṛttiravikatthanā // DhDaś_2.34 //</l>\n</lg>\n\n<lg>\n<l>priyānukaraṇaṃ līlā madhurāṅgaviceṣṭitaiḥ /</l>\n<l>tātkāliko viśeṣastu vilāso'ṅgakriyādiṣu // DhDaś_2.35 //</l>\n</lg>\n\n<lg>\n<l>ākalparacanālpāpi vicchittiḥ kāntipopa(?)kṛt /</l>\n<l>vibhramastvarayā kāle bhūṣāsthānaviparyayaḥ // DhDaś_2.36 //</l>\n</lg>\n\n<lg>\n<l>krodhāśruharṣabhītyādeḥ saṅkaraḥ kilakiñcitam /</l>\n<l>moṭṭāyitaṃ tu tadbhāvabhāvaneṣṭakathādiṣu // DhDaś_2.37 //</l>\n</lg>\n\n<lg>\n<l>sānandāntaḥ kuṭṭamitaṃ kupyet keśādharagrahe /</l>\n<l>garvābhimānādiṣṭe'pi bibboko'nādarakriyā // DhDaś_2.38 //</l>\n</lg>\n\n<lg>\n<l>sukumārāṅgavinyāso masṛṇo lalitaṃ bhavet /</l>\n<l>prāptakālaṃ na yad brūyād vrīḍayā vihṛtaṃ hi tat // DhDaś_2.39 //</l>\n</lg>\n\n<lg>\n<l>mantrī svaṃ vobhayaṃ vāpi sakhā tasyārthacintane /</l>\n<l>mantriṇā lalitaḥ śeṣāḥ mantrisvāyattasiddhayaḥ // DhDaś_2.40 //</l>\n</lg>\n\n<lg>\n<l>ṛtvikpurohitau dharme tapasvibrahmavādinaḥ /</l>\n<l>suhṛtkumārāṭavikā daṇḍe sāmantasainikāḥ // DhDaś_2.41 //</l>\n</lg>\n\n<lg>\n<l>antaḥpure varṣavarāḥ kirātā mūkavāmanāḥ /</l>\n<l>mlecchābhīraśakārādyāḥ svasvakāryopayoginaḥ // DhDaś_2.42 //</l>\n</lg>\n\n<lg>\n<l>jyeṣṭhamadhyādhamatvena sarveṣāṃ ca trirūpatā /</l>\n<l>tāratamyād yathoktānāṃ guṇānāṃ cottamāditā /</l>\n<l>evaṃ nāṭye vidhātavyo nāyakaḥ saparicchadaḥ // DhDaś_2.43 //</l>\n</lg>\n\n<lg>\n<l>tadvyāpārātmikā vṛttiścaturdhā tatra kaiśikī /</l>\n<l>gatinṛtyavilāsādyairmṛduḥ śṛṅgāraceṣṭitaiḥ /</l>\n<l>narmataisphiñjatatsphoṭatadgaibhaiścaturaṅgikā // DhDaś_2.44 //</l>\n</lg>\n\n<lg>\n<l>vaidagdhyakrīḍitaṃ narma priyopacchandanātmakam /</l>\n<l>hāsyenaiva saśṛṅgārabhayena vihitaṃ tridhā // DhDaś_2.45 //</l>\n</lg>\n\n<lg>\n<l>ātmopakṣepasambhogamānaiḥ śṛṅgāryapi tridhā /</l>\n<l>śuddhamaṅgaṃ bhayaṃ dvedhā vāgveṣaceṣṭitaiḥ /</l>\n<l>sarvaṃ sahāsyamityevaṃ narmāsṭādaśadhoditam // DhDaś_2.46 //</l>\n</lg>\n\n<lg>\n<l>narmasphiñjaḥ sukhārambho bhayānto navasaṅgame /</l>\n<l>narmasphoṭastu bhāvānāṃ sūcito'lparaso lavaiḥ // DhDaś_2.47 //</l>\n</lg>\n\n<lg>\n<l>channanetrapratīcāro narmagarbho'rthahetave /</l>\n<l>aṅgaiḥ sahāsyanirhāsyairebhireṣātra kaiśikī // DhDaś_2.48 //</l>\n</lg>\n\n<lg>\n<l>viśokā sāttvatī sattvaśauryatyāgadayājavaiḥ /</l>\n<l>saṃlāpotthāpakāvasyāṃ sāṅghātyaḥ parivartakaḥ // DhDaś_2.49 //</l>\n</lg>\n\n<lg>\n<l>saṃlāpako gabhīroktirnānābhāvarasā mithaḥ /</l>\n<l>utthāpakastu yatrādau yuddhāyotthāpayet param // DhDaś_2.50 //</l>\n</lg>\n\n<lg>\n<l>mantrārthadaivaśaktyādeḥ sāṅghātyaḥ saṅghabhedanam /</l>\n<l>prārabdhotthānakāryānyakaraṇāt parivartakaḥ // DhDaś_2.51 //</l>\n</lg>\n\n<lg>\n<l>ebhiraṅgaiścaturdheyaṃ sāttvatyārabhaṭī punaḥ /</l>\n<l>māyendrajālasaṅgrāmakrodhodbhrāntādiceṣṭitaiḥ /</l>\n<l>saṅkṣiptikā syāt sampheṭo vastūtthānāvapātane // DhDaś_2.52 //</l>\n</lg>\n\n<lg>\n<l>saṅkṣiptavasturacanā saṅkṣiptiḥ śilpayogataḥ /</l>\n<l>pūrvanetṛnivṛttyānye netrantaraparigrahaḥ // DhDaś_2.53 //</l>\n</lg>\n\n<lg>\n<l>sampheṭastu samāghātaḥ kruddhasaṃrabdhayordvayoḥ /</l>\n<l>māyādyutthāpitaṃ vastu vastūtthāpanamiṣyate /</l>\n<l>avapātastu niṣkrāmapraveśatrāsavidravaiḥ // DhDaś_2.54 //</l>\n</lg>\n\n<lg>\n<l>ebhiraṅgaiścaturdheyaṃ nārthavṛttirataḥ parā /</l>\n<l>caturthī bhāratī sāpi vācyā nāṭakalakṣaṇe // DhDaś_2.55 //</l>\n</lg>\n\n<lg>\n<l>kaiśikīṃ sāttvatīṃ cārthavṛttimārabhaṭīmiti /</l>\n<l>paṭhantaḥ pañcamīṃ vṛttimaudbhaṭāḥ pratijānate // DhDaś_2.56 //</l>\n</lg>\n\n<lg>\n<l>śṛṅgāre kauśikī vīre sāttvatyārabhaṭī punaḥ /</l>\n<l>rase raudre ca bībhatse vṛttiḥ sarvatra bhāratī // DhDaś_2.57 //</l>\n</lg>\n\n<lg>\n<l>deśabhāṣākriyāveṣalakṣaṇāḥ syuḥ pravṛttayaḥ /</l>\n<l>lokādevāvagamyaitā yathaucityaṃ prayojayet // DhDaś_2.58 //</l>\n</lg>\n\n<lg>\n<l>pādyaṃ tu saṃskṛtaṃ nṝṇāmanīcānāṃ kṛtātmanām /</l>\n<l>liṅginīnāṃ mahādevyā mantrijāveśyayoḥ kvacit // DhDaś_2.59 //</l>\n</lg>\n\n<lg>\n<l>strīṇāṃ tu prākṛtaṃ prāyaḥ śūrasenyadhameṣu ca /</l>\n<l>piśācātyantanīcādau paiśācaṃ māgadhaṃ tathā // DhDaś_2.60 //</l>\n</lg>\n\n<lg>\n<l>yaddeśaṃ nīcapātraṃ yat taddeśaṃ tasya bhāṣitam /</l>\n<l>kāryataścottamādīnāṃ kāryo bhāṣāvyatikramaḥ // DhDaś_2.61 //</l>\n</lg>\n\n<lg>\n<l>bhagavanto varairvācyā vidvaddevarṣiliṅginaḥ /</l>\n<l>viprāmātyāgrajāścāryā naṭīsūtramṛtau mithaḥ // DhDaś_2.62 //</l>\n</lg>\n\n<lg>\n<l>rathī sūtena cāyuṣmān pūjyaiḥ śiṣyātmajānujāḥ /</l>\n<l>vatseti tātaḥ pūjyo'pi sugṛhītābhidhastu taiḥ // DhDaś_2.63 //</l>\n</lg>\n\n<lg>\n<l>bhāvo'nugena sūtrī ca mārṣetyetena so'pi ca /</l>\n<l>devaḥ svāmīti nṛpatirbhṛtyairbhaṭṭeti cādhamaiḥ // DhDaś_2.64 //</l>\n</lg>\n\n<lg>\n<l>āmantraṇīyāḥ pativaj jyeṣṭhamadhyādhamaiḥ striyaḥ /</l>\n<l>samā haleti praṣyā ca hañje veśyājjukā tathā // DhDaś_2.65 //</l>\n</lg>\n\n<lg>\n<l>kuṭṭinyamvetyanugataiḥ pūjyā vā jaratī janaiḥ /</l>\n<l>vidūṣakeṇa bhavatī rājñī ceṭīti śabdyate // DhDaś_2.66 //</l>\n</lg>\n\n<lg>\n<l>ceṣṭāguṇodāhṛtisattvabhāvān</l>\n<l>aśeṣato netṛdaśāvibhinnān /</l>\n<l>ko vaktumīśo bharato na yo vā</l>\n<l>yo vā na devaḥ śaśikhaṇḍamauliḥ // DhDaś_2.67 //</l>\n</lg>\n\n<p>==============================</p>\n\n<p>[pariccheda 3]</p>\n\n<lg>\n<l>prakṛtitvādathānyeṣāṃ bhūyorasaparigrahāt /</l>\n<l>sampūrṇalakṣaṇatvāc ca pūrvaṃ nāṭakamucyate // DhDaś_3.1 //</l>\n</lg>\n\n<lg>\n<l>pūrvaraṅgaṃ vidhāyādau sūtradhāre vinirgate /</l>\n<l>praviśya tadvadaparaḥ kāvyamāsthāpayen naṭaḥ // DhDaś_3.2 //</l>\n</lg>\n\n<lg>\n<l>divyamartye sa tadrūpo miśramanyatarastayoḥ /</l>\n<l>sūcayed vastu bījaṃ vā mukhaṃ pātramathāpi vā // DhDaś_3.3 //</l>\n</lg>\n\n<lg>\n<l>raṅgaṃ prasādya madhuraiḥ ślokaiḥ kāvyārthasūcakaiḥ /</l>\n<l>ṛtuṃ kañcidupādāya bhāratīṃ vṛttimāśrayet // DhDaś_3.4 //</l>\n</lg>\n\n<lg>\n<l>bhāratī saṃskṛtaprāyo vāgvyāpāro naṭāśrayaḥ /</l>\n<l>bhedaiḥ prarocanāyuktairvīrthīprahasanāmukhaiḥ // DhDaś_3.5 //</l>\n</lg>\n\n<lg>\n<l>unmukhīkaraṇaṃ tatra praśaṃsātaḥ prarocanā /</l>\n<l>vīthī prahasanaṃ cāpi svaprasaṅge'bhidhāsyate /</l>\n<l>vīthyaṅgāvyāmukhāṅgatvāducyante'traiva tat punaḥ // DhDaś_3.6 //</l>\n</lg>\n\n<lg>\n<l>sūtradhāro naṭīṃ brūte mārṣaṃ vātha vidūṣakam /</l>\n<l>svakāryaṃ prastutākṣepi citroktyā yat tadāmukham // DhDaś_3.7 //</l>\n</lg>\n\n<lg>\n<l>prastāvanā vā tatra syuḥ kathādghātaḥ pravṛttakam /</l>\n<l>prayogātiśayaścātha vīthyaṅgāni trayodaśa // DhDaś_3.8 //</l>\n</lg>\n\n<lg>\n<l>svetivṛttasamaṃ vākyamarthaṃ vā yatra sūtriṇaḥ /</l>\n<l>gṛhītvā praviśet pātraṃ kathodghāto dvidhaiva saḥ // DhDaś_3.9 //</l>\n</lg>\n\n<lg>\n<l>kālasāmyasamākṣiptapraveśaḥ syāt pravṛttakam /</l>\n<l>eṣo'yamityupakṣepāt sūtradhāraprayogataḥ /</l>\n<l>pātrapraveśo yatraiṣa prayogātiśayo mataḥ // DhDaś_3.10 //</l>\n</lg>\n\n<lg>\n<l>udghātyakāvalagite prapañcatrigate chalam /</l>\n<l>vākkelyadhivale gaṇḍamavasyanditanālike /</l>\n<l>asatpralāpavyāhāramṛdavāni trayodaśa // DhDaś_3.11 //</l>\n</lg>\n\n<lg>\n<l>gūḍhārthapadaparyāyamālā praśnottarasya vā /</l>\n<l>yatrānyonyaṃ samālāpo dvedhodghātyaṃ taducyate // DhDaś_3.12 //</l>\n</lg>\n\n<lg>\n<l>yatraikatra samāveśāt kāryamanyat prasādhyate /</l>\n<l>prastute'nyatra vānyat syāt ta(?) cāvalagitaṃ dvidhā // DhDaś_3.13 //</l>\n</lg>\n\n<lg>\n<l>asadbhūtamithaḥstotraṃ prapañco hāsyakṛn mataḥ /</l>\n<l>śrutisāmyādanekārthayojanaṃ trigataṃ tviha /</l>\n<l>naṭāditritayālāpaḥ pūrvaraṅge tadiṣyate // DhDaś_3.14 //</l>\n</lg>\n\n<lg>\n<l>priyābhairapriyairvākyairvilobhya chalanā chalam /</l>\n<l>vinivṛttyāsya vākkelī dvistriḥ pratyuktito'pi vā // DhDaś_3.15 //</l>\n</lg>\n\n<lg>\n<l>anyonyavākyādhikyoktiḥ spardhayādhivalaṃ bhavet /</l>\n<l>gaṇḍaḥ prastutasambandhibhinnārthaṃ sahasoditam // DhDaś_3.16 //</l>\n</lg>\n\n<lg>\n<l>rasoktasyānyathā vyākhyā yatrāvasyandita hi tat /</l>\n<l>sopahāsā nigūḍhārthā nālikaiva prahelikā // DhDaś_3.17 //</l>\n</lg>\n\n<lg>\n<l>asambaddhakathāprāyo'satpralāpo yathottaraḥ /</l>\n<l>anyārthameva vyāhāro hāsyalāsyakaraṃ vacaḥ /</l>\n<l>doṣā guṇā guṇā doṣā yatra syurmṛdavaṃ hi tat // DhDaś_3.18 //</l>\n</lg>\n\n<lg>\n<l>eṣāmanyatamenārthaṃ pātraṃ cākṣipya sūtrabhṛt /</l>\n<l>prastāvanānte nirgacchet tato vastu prapañcayet // DhDaś_3.19 //</l>\n</lg>\n\n<lg>\n<l>abhigamyaguṇairyukto dhīrodāttaḥ pratāpavān /</l>\n<l>kīrtikāmo mahotsāhastrayyāstrātā mahīpatiḥ // DhDaś_3.20 //</l>\n</lg>\n\n<lg>\n<l>prakhyātavaṃśo rājarṣirdivyo vā yatra nāyakaḥ /</l>\n<l>tatprakhyātaṃ vidhātavyaṃ vṛttamatrādhikārikam // DhDaś_3.21 //</l>\n</lg>\n\n<lg>\n<l>yat tatrānucitaṃ kiñcin nāyakasya rasasya vā /</l>\n<l>viruddhaṃ tat parityājyamanyathā vā prakalpayet // DhDaś_3.22 //</l>\n</lg>\n\n<lg>\n<l>ādyantamevaṃ niścitya pañcadhā tad vibhajya ca /</l>\n<l>khaṇḍaśaḥ sandhisañjñāṃśca vibhāgānapi khaṇḍayet // DhDaś_3.23 //</l>\n</lg>\n\n<lg>\n<l>catuḥṣaṣṭistu tāni syuraṅgānītyaparaṃ tathā /</l>\n<l>patākāvṛttamapyūnamekādyairanusandhibhiḥ /</l>\n<l>aṅgānyatra yathālābhamasandhiṃ prakarīṃ nyaset // DhDaś_3.24 //</l>\n</lg>\n\n<lg>\n<l>ādau viṣkambhakaṃ kuryādaṅkaṃ vā kāryayuktitaḥ /</l>\n<l>apekṣitaṃ parityajya nīrasaṃ vastuvistaram /</l>\n<l>yadā sandarśayet śeṣaṃ kuryād viṣkambhakaṃ tadā // DhDaś_3.25 //</l>\n</lg>\n\n<lg>\n<l>yadā tu sarasaṃ vastu mūlādeva pravartate /</l>\n<l>ādāveva tadāṅkaḥ syādāmukhākṣepasaṃśrayaḥ // DhDaś_3.26 //</l>\n</lg>\n\n<lg>\n<l>pratyakṣanetṛcarito binduvyāptipuraskṛtaḥ /</l>\n<l>aṅko nānāprakārārthasaṃvidhānarasāśrayaḥ // DhDaś_3.27 //</l>\n</lg>\n\n<lg>\n<l>anubhāvavibhāvābhyāṃ sthāyinā vyabhicāribhiḥ /</l>\n<l>gṛhītamuktaiḥ kartavyamaṅginaḥ paripoṣaṇaṃ // DhDaś_3.28 //</l>\n</lg>\n\n<lg>\n<l>na cātirasato vastu dūraṃ vicchinnatāṃ nayet /</l>\n<l>rasaṃ vā na tirodadhyād vastvalaṅkāralakṣaṇaiḥ // DhDaś_3.29 //</l>\n</lg>\n\n<lg>\n<l>eko raso'ṅgīkartavyo vīraḥ śṛṅgāra eva vā /</l>\n<l>aṅgamanye rasāḥ sarve kuryān nirvahaṇe'dbhutam // DhDaś_3.30 //</l>\n</lg>\n\n<lg>\n<l>dūrādhvānaṃ vadhaṃ yuddhaṃ rājyadeśādiviplavam /</l>\n<l>saṃrodhaṃ bhojanaṃ snānaṃ surataṃ cānulepanam // DhDaś_3.31 //</l>\n</lg>\n\n<lg>\n<l>ambaragrahaṇādīni pratyakṣāṇi na nirdiśet /</l>\n<l>nādhikārivadhaṃ kvāpi tyājyamāvaśyakaṃ na ca // DhDaś_3.32 //</l>\n</lg>\n\n<lg>\n<l>ekāhācaritaikārthamitthamāsannanāyakam /</l>\n<l>pātraistricaturairaṅkaṃ teṣāmante'sya nirgamaḥ // DhDaś_3.33 //</l>\n</lg>\n\n<lg>\n<l>patākāsthānakānyatra bindurante ca bījavat /</l>\n<l>evamaṅkāḥ prakartavyāḥ praveśādipuraskṛtāḥ /</l>\n<l>pañcāṅkametadavaraṃ daśāṅkaṃ nāṭakaṃ param // DhDaś_3.34 //</l>\n</lg>\n\n<lg>\n<l>atha prakaraṇe vṛttamutpādyaṃ lokasaṃśrayam /</l>\n<l>amātyavipravaṇijāmekaṃ kuryāc ca nāyakam // DhDaś_3.35 //</l>\n</lg>\n\n<lg>\n<l>dhīrapraśāntaṃ sāpāyaṃ dharmakāmārthatatparam /</l>\n<l>śepaṃ nāṭakavat sandhipraveśakarasādikam // DhDaś_3.36 //</l>\n</lg>\n\n<lg>\n<l>nāyikā tu dvidhā netuḥ kulastrī gaṇikā tathā /</l>\n<l>kvacidekaiva kulajā kvāpi dvayaṃ kvacit // DhDaś_3.37 //</l>\n</lg>\n\n<lg>\n<l>kulajābhyantarā bāhyā veśyā nātikramo'nayoḥ /</l>\n<l>ābhiḥ prakaraṇaṃ tredhā saṅkīrṇaṃ dhūrtasaṅkulam // DhDaś_3.38 //</l>\n</lg>\n\n<lg>\n<l>lakṣyate nāṭikāpyatra saṅkīrṇānyanivṛttaye /</l>\n<l>tatra vastu prakaraṇān nāṭakān nāyako nṛpaḥ /</l>\n<l>prakhyāto dhīralalitaḥ śṛṅgāro'ṅgī salakṣaṇaḥ // DhDaś_3.39 //</l>\n</lg>\n\n<lg>\n<l>strīprāyacaturaṅkādibhedakaṃ yadi ceṣyate /</l>\n<l>ekadvitryaṅkapātrādibhedenānantarūpatā // DhDaś_3.40 //</l>\n</lg>\n\n<lg>\n<l>devī tatra bhavej jyeṣṭhā pragalbhā nṛpavaṃśajā /</l>\n<l>gambhīrā māninī kṛcchāt tadvaśān netṛsaṅgamaḥ // DhDaś_3.41 //</l>\n</lg>\n\n<lg>\n<l>nāyikā tādṛśī mugdhā divyā cātimanoharā /</l>\n<l>antaḥpurādisambandhādāsannā śrutidarśanaiḥ // DhDaś_3.42 //</l>\n</lg>\n\n<lg>\n<l>anurāgo navāvastho netustasyāṃ yathottaram /</l>\n<l>netā tatra pravarteta devītrāsena śaṅkitaḥ /</l>\n<l>kaiśikyaṅgaiścaturbhiśca yaktāṅkairiva nāṭikā // DhDaś_3.43 //</l>\n</lg>\n\n<lg>\n<l>bhāṇastu dhūrtacaritaṃ svānubhūtaṃ pareṇa vā /</l>\n<l>yatropavarṇayedeko nipuṇaḥ paṇḍito viṭaḥ // DhDaś_3.44 //</l>\n</lg>\n\n<lg>\n<l>sambodhanoktipratyuktī kuryādākāśabhāpitaiḥ /</l>\n<l>sūcayed vīraśṛṅgārau śauryasaubhāgyasaṃstavaiḥ // DhDaś_3.45 //</l>\n</lg>\n\n<lg>\n<l>bhūyasā bhāratī vṛttirekāṅkaṃ vastu kalpitam /</l>\n<l>mukhanirvahaṇe sāṅge lāsyāṅgāni daśāpi ca // DhDaś_3.46 //</l>\n</lg>\n\n<lg>\n<l>geyaṃ padaṃ sthitaṃ pādyamāsīnaṃ puṣpagaṇḍikā /</l>\n<l>pracchedakastrigūḍhaṃ ca saindhavākhyaṃ dvigūḍhakam // DhDaś_3.47 //</l>\n</lg>\n\n<lg>\n<l>uttamottamakaṃ caiva uktapratyuktameva ca /</l>\n<l>lāsye daśavidhaṃ hyetadaṅganirdeśakalpanam // DhDaś_3.48 //</l>\n</lg>\n\n<lg>\n<l>tadvat prahasanaṃ tredhā śuddhavaikṛtasaṅkaraiḥ /</l>\n<l>pākhaṇḍivipraprabhṛticeṭaceṭīviṭākulam /</l>\n<l>ceṣṭitaṃ vepabhāṣābhiḥ śuddhaṃ hāsyavaconvitam // DhDaś_3.49 //</l>\n</lg>\n\n<lg>\n<l>kāmukādivaciveṣaiḥ ṣaṇḍhakañcukitāpasaiḥ /</l>\n<l>vikṛtaṃ saṅkarād vīthyā saṅkīrṇaṃ dhūrtasaṅkulam /</l>\n<l>rasastu bhūyasā kāryaḥ ṣaḍvidho hāsya eva tu // DhDaś_3.50 //</l>\n</lg>\n\n<lg>\n<l>ḍime vastu prasiddhaṃ syād vṛttayaḥ kaiśikīṃ vinā /</l>\n<l>netāro devagandharvayakṣarakṣomahoragāḥ /</l>\n<l>bhūtapretapiśācādyāḥ ṣoḍaśātyantamuddhatāḥ // DhDaś_3.51 //</l>\n</lg>\n\n<lg>\n<l>rasairahāsyaśṛṅgāraiḥ ṣaḍbhirdīptaiḥ samanvitaḥ /</l>\n<l>māyendrajālasaṅgrāmakrodhodbhrāntādiceṣṭitaiḥ // DhDaś_3.52 //</l>\n</lg>\n\n<lg>\n<l>candrasūryoparāgaiśca nyāyye raudrarase'ṅgini /</l>\n<l>caturaṅkaścatuḥsandhirnirvimarśo ḍimaḥ smṛtaḥ // DhDaś_3.53 //</l>\n</lg>\n\n<lg>\n<l>khyātetivṛtto vyāyogaḥ khyātoddhatanarāśrayaḥ /</l>\n<l>hīno garbhavimarśābhyāṃ dīptāḥ syurḍimavad rasāḥ // DhDaś_3.54 //</l>\n</lg>\n\n<lg>\n<l>astrīnimittasaṅgrāmo jāmadagnyajaye yathā /</l>\n<l>ekāhācaritaikāṅko vyāyogo bahubhirnaraiḥ // DhDaś_3.55 //</l>\n</lg>\n\n<lg>\n<l>kāryaṃ samavakāre'pi āmukhaṃ nāṭakādivat /</l>\n<l>khyātaṃ devāsuraṃ vastu nirvimarśāstu sandhayaḥ // DhDaś_3.56 //</l>\n</lg>\n\n<lg>\n<l>vṛttayo mandakaiśikyo netāro devadānavāḥ /</l>\n<l>dvādaśodāttavikhyātāḥ phalaṃ teṣāṃ pṛthak pṛthak // DhDaś_3.57 //</l>\n</lg>\n\n<lg>\n<l>bahuvīrarasāḥ sarve yadvadambhodhimanthane /</l>\n<l>aṅkaiḥstribhistrikapaṭastriśṛṅgārastrividravaḥ // DhDaś_3.58 //</l>\n</lg>\n\n<lg>\n<l>dvisandhiraṅkaḥ prathamaḥ kāryo dvādaśanālikaḥ /</l>\n<l>caturdvinālikāvantyau nālikā ghaṭikādvayam // DhDaś_3.59 //</l>\n</lg>\n\n<lg>\n<l>vastusvabhāvadaivārikṛtāḥ syuḥ kapaṭāstrayaḥ /</l>\n<l>nagaroparodhayuddhe vātāgnyādikavidravāḥ // DhDaś_3.60 //</l>\n</lg>\n\n<lg>\n<l>dharmārthakāmaiḥ śṛṅgāro nātra vindupraveśakau /</l>\n<l>vīthyaṅgāni yathālābhaṃ kuryāt prahasane yathā // DhDaś_3.61 //</l>\n</lg>\n\n<lg>\n<l>vīthī tu kaiśikīvṛttau sandhyaṅgāṅkaistu bhāṇavat /</l>\n<l>rasaḥ sūcyastu śṛṅgāraḥ spṛśedapi rasāntaram // DhDaś_3.62 //</l>\n</lg>\n\n<lg>\n<l>yuktā prastāvanākhyātairaṅgairudghātyakādibhiḥ /</l>\n<l>evaṃ vīthī vidhātavyā dvyekapātraprayojitā // DhDaś_3.63 //</l>\n</lg>\n\n<lg>\n<l>utsṛṣṭikāṅke prakhyātaṃ vṛttaṃ buddhyā prapañcayet /</l>\n<l>rasastu karuṇaḥ sthāyī netāraḥ prākṛtā narāḥ // DhDaś_3.64 //</l>\n</lg>\n\n<lg>\n<l>bhāṇavat sandhivṛttyaṅgairyuktaḥ strīparidevitaiḥ /</l>\n<l>vācā yuddhaṃ vidhātavyaṃ tathā jayaparājayau // DhDaś_3.65 //</l>\n</lg>\n\n<lg>\n<l>miśramohāmṛge vṛttaṃ caturaṅkaṃ trisandhimat /</l>\n<l>naradivyāvaniyamān nāyakapratināyakau // DhDaś_3.66 //</l>\n</lg>\n\n<lg>\n<l>khyātau dhīroddhatāvantyo viparyāsādayuktakṛt /</l>\n<l>divyastriyamanicchantīmapahārādinecchataḥ // DhDaś_3.67 //</l>\n</lg>\n\n<lg>\n<l>śṛṅgārābhāsamapyasya kiñcit kiñcit pradarśayet /</l>\n<l>saṃrambhaṃ paramānīya yuddhaṃ vyājān nivārayet /</l>\n<l>vadhaprāptasya kurvīta vadhaṃ naiva mahātmanaḥ // DhDaś_3.68 //</l>\n</lg>\n\n<lg>\n<l>itthaṃ vicintya daśarūpakalakṣmamārgam</l>\n<l>ālokya vastu paribhāvya kaviprabandhān /</l>\n<l>kuryādayatnavadalaṅkṛtibhiḥ prabandhaṃ</l>\n<l>vākyairudāramadhuraiḥ sphuṭamandavṛttaiḥ // DhDaś_3.69 //</l>\n</lg>\n\n<p>================================</p>\n\n<p>[pariccheda 4]</p>\n\n<lg>\n<l>vibhāvairanubhāvaiśca sāttvikairvyabhicāribhiḥ /</l>\n<l>ānīyamānaḥ svādyatvaṃ sthāyī bhāvo rasaḥ smṛtaḥ // DhDaś_4.1 //</l>\n</lg>\n\n<lg>\n<l>jñāyamānatayā tatra vibhāvo bhāvapoṣakṛt /</l>\n<l>ālambanoddīpanatvaprabhedena sa ca dvidhā // DhDaś_4.2 //</l>\n</lg>\n\n<lg>\n<l>anubhāvo vikārastu bhāvasaṃsūcanātmakaḥ /</l>\n<l>hetukāryātmanoḥ siddhistayoḥ saṃvyavahārataḥ // DhDaś_4.3 //</l>\n</lg>\n\n<lg>\n<l>sukhaduḥkhādikairbhāvairbhāvastadbhāvabhāvanam /</l>\n<l>pṛthag bhāvā bhavantyanye'nubhāvatve'pi sāttvikāḥ /</l>\n<l>sattvādeva samutpattestac ca tadbhāvabhāvanam // DhDaś_4.4 //</l>\n</lg>\n\n<lg>\n<l>stambhapralayaromāñcāḥ svedo vaivarṇyavepathū /</l>\n<l>aśruvaisvaryamityaṣṭau stambho'smin niṣkriyāṅgatā /</l>\n<l>pralayo naṣṭasañjñatvaṃ śeṣāḥ suvyaktalakṣaṇāḥ // DhDaś_4.5 //</l>\n</lg>\n\n<lg>\n<l>viśeṣādābhimukhyena caranto vyabhicāriṇaḥ /</l>\n<l>sthāyinyunmagnanirmagnāḥ kallolā iva vāridhau // DhDaś_4.6 //</l>\n</lg>\n\n<lg>\n<l>nirvedaglāniśaṅkāśramadhṛtijaḍatāharṣadainyaugryacintās</l>\n<l>trāserṣyāmarṣagarvāḥ smṛtimaraṇamadāḥ suptanidrāvibodhāḥ /</l>\n<l>vrīḍāpasmāramohāḥ samatiralasatāvegatarkāvahitthā</l>\n<l>vyādhyunmādau vipādotsukacapalayutāstriṃśadete trayaśca // DhDaś_4.7 //</l>\n</lg>\n\n<lg>\n<l>tattvajñānāpadīrṣyādernirvedaḥ svāvamānanam /</l>\n<l>tatra cintāśruniḥśvāsavaiavarṇyocchvāsadīnatāḥ // DhDaś_4.8 //</l>\n</lg>\n\n<lg>\n<l>ratyādyāyāsatṛṭkṣudbhirglānirniṣprāṇateha ca /</l>\n<l>vaivarṇyakampānutsāhakṣāmāṅgavacanakriyāḥ // DhDaś_4.9 //</l>\n</lg>\n\n<lg>\n<l>anarthapratibhā śaṅkā parakrauryāt svadurnayāt /</l>\n<l>kampaśoṣābhivīkṣādiratra varṇasvarānyatā // DhDaś_4.10 //</l>\n</lg>\n\n<lg>\n<l>śramaḥ khedo'dhvaratyādeḥ svedo'smin mardanādayaḥ /</l>\n<l>santoṣo jñānaśaktyāderdhṛtiravyagrabhogakṛt // DhDaś_4.11 //</l>\n</lg>\n\n<lg>\n<l>apratipattirjaḍatā syādiṣṭāniṣṭadarśanaśrutibhiḥ /</l>\n<l>animiṣanayananirīkṣaṇatūṣṇīmbhāvādayastatra // DhDaś_4.12 //</l>\n</lg>\n\n<lg>\n<l>prasattirutsavādibhyo harṣo'śrusvedagadgadāḥ /</l>\n<l>daurgatyādyairanaujasyaṃ dainyaṃ kārṣṇyābhṛjādimat // DhDaś_4.13 //</l>\n</lg>\n\n<lg>\n<l>duṣṭe'parādhadaurmukhyakrauryaiścaṇḍatvamugratā /</l>\n<l>tatra svedaśiraḥkampatarjanātāḍanādayaḥ // DhDaś_4.14 //</l>\n</lg>\n\n<lg>\n<l>dhyānaṃ cintehitānāpteḥ śūnyatāśvāsatāpakṛt /</l>\n<l>garjitādermanaḥkṣobhastrāso'trotkampitādayaḥ // DhDaś_4.15 //</l>\n</lg>\n\n<lg>\n<l>parotkarṣākṣamāsūyā garvadaurjanyamanyujā /</l>\n<l>doṣoktyavajñe srukuṭimanyukrodheṅgitāni ca // DhDaś_4.16 //</l>\n</lg>\n\n<lg>\n<l>adhikṣepāpamānāderamarṣo'bhiniviṣṭatā /</l>\n<l>tatra khedaśiraḥkampatarjanātāḍanādayaḥ // DhDaś_4.17 //</l>\n</lg>\n\n<lg>\n<l>garvo'bhijanalāvaṇyabalaiśvaryādibhirmadaḥ /</l>\n<l>karmāṇyādharpaṇāvajñā savilāsāṅgavīkṣaṇam // DhDaś_4.18 //</l>\n</lg>\n\n<lg>\n<l>sadṛśajñānacintādyaiḥ saṃskārāt smṛtiratra ca /</l>\n<l>jñātatvenārthabhāsinyāṃ bhrūsamunnayanādayaḥ /</l>\n<l>maraṇaṃ suprasiddhatvādanarthatvāc ca nocyate // DhDaś_4.19 //</l>\n</lg>\n\n<lg>\n<l>harṣotkarṣo madaḥ pānāt skhaladaṅgavacogatiḥ /</l>\n<l>nidrā hāso'tra ruditaṃ jyeṣṭhamadhyādhamādiṣu /</l>\n<l>suptaṃ nidrodbhavaṃ tatra śvāsocchāsakriyā param // DhDaś_4.20 //</l>\n</lg>\n\n<lg>\n<l>manaḥsammīlanaṃ nidrā cintālasyaklamādibhiḥ /</l>\n<l>tatra jṛmbhāṅgabhaṅgākṣimīlanotsvapnatādayaḥ /</l>\n<l>vivodhaḥ pariṇāmādestatra jṛmbhākṣimardane // DhDaś_4.21 //</l>\n</lg>\n\n<lg>\n<l>durācārādibhirvrīḍā dhārṣṭyābhāvastamunnayet /</l>\n<l>sācīkṛtāṅgāvaraṇavaivarṇyādhomukhādibhiḥ // DhDaś_4.22 //</l>\n</lg>\n\n<lg>\n<l>āveśo grahaduḥkhādyairapasmāro yathāvidhiḥ /</l>\n<l>bhūpātakampaprakhedalālāphenodgamādayaḥ // DhDaś_4.23 //</l>\n</lg>\n\n<lg>\n<l>moho vicittatā bhītiduḥkhāveśānucintanaiḥ /</l>\n<l>tatrājñānabhramāghātaghūrṇanādarśanādayaḥ // DhDaś_4.24 //</l>\n</lg>\n\n<lg>\n<l>bhrānticchedopadeśābhyāṃ śāstrādestattvadhīrmatiḥ /</l>\n<l>ālasyaṃ śramagarbhādejahyajṛmbhāsitādimat // DhDaś_4.25 //</l>\n</lg>\n\n<lg>\n<l>āvegaḥ samgramo'sminnabhisarajanite śastranāgābhiyogo</l>\n<l>vātāt pāṃsūpadigdhastvaritapadagatirvarṣaje piṇḍitāṅgaḥ /</l>\n<l>utpātāt srastatāṅgeṣvahitahitakṛte śokaharṣānubhāvā</l>\n<l>vahnerdhūmākulāsyaḥ karijamanubhayastammakampāpasārāḥ // DhDaś_4.26 //</l>\n</lg>\n\n<lg>\n<l>tarko vicāraḥ sandehād bhrūśiroṅgulinartakaḥ /</l>\n<l>lajjādyairvikriyāguptāvavahitthāṅgavikriyā /</l>\n<l>vyādhayaḥ sannipātādyāsteṣāmanyatra vistaraḥ // DhDaś_4.27 //</l>\n</lg>\n\n<lg>\n<l>aprekṣākāritonmādaḥ sannipātagrahādibhiḥ /</l>\n<l>assminnavasthā ruditagītahāsāsitādayaḥ // DhDaś_4.28 //</l>\n</lg>\n\n<lg>\n<l>prārabdhakāryāsiddhyāderviṣādaḥ sattvasaṅkṣayaḥ /</l>\n<l>niḥśvāsocchvāsahṛttāpasahāyānveṣaṇādikṛt // DhDaś_4.29 //</l>\n</lg>\n\n<lg>\n<l>kālākṣamatvamautmukyaṃ ramyecchāratisamgramaiḥ /</l>\n<l>tatrocchvāsatvaniḥśvāsahṛttāpasvedavibhramāḥ // DhDaś_4.30 //</l>\n</lg>\n\n<lg>\n<l>mātsaryadveṣarāgādeścāpalaṃ tvanavasthitiḥ /</l>\n<l>tatra bhartsanapāruṣyasvacchandācaraṇādayaḥ // DhDaś_4.31 //</l>\n</lg>\n\n<lg>\n<l>viruddhairaviruddhairvā bhāvairvicchidyate /</l>\n<l>ātmabhāvaṃ nayatyanyān sa sthāyī lavaṇākaraḥ // DhDaś_4.32 //</l>\n</lg>\n\n<lg>\n<l>ratyutsāhajgupsāḥ krodho hāsaḥ smayo bhayaṃ śokaḥ /</l>\n<l>śamamapi kecit prāhuḥ puṣṭirnāṭyeṣu naitasya // DhDaś_4.33 //</l>\n</lg>\n\n<lg>\n<l>nirvedādiratādrūpyādasthāyī svadate katham /</l>\n<l>vairasyāyaiva tatpoṣastenāṣṭau sthāyino matāḥ // DhDaś_4.34 //</l>\n</lg>\n\n<lg>\n<l>vācyā prakaraṇādibhyo buddhisthā vā yathā kriyā /</l>\n<l>vākyārthaḥ kārakairyuktā sthāyī bhāvastathetaraiḥ // DhDaś_4.35 //</l>\n</lg>\n\n<lg>\n<l>rasaḥ sa eva svādvyatvād rasikasyaiva vartanāt /</l>\n<l>nānukāryasya vṛttatvāt kāvyasyātatparatvataḥ // DhDaś_4.36 //</l>\n</lg>\n\n<lg>\n<l>draṣṭuḥ pratītirvrīḍerṣyārāgadveṣaprasaṅgataḥ /</l>\n<l>laukikasya svaramaṇīsaṃyuktasyeva darśanāt // DhDaś_4.37 //</l>\n</lg>\n\n<lg>\n<l>dhīrodāttādyavasthānāṃ rāmādiḥ pratipādakaḥ /</l>\n<l>vibhāvayati ratyādīn svadante rasikasya te // DhDaś_4.38 //</l>\n</lg>\n\n<lg>\n<l>krīḍatāṃ mṛnmayairyadvad bālānāṃ dviradādibhiḥ /</l>\n<l>svotsāhaḥ svadate tadvacchrotṛṇāmarjunādibhiḥ // DhDaś_4.39 //</l>\n</lg>\n\n<lg>\n<l>kāvyārthabhāvanāsvādo nartakasya na vāryate /</l>\n<l>svādaḥ kāvyārthasambhedānātmānandasamudbhavaḥ // DhDaś_4.40 //</l>\n</lg>\n\n<lg>\n<l>vikāśavistarakṣobhavikṣepaiḥ sa caturbidhaḥ /</l>\n<l>śṛṅgāravīrabībhatsaraudreṣu manasaḥ kramāt // DhDaś_4.41 //</l>\n</lg>\n\n<lg>\n<l>hāsyādbhutabhayotkarṣakaruṇānāṃ ta eva hi /</l>\n<l>atastajjanyatā teṣāmata evāvadhāraṇam // DhDaś_4.42 //</l>\n</lg>\n\n<lg>\n<l>śamaprakarṣo nirvācyo muditādestadātmatā /</l>\n<l>padārthairindunirvedaromāñcādisvarūpakaiḥ /</l>\n<l>kāvyād vibhāvasañcāryanubhāvaprakhyatāṃ gataiḥ // DhDaś_4.43 //</l>\n</lg>\n\n<lg>\n<l>bhāvitaḥ svadate sthāyī rasaḥ sa parikīrtitaḥ /</l>\n<l>lakṣaṇaikyaṃ vibhāvaikyādabhedād rasabhāvayoḥ // DhDaś_4.44 //</l>\n</lg>\n\n<lg>\n<l>ramyadeśakalākālaveṣabhogādisevanaiḥ /</l>\n<l>pramodātmā ratiḥ saiva yūnoranyonyaraktayoḥ /</l>\n<l>prahṛṣyamāṇā śṛṅgāro madhurāṅgaviceṣṭitaiḥ // DhDaś_4.45 //</l>\n</lg>\n\n<p>ye sattvajāḥ sthāyin eva cāṣṭau\ntriṃśat trayo ye vyabhicāriṇaśca /\n<lg>\n<l>ekonapañcāśadamī hi bhāvāḥ</l>\n<l>yuktyā nibaddhāḥ paripoṣayanti /</l>\n<l>ālasyamaugryaṃ maraṇaṃ jugupsā</l>\n<l>tasyāśrayādvaitaviruddhamiṣṭam // DhDaś_4.46 //</l>\n</lg></p>\n\n<lg>\n<l>tatrāyogo'nurāge'pi navayorekacittayoḥ /</l>\n<l>pāratantryeṇa daivād vā viprakarṣādasaṅgamaḥ // DhDaś_4.47 //</l>\n</lg>\n\n<lg>\n<l>daśāvasthaḥ sa tatrādāvabhilāṣo'tha cintanam /</l>\n<l>smṛtirguṇakathodvegapralāponmādasañjvarāḥ /</l>\n<l>jaḍatā maraṇaṃ ceti duravasthaṃ yathottaram // DhDaś_4.48 //</l>\n</lg>\n\n<lg>\n<l>abhilāpaḥ spṛhā tatra kānte sarvāṅgasundare /</l>\n<l>dṛṣṭe śrute vā tatrāpi vismayānandasādhvasāḥ // DhDaś_4.49 //</l>\n</lg>\n\n<lg>\n<l>sākṣāt pratikṛtisvapnacchāyāmāyāsu darśanam /</l>\n<l>śrutirvyājāt sakhīgītamāgadhādiguṇastuteḥ // DhDaś_4.50 //</l>\n</lg>\n\n<lg>\n<l>sānubhāvavibhāvāstu cintādyāḥ pūrvadarśitāḥ /</l>\n<l>daśāvasthatvamācāryaiḥ prāyo vṛtyā nidarśitam /</l>\n<l>mahākaviprabandheṣu dṛśyate tadanantatā // DhDaś_4.51 //</l>\n</lg>\n\n<lg>\n<l>dṛṣṭe śrute'bhilāṣāc ca kiṃ nautsukyaṃ prajāyate /</l>\n<l>aprāptau kiṃ na nirvedo glāniḥ kiṃ nāticintanāt // DhDaś_4.52 //</l>\n</lg>\n\n<lg>\n<l>viprayogastu viśleṣo rūḍhavibhrambhayordvidhā /</l>\n<l>mānapravāsabhedena māno'pi praṇayerṣyayoḥ // DhDaś_4.53 //</l>\n</lg>\n\n<lg>\n<l>tatra praṇayamānaḥ syāt kopāvasitayordvayoḥ /</l>\n<l>strīṇāmīrṣyākṛto mānaḥ kopo'nyāsaṅgini priye /</l>\n<l>śrute vānumite dṛṣṭe śrutistatra sakhīmukhāt // DhDaś_4.54 //</l>\n</lg>\n\n<lg>\n<l>utsvapnāyitabhogāṅkagotraskhalanakalpitaḥ /</l>\n<l>tridhānumāniko dṛṣṭaḥ sākṣādindriyagocaraḥ // DhDaś_4.55 //</l>\n</lg>\n\n<lg>\n<l>yathottaraṃ guruḥ ṣaḍbhirupāyaistamupācaret /</l>\n<l>sāmnā bhedena dānena natyupekṣārasāntaraiḥ // DhDaś_4.56 //</l>\n</lg>\n\n<lg>\n<l>tatra oriyavacaḥ sāma bhedastatsakhyupārjanam /</l>\n<l>dānaṃ vyājena bhūṣādeḥ pādayoḥ patanaṃ natiḥ // DhDaś_4.57 //</l>\n</lg>\n\n<lg>\n<l>sāmādau tu parikṣīṇe syādupekṣāvadhīraṇam /</l>\n<l>rabhasatrāsaharṣādeḥ kopabhraṃśo rasāntaram /</l>\n<l>kopaceṣṭāśca nārīṇāṃ prāgeva pratipāditāḥ // DhDaś_4.58 //</l>\n</lg>\n\n<lg>\n<l>kāryataḥ sambhramācchāpāt pravāso bhinnadeśatā /</l>\n<l>dvayostatrāśruniḥśvāsakārśyalambālakāditā // DhDaś_4.59 //</l>\n</lg>\n\n<lg>\n<l>dvitīyaḥ sahasotpanno divyamānupaviplavāt /</l>\n<l>svarūpānyatvakaraṇācchāpajaḥ sannidhāvapi // DhDaś_4.60 //</l>\n</lg>\n\n<lg>\n<l>mṛte tvekatra yatrānyaḥ pralapecchoka eva saḥ /</l>\n<l>vyāśrayatvān na śṛṅgāraḥ pratyāpanne tu netaraḥ // DhDaś_4.61 //</l>\n</lg>\n\n<lg>\n<l>praṇayāyogayorutkā pravāse proṣitapriyā /</l>\n<l>kalahāntariterṣyāyāṃ vipralavdhā ca khaṇḍitā // DhDaś_4.62 //</l>\n</lg>\n\n<lg>\n<l>anukūlau niṣevete yatrānyonyaṃ vilāsinau /</l>\n<l>darśanasparśanādīni sa sambhogo mudānvitaḥ // DhDaś_4.63 //</l>\n</lg>\n\n<lg>\n<l>ceṣṭāstatra pravartante līlādyā daśa yoṣitām /</l>\n<l>dākṣiṇyamārdavapremṇāmanurūpāḥ priyaṃ prati // DhDaś_4.64 //</l>\n</lg>\n\n<lg>\n<l>ramayec cāṭukṛt kāntaḥ kalākrīḍādibhiśca tām /</l>\n<l>na grāmyamācaret kiñcin narmabhraṃśakaraṃ na ca // DhDaś_4.65 //</l>\n</lg>\n\n<lg>\n<l>vīraḥ pratāpavinayādhyavasāyasattva-</l>\n<l>mohāviṣādanayavismayavikramādyaiḥ /</l>\n<l>utsāhabhūḥ sa ca dayāraṇadānayogāt</l>\n<l>tredhā kilātra matigarvadhṛtipraharṣāḥ // DhDaś_4.66 //</l>\n</lg>\n\n<lg>\n<l>bībhatsaḥ kṛmipūtigandhivamathuprāyairjugupsaikabhūr</l>\n<l>udvego rudhirāntrakīkasavasāmāṃsādibhiḥ kṣobhaṇaḥ /</l>\n<l>vairāgyāj jaghanastanādiṣu ghṛṇāśuddho'nubhāvairvṛto</l>\n<l>nāsāvaktravikūṇanādibhirihāvegārtiśaṅkādayaḥ // DhDaś_4.67 //</l>\n</lg>\n\n<lg>\n<l>krodho matsaravairivaikṛtamayaiḥ poṣo'sya raudro'nujaḥ</l>\n<l>kṣobhaḥ khādharadaṃśakampabhrukuṭisvedāsyarāgairyutaḥ /</l>\n<l>śatrollāsavikatthamāṃsadharaṇīghātapratijñāgrahair</l>\n<l>atrāmarṣamadau smṛtiścapalatāsūyāgryavegādayaḥ // DhDaś_4.68 //</l>\n</lg>\n\n<lg>\n<l>vikṛtākṛtivāgveṣairātmano'tha parasya vā /</l>\n<l>hāsaḥ syāt paripoṣo'sya hāsyastriprakṛtiḥ smṛtaḥ // DhDaś_4.69 //</l>\n</lg>\n\n<lg>\n<l>smitamiha vikāsinayanaṃ kiñcillakṣyadvijaṃ tu hasitaṃ syāt /</l>\n<l>madhurasvaraṃ vihasitaṃ saśiraḥkampamidamupahasitam // DhDaś_4.70 //</l>\n</lg>\n\n<lg>\n<l>apahasitaṃ sāsrākṣaṃ vikṣiptāṅgaṃ bhavatyatihasitam /</l>\n<l>dve dve hasite caiṣāṃ jyeṣṭhe madhye'dhame kramaśaḥ // DhDaś_4.71 //</l>\n</lg>\n\n<lg>\n<l>nidrālasyaśramaglānimūrchāśca sahacāriṇaḥ /</l>\n<l>atilokaiḥ padārthaiḥ syād vismayātmā raso'dbhutaḥ // DhDaś_4.72 //</l>\n</lg>\n\n<lg>\n<l>karmāsya sādhuvādāśruvepathusvedagadgadāḥ /</l>\n<l>harṣāvegadhṛtiprāyā bhavanti vyabhicāriṇaḥ // DhDaś_4.73 //</l>\n</lg>\n\n<lg>\n<l>vikṛtasvarasattvāderbhayabhāvo bhayānakaḥ /</l>\n<l>sarvāṅgavepathusvedaśoṣavaicittyalakṣaṇaḥ /</l>\n<l>dainyasambhramasammohatrāsādistatsahodaraḥ // DhDaś_4.74 //</l>\n</lg>\n\n<lg>\n<l>iṣṭanāśādaniṣṭāptau śokātmā karuṇo'nu tam /</l>\n<l>niḥśvāsocchvāsaruditastambhapralapitādayaḥ // DhDaś_4.75 //</l>\n</lg>\n\n<lg>\n<l>svāpāpasmāradainyādhimaraṇālasyasambhramāḥ /</l>\n<l>viṣādajaḍayonmādacintādyā vyabhicāriṇaḥ // DhDaś_4.76 //</l>\n</lg>\n\n<lg>\n<l>prītibhaktyādayo bhāvā mṛgayākṣādayo rasāḥ /</l>\n<l>harṣotsāhādiṣu spaṣṭamantarbhāvān na kīrtitāḥ // DhDaś_4.77 //</l>\n</lg>\n\n<lg>\n<l>ṣaṭtriṃśadbhūṣaṇādīni sāmādīnyekaviṃśatiḥ /</l>\n<l>lakṣyasandhyantarāṅgāni sālaṅkāreṣu teṣu ca // DhDaś_4.78 //</l>\n</lg>\n\n<lg>\n<l>ramyaṃ jugupsitamudāramathāpi nīcam</l>\n<l>ugraṃ prasādi gahanaṃ vikṛtaṃ ca vastu /</l>\n<l>yadvāpyavastu kavibhāvakabhāvyamānaṃ</l>\n<l>tan nāsti yan na rasabhāvamupaiti loke // DhDaś_4.79 //</l>\n</lg>\n\n<lg>\n<l>viṣṇoḥ sutenāpi dhanañjayena</l>\n<l>vidvanmanorāganibandhahetuḥ /</l>\n<l>āviṣkṛṭaṃ muñjamahīśagoṣṭhī-</l>\n<l>vaidagdhyabhājā daśarūpametat // DhDaś_4.80 //</l>\n</lg>\n\n  </div>\n</body>\n\n"
}