{
  "title": "sa_jagannātha-prāṇābharaṇa-comm",
  "body": "<body xmlns='http://www.tei-c.org/ns/1.0'>\n\n<p>paṇḍitarājaśrījagannāthaviracitaṃ prāṇābharaṇam /\ntatkṛtayaiva ṭippaṇyā sametam /</p>\n\n<lg>\n<l>  vidvāṃso vasudhātale paravacaḥślāghāsu vācaṃyamā bhūpālāḥ kamalāvilāsamadironmīlanmadāghūrṇitāḥ /</l>\n<l>  āsye ghāsyati kasya lāsyamadhunā dhanyasya kāmālasasvarvāmādharamādhurīmadharayanvācāṃ vilāso mama // JPran_1 //</l>\n</lg>\n\n<p>vidvāṃsa ityādi prāyadarśanābhiprāyametat /\ntena sahṛdayairna manāgapi vimanāyitavyam /\n<lg>\n<l>bhāvadhvaniścāyam /</l>\n<l>uttarārdhapratipādyārthālambanāyā etatpadyaprayogānubhāvāyāḥ kavigatacintāyāḥ prādhānyenābhivyakteḥ /</l>\n<l>anupāttobhayanimittako vyatirekaḥ sphuṭo 'laṃkāraḥ /</l>\n<l>kāmālasatvaṃ vāmāviśeṣamadharamādhurīprakarṣakam //</l>\n</lg></p>\n\n<lg>\n<l>  vidrāṇaiva guṇajñatā samudito bhūyānasūyābharaḥ kālo 'yaṃ kalirājagāma jagatīlāvaṇyakukṣiṃbhariḥ /</l>\n<l>  evaṃ bhāvanayā madīyakavite maunaṃ kimālambase jāgartu kṣitimaṇḍale ciramiha śrīkāmarūpeśvaraḥ // JPran_2 //</l>\n</lg>\n\n<p>kavigatarājaviṣayakaratibhāvadhvaniścāyam /\n<lg>\n<l>ita ūrdhvamayameva ā caramapadyamanuvartayiṣyate /</l>\n<l>asya cātra maunānubhāvito varṇanīyālambano nirvedo guṇa iti preyolaṃkārāspadam /</l>\n<l>atra cācetanāyāṃ kavitāyāṃ cetanatvādhyavasāyamūlāsaṃbandhe saṃbandhātmikātiśayoktirvivakṣitā /</l>\n<l>tena bhāvanāmaunanirvedānāṃ saṃbodhanasya ca nānupapattiḥ //</l>\n</lg></p>\n\n<lg>\n<l>  pārīndrāṇāṃ ghurīṇairavanitalaguhāgarbhataḥ saṃpatadbhiḥ svāpabhraṃśāparādhapracalitanayanaprāntamākarṇyamānaḥ /</l>\n<l>  tvatprasthānāntarudyatpralayajaladharadhvānadhikkāradhīro ghṛṣṭakṣīrodatīro jagati vijayate dundubhidvandvanādaḥ // JPran_3 //</l>\n</lg>\n\n<p>atra rājālambanasya tādṛśanādaśravaṇoddīpitasya nayanapracalanānubhāvitasya giriguhāgarbhotpatanābhivyaktenāmarṣeṇa saṃcāriṇā paripoṣitasya pārīndragatotsāhasya sthāyino rājaviṣayakaratibhāvāṅgatvādrasālaṃkāratvam /\n<lg>\n<l>yadāhuḥ -</l>\n<l>'pradhāne 'nyatra vākyārthe yatrāṅgaṃ tu rasādayaḥ /</l>\n<l>kāvye tasminnalaṃkāro rasādiriti me matiḥ'; //</l>\n</lg></p>\n\n<p>iti /\ntṛtīyacaturthacaraṇayostu sphuṭāveva vyatirekātiśayau /\n<lg>\n<l>ghṛṣṭāśabdena tādṛśanādo velācalapratibaddhatvādagre na gataḥ /</l>\n<l>anyathā lokālokācalamapi spṛśediti gamyate /</l>\n<l>eva mṛṣṭeti noktam /</l>\n<l>tathā sati śaithilyapratyayāpatteḥ //</l>\n</lg></p>\n\n<lg>\n<l>  kiṃ brūmastava vīratāṃ vayamamī yasmindharākhaṇḍala krīḍākuṇḍalitabhru śoṇanayanaṃ dormaṇḍalaṃ paśyati /</l>\n<l>  māṇikyāvalikāntidanturatarairbhūṣāsahasrotkarairvindhyāraṇyaguhāgṛhāvaniruhāstatkālamullāsitāḥ // JPran_4 //</l>\n</lg>\n\n<lg>\n<l>atra vindhyāraṇyagatānāṃ guhāgṛhāṇāmavaniruhāṃ ca vindhyagatānāṃ guhāgṛhāṇāmaraṇyagatānāmavaniruhāṇāṃ vā bhūṣaṇena kāryeṇāprastutena tvadarinārīṇāṃ svanagarāṇi parityajya niśi guhāgṛheṣu tarutaleṣu ca vinyasya sakalābharaṇāni kṛtaśayanānāṃ prātastvadāgamanasaṃbhrameṇa tatkarmakaṃ vismaraṇaṃ bhāravaśātparityāgo vā prastuto gamyata ityaprastutapraśaṃsā /</l>\n<l>kāryasya yathākathaṃcitprastutatve tu paryāyoktamalaṃkāraḥ //</l>\n</lg>\n\n<lg>\n<l>  māhātmyasya paro 'vadhirnijagṛhaṃ gambhīratāyāḥ pitā ratnānāmahameka eva bhuvane ko vāparo mādṛśaḥ /</l>\n<l>  ityevaṃ paricintya mā sma sahasā garvāndhakāraṃ gamo dugdhābdhe bhavatā samo vijayate śrīprāṇanārāyaṇaḥ // JPran_5 //</l>\n</lg>\n\n<lg>\n<l>atropamānasya guṇaviśeṣaprayuktasādṛśyābhāvanibandhanamutkarṣaṃ parihartuṃ varṇyamānasādṛśyātmakaḥ pratīpālaṃkārabhedaḥ /</l>\n<l>sa copamāviśeṣa ityeke /</l>\n<l>vicchittivailakṣaṇyādatirikta evetyapare //</l>\n</lg>\n\n<lg>\n<l>  tattvo janma sitāṃśuśekharatanujyotsnānimagnātmano dugdhāmbhonidhimugdhavīcivalayaiḥ sākaṃ parikrīḍanam /</l>\n<l>  saṃvāsaḥ suralokasindhupuline vādaḥ sudhāṃśoḥ karaiḥ kasmānnojjvalimānamañcatutamāṃ deva tvadīyaṃ yaśaḥ // JPran_6 //</l>\n</lg>\n\n<lg>\n<l>atra yaśasi dhavalatātiśayastaddharmisaṃbandhaprayuktatvena kathita iti samasya viṣayaḥ /</l>\n<l>aṃśukṛtaścandre tatkṛtaśca bhagavati bhagavatkṛtaśca rājanītyevamuttarottaramupacīyamāno rājagata utkarṣaḥ pratīyata iti sāraviṣayaḥ //</l>\n</lg>\n\n<lg>\n<l>  ābadhnāsyalakānnirasyasitamāṃ colaṃ rasākāṅkṣayā laṅkāyāvaśatāṃ tanoṣi kuruṣe jaṅghālalāṭakṣatam /</l>\n<l>  pratyaṅgaṃ parimardanirdayamaho cetaḥ samālambase vāmānāṃ viṣaye nṛpendra bhavataḥ prāgalbhyamadbhutam // JPran_7 //</l>\n</lg>\n\n<lg>\n<l>atra prakṛtidharmigatayoḥ prakṛtāprakṛtayoḥ prakṛtayoreva vā vṛttāntayoḥ śleṣaḥ /</l>\n<l>sa ca ṣaṭsu sthaleṣu śabdanānātvanibandhano dvayoścārthanānātvanibandhanaḥ /</l>\n<l>dvāvapyetau śabdālaṃkārāviti prāñcaḥ /</l>\n<l>ādyo jatukāṣṭhanyāyena śabdaśleṣaṇācchabdālaṃkāraḥ, dvitīyastvekavṛntagataphaladvayanyāyenārthaśleṣaṇādarthālaṃkāra iti navyāḥ //</l>\n</lg>\n\n<lg>\n<l>  deva tvāṃ paritaḥ stavantu kavayo lobhena kiṃ tāvatā stavyastvaṃ bhavitāsi yasya taruṇaścāpapratāpo 'niśam /</l>\n<l>  kroḍāntaḥ kurutetarāṃ vasumatīmāśāḥ samāliṅgati dyāṃ cumbatyamarāvatī ca sahasā gacchatyagamyāmapi // JPran_8 //</l>\n</lg>\n\n<lg>\n<l>atra pratāpagataḥ pṛthivyādisaṃbandho liṅgaviśeṣāvacchinnatattatsādhāraṇaviśeṣaṇābhivyaktakāmukavṛttāntābhinnatayā sthita iti samāsoktiḥ kāryarūpadharmaprayuktaśuddhasādhāraṇyena viśeṣaṇasāmyamālambya pravṛttā /</l>\n<l>sā ca nindotthāpakatvādadvyājastutau guṇaḥ //</l>\n</lg>\n\n<lg>\n<l>  lokānāṃ vipadaṃ dhunoṣi kuruṣe saṃpattimatyutkaṭāmityalpetarajalpitairjaḍadhiyāṃ bhūpāla mā gā madam /</l>\n<l>  yatkīrtistava vallabhā laghutarabrahmāṇḍabhāṇḍodare piṇḍīkṛtya mahonnatāmapi tanuṃ kaṣṭena hā vartate // JPran_9 //</l>\n</lg>\n\n<lg>\n<l>atrāpi prāgvat /</l>\n<l>paraṃ tvādhārādheyānyataravistṛtatvasiddhiphalakānyataranyūnatvakalpanātsādhikālaṃkāro 'pi tasyāṃ guṇaḥ //</l>\n</lg>\n\n<lg>\n<l>  kṣoṇīṃ śāsati mayyupadravalavaḥ kasyāpi na syāditi prauḍhaṃ vyāharato vacastava kathaṃ deva pratīmo vayam /</l>\n<l>  pratyakṣaṃ bhavato vipakṣanivahairdyāmutpatadbhiḥ krudhā yadyuṣmatkulakoṭimūlapuruṣo nirbhidyate bhāskaraḥ // JPran_10 //</l>\n</lg>\n\n<p>iha tvadhikasamāsoktibhyāmanāliṅgitaiva sā [vyājastutiḥ] //</p>\n\n<lg>\n<l>  āsvādena raso rasena kavitā kāvyena vaṇī tayā lokāntaḥkaraṇānurāgarasikaḥ sabhyaḥ sabhā cāmunā /</l>\n<l>  dāridryānaladahyamānajagatīpīyūṣadhārādhara kṣoṇīnātha tathā bhavāṃśca bhavatā bhūmaṇḍalaṃ bhāsate // JPran_11 //</l>\n</lg>\n\n<lg>\n<l>mālādīpakametaditi prāñcaḥ /</l>\n<l>dīpakasya sādṛśyamūlakatāniyamānna mālādīpakamapi tvekāvalībheda iti tu vayam //</l>\n</lg>\n\n<lg>\n<l>  amlāyanyadarātikairavakulānyamlāsiṣuḥ satvaraṃ dainyadhvāntakadambakāni parito neśustamāṃ tāmasāḥ /</l>\n<l>  sanmārgāḥ prasaranti sādhunalinānyullāsamātanvate tanmanye bhavataḥ pratāpatapano deva prabhātonmukhaḥ // JPran_12 //</l>\n</lg>\n\n<p>iha rūpakaniṣpāditaliṅgakamanumānaṃ nimittavirahādutprekṣāyā ayogādvācakamanumitiparam //</p>\n\n<lg>\n<l>  utkṣiptāḥ kabarībharaṃ vivalitāḥ pārśvadvayaṃ nyakkṛtāḥ pādāmbhojayugaṃ ruṣā parihṛtā dūreṇa celāñcalam /</l>\n<l>  gṛhṇanti tvarayā bhavatpratibhaṭakṣmāpālavāmabhruvāṃ yāntīnāṃ gahaneṣu kaṇṭakacitāḥ ke ke na bhūmīrūhāḥ // JPran_13 //</l>\n</lg>\n\n<p>atra kaṇṭakacitatvena kabarīgrahaṇādeḥ saṃkīrṇatvātkāryadharmāntarā saṃkīrṇaśuddhasādhāraṇyena viśeṣaṇasāmyamālambya pravṛttā samāsoktiḥ //</p>\n\n<lg>\n<l>  dṛṣṭiḥ saṃbhṛtamaṅgalā budhamayī deva tvadīyā sabhā kāvyasyāśrayabhūtamāsyamaruṇādhāro 'dharaḥ sundaraḥ /</l>\n<l>  krodhaste 'śanimūrudāradhiṣaṇa svāntaṃ tu somāspadaṃ rājannūnamanūnavikrama bhavānsarvagrahālambanam // JPran_14 //</l>\n</lg>\n\n<p>atrotprekṣyamānasarvagrahālambanatvasya samānādhikaraṇeṣu dharmeṣu tattadgrahāśritāṅgakatveṣu viśeṣaṇībhūtaistattadgrahaiḥ saha viṣayasya rājño kalyāṇāśrayatvādiṣu viśeṣaṇānāṃ kalyāṇādīnāṃ śleṣeṇābhedasaṃpādanadvārā tādṛśadharmasādhāraṇatāsaṃpattau tannimittakotprekṣāsiddhiḥ //</p>\n\n<lg>\n<l>  sṛṣṭiḥ sṛṣṭibhuvā purā kila paritrātuṃ jaganmaṇḍalaṃ tvaṃ caṇḍātapanirdayaṃ tapasi yajjvālājaṭālaiḥ karaiḥ /</l>\n<l>  saṃrambhāruṇalocano raṇabhuvi prasthātukāmo 'dhunā jānīmo bhavatā na hanta viditaḥ śrīkāmarūpeśvaraḥ // JPran_15 //</l>\n</lg>\n\n<p>atra rājavarṇanāṅgatvena raverbhayotpādane varṇyatvena prastute sākṣāttadananuguṇatvenāprastutena prasthānena sākṣāttadanuguṇaṃ ripukartṛkaṃ sūryamaṇḍalabhedanaṃ kāryaṃ gamyate //</p>\n\n<lg>\n<l>  āyātā kamalāsanasya bhavanāddraṣṭuṃ trilokītalaṃ gīrvāṇeṣu dināni kānicidaho nītvā punaḥ kautukāt /</l>\n<l>  bhrāntvā bhūvalaye mahākavikulopāsyā tavāsyāmbuje rājansaṃprati satyadhāmani girāṃ devī sukhaṃ vartate // JPran_16 //</l>\n</lg>\n\n<lg>\n<l>atraikasyādheyasyānekādhārasaṃbandhātparyāyaḥ /</l>\n<l>tatra prathamacaraṇagatamadhikaraṇamārthaviśleṣāvadhikapañcamyā viśleṣasyopaśleṣāpekṣatvenaupaśleṣikādhikaraṇasyākṣepagamyatvāt /</l>\n<l>satyadhāmanīti śleṣabhittikābhedādhyavasānena mukhasya satyalokatāsiddhau sukhavartanasiddhiḥ //</l>\n</lg>\n\n<lg>\n<l>  vidvaddainyatamastrimūrtirathavā vairīndravaṃśāṭavīdāvāgniḥ kimaho mahojjvalayaśaḥśītāṃśudugdhāmbudhiḥ /</l>\n<l>  kiṃ vānaṅgabhujaṃgadaṣṭavanitājīvāturevaṃ nṛṇāṃ keṣāmeṣa narādhipo na janayatyalpetarāḥ kalpanāḥ // JPran_17 //</l>\n</lg>\n\n<lg>\n<l>atra koṭīnāmāropāntaramūlakatvātparamparitasaṃśayaḥ sa cāhāryaḥ, mūlāropasya tathātvāt /</l>\n<l>kavāviva kavinibaddhapramātrantare 'pyāhāryabuddheravirodhāt //</l>\n</lg>\n\n<lg>\n<l>  nadanti madadantinaḥ parilasanti vājivrajāḥ paṭhanti birudāvalīmahitamandire bandinaḥ /</l>\n<l>  idaṃ tadavadhi prabho yadavadhi pravṛddhā na te yugāntadahanopamā nayanakoṇaśoṇadyutiḥ // JPran_18 //</l>\n</lg>\n\n<p>atra mukhyārthasya rājaviṣayāyāḥ kaviraterupakārakasya yadaiva tava kopodayastadaiva tava ripūṇāṃ saṃpado bhasmasādbhaviṣyantīti vastuna upakārikā nayanakoṇaśoṇadyuteryugāntadahanopamā //</p>\n\n<lg>\n<l>  mayi tvadupamāvidhau vasumatīśa vācaṃyame na varṇayati māmayaṃ kaviriti krudhaṃ mā kṛthāḥ /</l>\n<l>  carācaramidaṃ jagajjanayato vidhermānase padaṃ na vidadhetarāṃ tava samo dvitīyo naraḥ // JPran_19 //</l>\n</lg>\n\n<p>atra tvatsamo 'nyo nāstīti pratyayādupamānaluptopamā vyaṅgyeti prāñcaḥ /\n<lg>\n<l>sarvathaiva sāmyasyāpratiṣṭhānānneyamupamā /</l>\n<l>anyathā vyatirekasyāpi tattvāpatteḥ /</l>\n<l>'ḍhuṃḍhollanto marisasi kaṃṭakakaliāiṃ keaivaṇāiṃ /</l>\n<l>mālaikusumasaricchaṃ bhamara bhamaṃto ṇa pāvesi //</l>\n</lg></p>\n\n<lg>\n<l>'; ityatra tu na prāpsyasītyuktvā kvacittvadagocare sthale bhaviṣyatīti pratīteḥ sādṛśyapratiṣṭhānālluptopamāstu /</l>\n<l>tasmādasamālaṃkāra evāyamiti tu navyāḥ //</l>\n</lg>\n\n<lg>\n<l>  bhujabhramitapaṭṭiśoddalitadṛptadantāvalaṃ bhavantamarimaṇḍalakrathana paśyataḥ saṃgare /</l>\n<l>  karālakuliśāhatisphuṭavibhinnavindhyācalo na kasya hṛdayaṃ jhaṭityadhiruroha jambhāhitaḥ // JPran_20 //</l>\n</lg>\n\n<p>atra smaraṇālaṃkāraḥ paraṃtu lakṣyaḥ //</p>\n\n<lg>\n<l>  yamaḥ pratimahībhṛtāṃ hutavaho 'si tannīvṛtāṃ satāṃ khalu yudhiṣṭhiro dhanapatirdhanākāṅkṣiṇām /</l>\n<l>  gṛhaṃ śaraṇamicchatāṃ kuliśakoṭibhirnirmitaṃ tvameka iha bhūtale bahuvidho vidhātrā kṛtaḥ // JPran_21 //</l>\n</lg>\n\n<p>atra kavinā yamatvādinā rūpeṇa rājño rūpavataḥ karaṇādrūpakeṇa vipakṣabhūpālādīnāmetasminnāgate yamatvādinā bhrānterapi saṃbhavādbhrāntimatā tairevānekairgrahītṛbhiranekairdharmairullekhanādullekhaviśeṣeṇa ca saha saṃkīrṇo 'pi saṃbandhiṣaṣṭhyantabhedaprayuktavarṇyānekavidhatvaka ullekhaḥ //</p>\n\n<lg>\n<l>  dvinetra iva vāsavo mitakaro vivasvāniva dvitīya iva candramāḥ śritavapurmanobhūriva /</l>\n<l>  narākṛtirivāmbudhirgururiva kṣamāmāgato nuto nikhilabhūsurairjayati kāmarūpeśvaraḥ // JPran_22 //</l>\n</lg>\n\n<p>atra rājagatānāṃ dvinetratvādīnāṃ vāsavāditādātmyavirodhināṃ virodhanivartanāya viṣayiṣu vāsavādiṣvāropeṇa sādhāraṇīkaraṇāttannimittakotprekṣā /\nsā ceha mālārūpā /\nna cātropamā śakyarūpaṇā /\n<lg>\n<l>dvinetratvādyukterniṣprayojanakatvāpatteḥ /</l>\n<l>na copamāniṣpādakaṃ teṣāṃ sādhāraṇyaṃ tadabhāve 'pi paramaiśvaryādibhiḥ pratīyamānaistasyā niṣpatteḥ /</l>\n<l>asundaratvenopamāniṣpādakatayā kaveranabhipretatvācca /</l>\n<l>evaṃ dvitīyādīnāṃ candrādiṣvāropo 'pyupamāyāṃ satyāmanarthaka eva syāt //</l>\n</lg></p>\n\n<lg>\n<l>  dīnavrāte dayārdrā nikhilaripukule nirdayā kiṃ ca mṛdvī kāvyālāpeṣu tarkaprativacanavidhau karkaśatvaṃ dadhānā /</l>\n<l>  lubdhā dharmeṣvalubdhā vasuni paravipaddarśane kāṃdiśīkā rājannājanmaramya sphurati bahuvidhā tāvakī cittavṛttiḥ // JPran_23 //</l>\n</lg>\n\n<lg>\n<l>atra viṣayānekatvaprayuktacittavṛtteranekavidhatvamityullekhaḥ /</l>\n<l>tatra ca tadīyacittavṛttitvenaikatvādhyavasānaṃ tantram //</l>\n</lg>\n\n<lg>\n<l>  devāḥ ke pūrvadevāḥ samiti mama naraḥ santi ke vā purastādeva jalpanti tāvatpratibhaṭapṛtanāvartinaḥ kṣatravīrāḥ /</l>\n<l>  yāvannāyāti rājannayanaviṣayatāmantakatrāsimūrtermugdhāriprāṇadugdhāśanamasṛṇarucistvatkṛpāṇo bhujaṃgaḥ // JPran_24 //</l>\n</lg>\n\n<p>atra śuddhaparamparitarūpakam //</p>\n\n<lg>\n<l>  prācīsaṃdhyāsamudyanmahimadinamaṇermānamāṇikyakāntirjvālāmālā karālā kavalitajagataḥ krodhakālānalasya /</l>\n<l>  āśākāntāpadāmbhoruhatalavigalanmañjulākṣārasābhā sā bhāti kṣoṇiśobhākaraṇa tava dṛśoḥ saṃgare śoṇimaśrīḥ // JPran_25 //</l>\n</lg>\n\n<p>atrāpi tadeva paraṃtu mālātmakam //</p>\n\n<lg>\n<l>  tvāṃ sundarīnivahaniṣṭhuradhairyagarvanirvāsanaikarasikaṃ samare nirīkṣya /</l>\n<l>  kā vā ripukṣitibhṛtāṃ bata rājalakṣmīḥ svāmivratatvamapariskhalitaṃ babhāra // JPran_26 //</l>\n</lg>\n\n<lg>\n<l>atra śatrūṇāṃ rājyalakṣmīstvāṃ prāpteti vivakṣito 'rthaḥ pātivratyaskhalitarūpeṇābhihita iti paryāyoktam /</l>\n<l>tacca rājyalakṣmyā nāyikātvasiddhyarthaṃ samāsoktimapekṣata iti sā tatra guṇaḥ //</l>\n</lg>\n\n<lg>\n<l>  nāsatyayogo vacaneṣu kīrtau tathārjunaḥ karmaṇi cāpi dharmaḥ /</l>\n<l>  citte jagatprāṇabhavo yadāste vaśaṃvadāste kimu pānḍuputrāḥ // JPran_27 //</l>\n</lg>\n\n<p>atra pāṇḍuputreṣu viṣayeṣu rājavaśaṃvadatādātmyotprekṣāyāṃ rājāśritatvarūpo viṣayidharmaḥ śleṣeṇa viṣayāṇāṃ tadāśritānāṃ cāsatyābhāvaśuklagunapuṇyaparameśvarāṇāmabhedasaṃpādanadvārā viṣayasādhāraṇīkṛtaḥ //</p>\n\n<lg>\n<l>  manthācalabhramaṇaveghavaśaṃvadā ye dugdhāmbudherudapatannaṇavaḥ sudhāyāḥ /</l>\n<l>  tairekatāmupagatairvividhauṣadhībhirdhātā sasarja tava deva dayādṛgantān // JPran_28 //</l>\n</lg>\n\n<p>atra dṛganteṣu na kevalaṃ saṃjīvakatvādayo 'mṛtamātraguṇa eva kaverbubodhayiṣitā api tu nikhilajanavaśīkāratvādayo 'nye 'pīti sudhākaṇeṣvoṣadhīsaṃsargo 'tiśayārthamupāttaḥ //</p>\n\n<lg>\n<l>  keśairvadhūnāmatha sarvakoṣaiḥ prāṇaiśca sākaṃ pratibhūpatīnām /</l>\n<l>  tvayā raṇe niṣkaruṇena gāḍhaṃ cāpasya jīvā cakṛṣe javena // JPran_29 //</l>\n</lg>\n\n<p>atra cāpakarṣaṇakāryāṇānāṃ keśākarṣaṇādīnāṃ paurvāparyaviparyayātmanātiśayenānuprāṇitā sahoktiḥ //</p>\n\n<lg>\n<l>  mahendratulyaṃ kavayo bhavantaṃ vadantu kiṃ tāniha vārayāmaḥ /</l>\n<l>  bhavānsahasraiḥ samupāsyamānaḥ kathaṃ samānastridaśādhipena // JPran_30 //</l>\n</lg>\n\n<p>atra śleṣotthāpitatridaśatvasaṃkhyāmādāya vyatireka upāttobhayanimittakaḥ //</p>\n\n<lg>\n<l>  sa tu varṣatu vāri vāridastvamudārāśaya ratnavarṣaṇaḥ /</l>\n<l>  sa kuhūrajanīmalīmasastvamihāntarbahireva nirmalaḥ // JPran_31 //</l>\n</lg>\n\n<p>atrāpi sa eva paraṃ tu śleṣo 'trānutthāpako niṣidhyamānaṃ sāmyaṃ ca na śābdamiti viśeṣaḥ //</p>\n\n<lg>\n<l>  katipayairniraṇāyi janādhipastadaparairudaṭaṅki dhanādhipaḥ /</l>\n<l>  ajani kevalameṣa girāṃ patirbhuvi madekamate kamateśvaraḥ // JPran_32 //</l>\n</lg>\n\n<lg>\n<l>atra nāyaṃ rājā kiṃ tu girāṃ patirityākārāpahnutiḥ /</l>\n<l>tatra niṣedhabhāgaḥ paramatattvoktyā pūrvārdhena gamyate /</l>\n<l>āropāṃśastūttarārdhena //</l>\n</lg>\n\n<lg>\n<l>  makarapratimairmahābhaṭaiḥ kavibhī ratnanibhaiḥ samanvitaḥ /</l>\n<l>  kavitāmṛtakīrticandrayostvamihorvīramaṇāsi bhājanam // JPran_33 //</l>\n</lg>\n\n<lg>\n<l>atra rājño jaladhyupamāyāḥ śabdenābhidhāne 'pyaṅgopamābhirākṣepādekadeśavivartinyupamā tenottarārdha upamitasamāsa eva /</l>\n<l>viśeṣaṇasamāsavedyasya tādātmyasya prakṛte 'nupayogāt //</l>\n</lg>\n\n<lg>\n<l>  puraḥ purastādaribhūpatīnāṃ bhavanti bhūvallabha bhasmaśeṣāḥ /</l>\n<l>  anantaraṃ te bhrukuṭīviṭaṅkātpatanti roṣānalavisphuliṅgāḥ // JPran_34 //</l>\n</lg>\n\n<lg>\n<l>atra prayojakātiśayakṛtaḥ prayojyaśaighryātiśayo gamyaḥ /</l>\n<l>kāryakāraṇapaurvāparyaviparyayarūpā ceyamatiśayoktiḥ //</l>\n</lg>\n\n<lg>\n<l>  bhuvanatritaye 'pi mānavaiḥ paripūrṇe vibudhaiśca dānavaiḥ /</l>\n<l>  na bhaviṣyati nāsti nābhavannṛpa yaste bhajate tulāspadam // JPran_35 //</l>\n</lg>\n\n<lg>\n<l>atropamānaluptopameti prāñcaḥ /</l>\n<l>asamākhyamalaṃkārāntaramiti tu vayam //</l>\n</lg>\n\n<lg>\n<l>  pīyūṣayūṣakalpāmalpāmapi te giraṃ nipītavatām /</l>\n<l>  toṣāya kalpate no yoṣādharabimbamadhurimodrekaḥ // JPran_36 //</l>\n</lg>\n\n<lg>\n<l>atra saṃbandhe 'pyasaṃbandha ityatiśayoktibhedaḥ /</l>\n<l>upameyopamānaviśeṣaṇābhyāmalpatvodriktatvābhyāmalpayāpi saha bhūyānapi madhurimā sāmyaṃ kartuṃ yatrānīśastatra kiṃ vācyaṃ bhūyasyeti vailakṣaṇyātmā vyatirekaśca //</l>\n</lg>\n\n<lg>\n<l>  bhāsayati vyomasthā jagadakhilaṃ kumudinīrvikāsayati /</l>\n<l>  kīrtistava dharaṇigatā sagarasutāyāsamaphalatāṃ nayate // JPran_37 //</l>\n</lg>\n\n<p>atra vyajamānacandrikārūpakasaṃkīrṇa ullekhadhvaniḥ //</p>\n\n<lg>\n<l>  bhāgyena saha ripūṇāmuttiṣṭhasi viṣṭarātkṛdhāviṣṭaḥ /</l>\n<l>  sahasaiva patasi teṣu kṣitiśāsana mṛtyunā sākam // JPran_38 //</l>\n</lg>\n\n<lg>\n<l>'keśairvadhūnām'; ityatra karmaṇaḥ sahoktiḥ /</l>\n<l>iha tu karturiti viśeṣaḥ //</l>\n</lg>\n\n<lg>\n<l>  tvayi pākaśāsanasame śāsati sakalaṃ vasuṃdharāvalayam /</l>\n<l>  vipine vairivadhūnāṃ varṣanti vilocanāni ca dināni // JPran_39 //</l>\n</lg>\n\n<lg>\n<l>atra varṣavadācarantītyācārakvibantena śleṣācchleṣamūlikā tulyayogitā /</l>\n<l>ripukāminīvarṇanaviṣayatvenopamānopameyayordvayorapi prakṛtatvāt //</l>\n</lg>\n\n<lg>\n<l>  ahitāpakaraṇabheṣaja naranātha bhavānkarasthito yasya /</l>\n<l>  tasya kuto 'hibhayaṃ syādakhilāmapi medinīṃ carataḥ // JPran_40 //</l>\n</lg>\n\n<p>atra śleṣaniveditasya sarpabhayābhāvasyopapādakatayopāttasya rājani bheṣajatādātmyāropasyāpyupapādakatayā sthitaṃ rājasaṃbandhini dviṣadapakaraṇarūpe dharme śleṣaniveditasarpatāpakaraṇatādātmyamiti prathamacaraṇe śliṣṭaparamparitarūpakaṃ tṛtīye tu śleṣa eva /</p>\n\n<lg>\n<l>  kuvalayalakṣmīṃ harate tava kīrtistatra kiṃ citram /</l>\n<l>  yasmānnidānamasyā lokanamasyāṅghripaṅkajo hi bhavān // JPran_41 //</l>\n</lg>\n\n<lg>\n<l>atrotpādakasamānaguṇatvādutpādyasyotpādakasaṃsargānurūpaḥ samālaṃkāraviśeṣaḥ /</l>\n<l>śleṣaścāsminguṇaḥ //</l>\n</lg>\n\n<lg>\n<l>  dṛṣṭaḥ sadasi cedugrāścandracandanacandrikāḥ /</l>\n<l>  atha tvaṃ saṃgare saumyāḥ śeṣakālānalāsayaḥ // JPran_42 //</l>\n</lg>\n\n<lg>\n<l>atra dṛṣṭaḥ sadasīti vākye tvamityasyāpakarṣaṇāt, atha tvaṃ saṃgara ityatra ca tvamityasyānuvartanādvākyayoḥ padavinimayātmālaṃkāraḥ pūrvārdhe /</l>\n<l>uttarārdhe prakṛtānekadharmasaṃbandhāttulyayogitā /</l>\n<l>upameyasyotkṛṣṭaguṇatvasiddhaya upamānasya tadviruddhaguṇakalpanātmakenālaṃkārāntareṇa śabalitā //</l>\n</lg>\n\n<lg>\n<l>  apāre khalu saṃsāre vidhinaiko 'rjunaḥ kṛtaḥ /</l>\n<l>  kīrtyā nirmalayā bhūpa tvayā sarve 'rjunāḥ kṛtāḥ // JPran_43 //</l>\n</lg>\n\n<p>iha śleṣamūlo vyatirekaḥ //</p>\n\n<lg>\n<l>  dadhīcibalikarṇeṣu himahemācalābdhiṣu /</l>\n<l>  adātṛtvamadhairyaṃ ca dṛṣṭe bhavati bhāsate // JPran_44 //</l>\n</lg>\n\n<lg>\n<l>atrāpi saiva tathāvidhā /</l>\n<l>yathāsaṃkhyasaṃkarastu viśeṣaḥ //</l>\n</lg>\n\n<lg>\n<l>  śāsati tvayi he rājannakhaṇḍāvanimaṇḍalam /</l>\n<l>  na manāgapi niścinte maṇḍale śatrumittrayoḥ // JPran_45 //</l>\n</lg>\n\n<p>ihāpi tulyayogitā mittraśabdaśleṣotthāpitā vyājastutiśca //</p>\n\n<lg>\n<l>  bhānuragniryamo vāyaṃ baliḥ karṇo 'thavā śibiḥ /</l>\n<l>  pratyarthino 'rthinaścetthaṃ tvayi yānti vikalpanām // JPran_46 //</l>\n</lg>\n\n<p>iha tu saṃśaya ullekhāliṅgitaḥ //</p>\n\n<lg>\n<l>  kamalāvāsakāsāraḥ kṣamādhṛtiphaṇīśvaraḥ /</l>\n<l>  bhavānkuvalayasyendurānandayati mānavān // JPran_47 //</l>\n</lg>\n\n<p>iha śliṣṭaparamparitaṃ rūpakaṃ mālārūpam //</p>\n\n<lg>\n<l>  gagane candrikāyante himāyante himācale /</l>\n<l>  pṛthivyāṃ sāgarāyante bhūpāla tava kīrtayaḥ // JPran_48 //</l>\n</lg>\n\n<p>iha mālopamāliṅgita ullekhaḥ //</p>\n\n<lg>\n<l>  mṛgatāṃ harayanmadhye vṛkṣatāṃ ca paṭīrayan /</l>\n<l>  nakṣatratāṃ mahīpānāṃ tvamindavasi bhūpate // JPran_49 //</l>\n</lg>\n\n<lg>\n<l>iha śuddhaparamparitā mālārūpopamā /</l>\n<l>ācārakvibantācchatari rūpāṇi /</l>\n<l>tiṅi caikam [indavasi] //</l>\n</lg>\n\n<lg>\n<l>  madhye sudhāsamdurasya sitāmayagṛhodare /</l>\n<l>  pūrṇenduviṣṭare deva sthātuṃ yogyāstavoktayaḥ // JPran_50 //</l>\n</lg>\n\n<p>atra trayāṇāṃ sudhāsamudrādīnāṃ viśeṣaṇaviśeṣyabhāvena madhurimaṇi parāṃ kāṣṭhāmadhirūḍhe tvadīyoktipadasaṃbandho yukto na tu viśakalita ityatiśāyakāsadviśeṣaṇanibandhanaḥ prauḍhoktiḥ //</p>\n\n<lg>\n<l>  amṛtalaharīcandrajyotsnāramāvadanāmbujānyadharitavato nirmaryādaprasādamahāmbudheḥ /</l>\n<l>  ubhayavadayaṃ deva tvattaḥ kathaṃ paramolbaṇaḥ pralayadahanajvālājālākulo mahasāṃ gaṇaḥ // JPran_51 //</l>\n</lg>\n\n<lg>\n<l>atra kāraṇaguṇaviruddhasvaguṇasya kāryasyotpatterviṣamālaṃkāraḥ /</l>\n<l>amṛtalaharyādīnāṃ trayāṇāmadharīkaraṇātmanā vyatirekeṇa saṃjīvakatvaparamaśītalatvaviśuddhatvasaundaryāṇāmatiśayo gamyate /</l>\n<l>evameṣu padyeṣu saṃbhavanto 'pyanye 'laṃkārāḥ sphuṭatvānna vivecitāḥ /</l>\n<l>sahṛdayānāṃ prītyāvaśyakaṃ kiṃcidvyākhyātamanyattu tairevollāsanīyamityalaṃ pallavitena //</l>\n</lg>\n\n<lg>\n<l>  tailaṅgānvayamaṅgalālayamahālakṣmīdayālalitaḥ śrīmatperamabhaṭṭasūnuraniśaṃ vidvallalāṭaṃtapaḥ /</l>\n<l>  saṃtuṣṭaḥ kamatādhipasya kavitāmākarṇya tadvarṇanaṃ śrīmatpaṇḍitarājapaṇḍitajagannātho vyadhāsīdidam // JPran_52 //</l>\n</lg>\n\n<lg>\n<l>  dordaṇḍadvayakuṇḍalīkṛtalasatkodaṇḍācaṇḍāśugadhvastoddaṇḍavipakṣamaṇḍalamiha tvāṃ vīkṣya madhyeraṇam /</l>\n<l>  valgadgāṇḍivamuktakāṇḍavalayajvālāvalītāṇḍavabhraśyatkhāṇḍavaruṣṭapāṇḍavamaho ko na kṣitīśaḥ smaret // JPran_53 //</l>\n</lg>\n\n<lg>\n<l>atra smaraṇālaṃkāraḥ /</l>\n<l>bhāva iti tu na bhrāmitavyam /</l>\n<l>sādṛśyamūlakatvātanmūlakatvābhyāṃ bhāvatvālaṃkāratvayoriha vyavasthiteḥ śabdavedyatvācca //</l>\n</lg>\n\n<p>iti paṇḍitarājaśrījagannāthaviracitaṃ prāṇābharaṇaṃ tatkṛtayaiva ṭippaṇyā sametaṃ samāptam /</p>\n\n  </body>\n\n"
}