{
  "title": "sa_vasubandhu-abhidharmakośa",
  "body": "<body xmlns='http://www.tei-c.org/ns/1.0'>\n\n<p>Abhidharmakośabhāṣyam</p>\n\n<p>prathamaṃ kośasthānam</p>\n\n<p>om namo buddhāya</p>\n\n<lg>\n<l>yaḥ sarvathāsarvahatāndhakāraḥ saṃsārapaṅkājjagadujjahāra /</l>\n<l>tasmai namaskṛtya yathārthaśāstre śāstraṃ pravakṣyāmyabhidharmakośam // VAkK_1.1 //</l>\n</lg>\n\n<lg>\n<l>prajñāmalā sānucarābhidharmaḥ tatprāptaye yāpi ca yacca śāstram /</l>\n<l>tasyārthato 'smin samanupraveśāt sa cā śrayo 'syetyabhidharmakośam // VAkK_1.2 //</l>\n</lg>\n\n<lg>\n<l>dharmāṇāṃ pravicayamantareṇa nāsti kleśānāṃ yata upaśāntaye 'bhyupāyaḥ /</l>\n<l>kleśaiśca bhramati bhavārṇave 'tra lokastaddhetorata uditaḥ kilaiṣa śāstrā // VAkK_1.3 //</l>\n</lg>\n\n<lg>\n<l>sāsravānāsravā dharmāḥ saṃskṛtā mārgavarjitāḥ /</l>\n<l>sāsravāḥ āsravāsteṣu yasmātsamanuśerate // VAkK_1.4 //</l>\n</lg>\n\n<lg>\n<l>anāsravā mārgasatyaṃ trividhaṃ cāpyasaṃskṛtam /</l>\n<l>ākāśaṃ dvau nirodhau ca tatrākāśamanāvṛtiḥ // VAkK_1.5 //</l>\n</lg>\n\n<lg>\n<l>pratisaṃkhyānirodho yo visaṃyogaḥ pṛthak pṛthak /</l>\n<l>utpādātyantavighno 'nyo nirodho 'pratisaṃkhyayā // VAkK_1.6 //</l>\n</lg>\n\n<lg>\n<l>te punaḥ saṃskṛtā dharmā rūpādiskandhapañcakam /</l>\n<l>sa evādhvā kathāvastu saniḥsārāḥ savastukāḥ // VAkK_1.7 //</l>\n</lg>\n\n<lg>\n<l>ye sāsravā upādānaskandhāste saraṇā api /</l>\n<l>duḥkhaṃ samudayo loko dṛṣṭisthānaṃ bhavaśca te // VAkK_1.8 //</l>\n</lg>\n\n<lg>\n<l>rūpaṃ pañcendriyāṇyarthāḥ pañcāvijñaptireva ca /</l>\n<l>tadvijñānāśrayā rūpaprasādāścakṣurādayaḥ // VAkK_1.9 //</l>\n</lg>\n\n<lg>\n<l>rūpaṃ dvidhā viṃśatidhā śabdastvaṣṭavidhaḥ rasaḥ /</l>\n<l>ṣoḍhā caturvidho gandhaḥ spṛśyamekādaśātmakam // VAkK_1.10 //</l>\n</lg>\n\n<lg>\n<l>vikṣiptācittakasyāpi yo 'nubandhaḥ śubhāśubhaḥ /</l>\n<l>mahābhūtānyupādāya sa hyavijñaptirucyate // VAkK_1.11 //</l>\n</lg>\n\n<lg>\n<l>bhūtāni pṛthividhāturaptejovāyudhātavaḥ /</l>\n<l>dhṛtyādikarmasaṃsiddhā kharasnehoṣṇateraṇāḥ // VAkK_1.12 //</l>\n</lg>\n\n<lg>\n<l>pṛthivī varṇasaṃsthānamucyate lokasaṃjñayā /</l>\n<l>āpastejaśca vāyustu dhātureva tathāpi ca // VAkK_1.13 //</l>\n</lg>\n\n<lg>\n<l>indriyārthāsta eveṣṭā daśāyatanadhātavaḥ /</l>\n<l>vedanānubhavaḥ saṃjñā nimittodgrahaṇātmikā // VAkK_1.14 //</l>\n</lg>\n\n<lg>\n<l>caturbhyo 'nye tu saṃskāraskandhaḥ ete punastrayaḥ /</l>\n<l>dharmāyatanadhātvākhyāḥ sahāvijñaptyasaṃskṛtai // VAkK_1.15 //</l>\n</lg>\n\n<lg>\n<l>vijñānaṃ prativijñaptiḥ mana āyatanaṃ ca tat /</l>\n<l>dhātavaḥ sapta ca matāḥ ṣaḍ vijñānānyatho mahaḥ // VAkK_1.16 //</l>\n</lg>\n\n<lg>\n<l>ṣaṇṇāmanantarātītaṃ vijñānaṃ yaddhi tanmanaḥ /</l>\n<l>ṣaṣṭhāśrayaprasiddhayarthaṃ dhatavo 'ṣṭādaśa smṛtāḥ // VAkK_1.17 //</l>\n</lg>\n\n<lg>\n<l>sarvasaṃgraha ekena skandhenāyatanena ca /</l>\n<l>dhātunā ca svabhāvena parabhāvaviyogataḥ // VAkK_1.18 //</l>\n</lg>\n\n<lg>\n<l>jātigocaravijñānasāmānyādekadhātutā /</l>\n<l>dvitve 'pi cakṣurādīnāṃ śobhārtha tu dvayodbhavaḥ // VAkK_1.19 //</l>\n</lg>\n\n<lg>\n<l>rāśyāyadvāragotrārthāḥ skandhāyatanadhātavaḥ /</l>\n<l>mohendriyarūcitraidhāttistraḥ skandhādideśanāḥ // VAkK_1.20 //</l>\n</lg>\n\n<lg>\n<l>vivādamūlasaṃsārahetutvāt kramakāraṇāt /</l>\n<l>caittebhyo vedanāsaṃjñe pṛthakskandhau niveśitau // VAkK_1.21 //</l>\n</lg>\n\n<lg>\n<l>skandheṣva saṃskṛtaṃ noktamarthāyogāt kramaḥ punaḥ /</l>\n<l>yathaudārikasaṃklesabhājanādyarthadhātutaḥ // VAkK_1.22 //</l>\n</lg>\n\n<lg>\n<l>prāk pañca vārttamānārthyāt bhautikārthyāccatuṣṭayam /</l>\n<l>dūrāśutaravṛttyānyat yathāsthānaṃ kramo 'thavā // VAkK_1.23 //</l>\n</lg>\n\n<lg>\n<l>viśeṣaṇārthaṃ prādhānyabdahudharmāgrasaṃgrahāt /</l>\n<l>ekamāyatanaṃ rūpamekaṃ dharmākhyamucyate // VAkK_1.24 //</l>\n</lg>\n\n<lg>\n<l>dharmaskandhasahasrāṇi yānyaśītiṃ jagau muniḥ /</l>\n<l>tāni vāṅnāma vetyeṣāṃ rūpasaṃskārasaṃgrahaḥ // VAkK_1.25 //</l>\n</lg>\n\n<lg>\n<l>śāstrapramāṇā ityeke skandhādīnāṃ kathaikaśaḥ /</l>\n<l>caritapratipakṣastu dharmaskandho 'nuvarṇitaḥ // VAkK_1.26 //</l>\n</lg>\n\n<lg>\n<l>tathānye 'pi yathāyogaṃ skandhāyatanadhātavaḥ /</l>\n<l>pratipādyā yathokteṣu saṃpradhārya svalakṣaṇam // VAkK_1.27 //</l>\n</lg>\n\n<lg>\n<l>chidramākāśadhātvākhyam ālokatamasī kila /</l>\n<l>vijñānadhāturvijñānaṃ sāsravaṃ janmaniśrayāḥ // VAkK_1.28 //</l>\n</lg>\n\n<lg>\n<l>sanidarśana eko 'tra rūpaṃ sapratighā daśa /</l>\n<l>rūpiṇaḥ avyākṛtā aṣṭau ta evārūpaśabdakāḥ // VAkK_1.29 //</l>\n</lg>\n\n<lg>\n<l>tridhānye kāmadhātvāptāḥ sarve rūpe caturdaśa /</l>\n<l>vinā gandharasaghrāṇajivhāvijñānadhātubhiḥ // VAkK_1.30 //</l>\n</lg>\n\n<lg>\n<l>ārūpyāptā manodharmamanovijñānadhātavaḥ /</l>\n<l>sāsravānāsravā ete trayaḥ śeṣāstu sāsravāḥ // VAkK_1.31 //</l>\n</lg>\n\n<lg>\n<l>savitarkavicārā hi pañca vijñānadhātavaḥ /</l>\n<l>antyāstrayastriprakārāḥ śeṣā ubhayavarjitāḥ // VAkK_1.32 //</l>\n</lg>\n\n<lg>\n<l>nirūpaṇānusmaraṇavikalpenāvikalpakāḥ /</l>\n<l>tau prajñāmānasī vyagrā smṛtiḥ sarvaiva mānasī // VAkK_1.33 //</l>\n</lg>\n\n<lg>\n<l>sapta sālambanāścittadhātavaḥ ardhaṃ ca dharmataḥ /</l>\n<l>navānupāttā te cāṣṭau śabdaśca anye nava dvidhā // VAkK_1.34 //</l>\n</lg>\n\n<lg>\n<l>spraṣṭavyaṃ dvividhaṃ śeṣā rūpiṇo nava bhautikāḥ /</l>\n<l>dharmadhātvekadeśaśca saṃcitā daśa rūpiṇaḥ // VAkK_1.35 //</l>\n</lg>\n\n<lg>\n<l>chinatti chidyate caiva bāhyaṃ dhātu catuṣṭayam /</l>\n<l>dahyate tulayatyevaṃ vivādo dagdhṛtulyayoḥ // VAkK_1.36 //</l>\n</lg>\n\n<lg>\n<l>vipākajaupacayikāḥ pañcādhyātmaṃ vipākajaḥ /</l>\n<l>na śabdaḥ apratighā aṣṭau naiḥṣyandika vipākajāḥ // VAkK_1.37 //</l>\n</lg>\n\n<lg>\n<l>tridhānye dravyavānekaḥ kṣaṇikāḥ paścimāstrayaḥ /</l>\n<l>cakṣurvijñānadhātvoḥ syāt pṛthak lābhaḥ sahāpi ca // VAkK_1.38 //</l>\n</lg>\n\n<lg>\n<l>dvādaśādhyātmikāḥ hitvā rūpādīn dharmasaṃjñakaḥ /</l>\n<l>sabhāgaḥ tatsabhāgāśca śeṣāḥ yo na svakarmakṛt // VAkK_1.39 //</l>\n</lg>\n\n<lg>\n<l>daśa bhāvanayā heyāḥ pañca ca antyāstrayastridhā /</l>\n<l>na dṛṣṭiheyamakliṣṭaṃ na rūpaṃ nāpyaṣaṣṭhajam // VAkK_1.40 //</l>\n</lg>\n\n<lg>\n<l>cakṣuśca dharmadhātośca pradeśau dṛṣṭiḥ aṣṭadhā /</l>\n<l>pañcavijñānasahajā dhīrna dṛṣṭiratīraṇāt // VAkK_1.41 //</l>\n</lg>\n\n<lg>\n<l>cakṣuḥ paśyati rūpāṇi sabhāgaṃ na tadāśritam /</l>\n<l>vijñānaṃ dṛśyate rūpaṃ na kilāntaritaṃ yataḥ // VAkK_1.42 //</l>\n</lg>\n\n<lg>\n<l>ubhābhyāmapi cakṣurbhyāṃ paśyati vyaktadarśanāt /</l>\n<l>cakṣuḥśrotramano 'prāptaviṣayaṃ trayamanyathā // VAkK_1.43 //</l>\n</lg>\n\n<lg>\n<l>tribhirghrāṇādibhistulyaviṣayagrahaṇaṃ matam /</l>\n<l>caramasyāśrayo 'tītaḥ pañcānāṃ sahajaśca taiḥ // VAkK_1.44 //</l>\n</lg>\n\n<lg>\n<l>tadvikāravikāritvādāśrayāścakṣurādayaḥ /</l>\n<l>ato 'sādhāraṇatvāddhi vijñānaṃ tairnirucyate // VAkK_1.45 //</l>\n</lg>\n\n<lg>\n<l>na kāyasyādharaṃ cakṣuḥ ūrdhvaṃ rūpaṃ na cakṣuṣaḥ /</l>\n<l>vijñānaṃ ca asya rūpaṃ tu kāyasyobhe ca sarvataḥ // VAkK_1.46 //</l>\n</lg>\n\n<lg>\n<l>tathā śrotraṃ trayāṇāṃ tu sarvameva svabhūmikam /</l>\n<l>kāyavijñānamadharasvabhūmi aniyataṃ manaḥ // VAkK_1.47 //</l>\n</lg>\n\n<lg>\n<l>pañca bāhyā divijñeyāḥ nityā dharmā asaṃskṛtāḥ /</l>\n<l>dharmārdhamindriyaṃ ye ca dvādaśādhyātmikāḥ smṛtāḥ // VAkK_1.48 //</l>\n</lg>\n\n<p>abhidharmakośabhāṣye dhātunirdeśo nāma prathamaṃ kośasthānaṃ samāptamiti /</p>\n\n<lg>\n<l>ye dharmā hetuprabhavā hetusteṣāṃ tathāgato hyavadat /</l>\n<l>teṣāṃ ca yo nirodha evaṃvādī mahāśramaṇaḥ //</l>\n</lg>\n\n<p>likhāpitamidaṃ śrīlāmāvākeneti /</p>\n\n<p>dvitīyaṃ kośasthānam</p>\n\n<lg>\n<l>caturṣvartheṣu pañcānāmādhipatyaṃ dvayoḥ kila /</l>\n<l>caturṇṇāṃ pañcakāṣṭānāṃ saṃkleśavyavadānayoḥ // VAkK_2.1 //</l>\n</lg>\n\n<lg>\n<l>svārthopalabdhyādhipatyāt sarvasya ca ṣaḍindriyam /</l>\n<l>strītvapuṃstvādhipatyāttu kāyāt strīpuruṣendriye // VAkK_2.2 //</l>\n</lg>\n\n<lg>\n<l>nikāyasthitisaṃkleśavyavadānādhipatyataḥ /</l>\n<l>jīvitaṃ vedanāḥ pañca śraddhādyāścendriyaṃ matāḥ // VAkK_2.3 //</l>\n</lg>\n\n<lg>\n<l>ājñāsyāmyākhyamājñākhyamājñātāvīndriyaṃ tathā /</l>\n<l>uttarottarasaṃprāptinirvāṇādyādhipatyataḥ // VAkK_2.4 //</l>\n</lg>\n\n<lg>\n<l>cittāśrayastadvikalpaḥ sthitiḥ saṃkleśa eva ca /</l>\n<l>saṃbhāro vyavadānaṃ ca yāvatā tāvadindriyam // VAkK_2.5 //</l>\n</lg>\n\n<lg>\n<l>pravṛtterāśrayotpattisthitipratyupabhogataḥ /</l>\n<l>caturdaśa tathānyāni nivṛtterindriyāṇi vā // VAkK_2.6 //</l>\n</lg>\n\n<lg>\n<l>duḥkhendriyamaśātā yā kāyikī vedanā sukham /</l>\n<l>śātā dhyāne tṛtīye tu caitasī sā sukhendriyam // VAkK_2.7 //</l>\n</lg>\n\n<lg>\n<l>anyatra sā saumanasyaṃ aśātā caitasī punaḥ /</l>\n<l>daurmanasyamupekṣā tu madhyā ubhayī avikalpanāt // VAkK_2.8 //</l>\n</lg>\n\n<lg>\n<l>dṛgbhāvanāśaikṣapathe nava trīṇi amalaṃ trayam /</l>\n<l>rūpīṇi jīvitaṃ duḥkhe sāsravāṇi dvidhā nava // VAkK_2.9 //</l>\n</lg>\n\n<lg>\n<l>vipāko jīvitaṃ dvedhā dvādaśa antyāṣṭakādṛte /</l>\n<l>daurmanasyācca tattvekaṃ savipākaṃ daśa dvidhā // VAkK_2.10 //</l>\n</lg>\n\n<lg>\n<l>mano 'nyavittiśraddhādīni aṣṭakaṃ kuśalaṃ dvidhā /</l>\n<l>daurmanasyaṃ mano 'nyā ca vittistredhā anyadekadhā // VAkK_2.11 //</l>\n</lg>\n\n<lg>\n<l>kāmāptamamalaṃ hitvā rūpāptaṃ strīpumindriye /</l>\n<l>duḥkhe ca hitvā ārūpyāptaṃ sukhe cāpohya rūpi ca // VAkK_2.12 //</l>\n</lg>\n\n<lg>\n<l>manovittitrayaṃ tredhā dviheyā durmanaskatā /</l>\n<l>nava bhavanayā pañca tvaheyānyapi na trayam // VAkK_2.13 //</l>\n</lg>\n\n<lg>\n<l>kāmeṣvādau vipāko dve labhyate nopapādukaiḥ /</l>\n<l>teḥ ṣaḍ vā sapta vā aṣṭau vā ṣaḍ rūpeṣu ekamuttare // VAkK_2.14 //</l>\n</lg>\n\n<lg>\n<l>nirodhayatyuparamānnārūpye jīvitaṃ manaḥ /</l>\n<l>upekṣāṃ caiva rūpe 'ṣṭau kāme daśa navāṣṭau vā // VAkK_2.15 //</l>\n</lg>\n\n<lg>\n<l>kramamṛtyau tu catvāri śubhe sarvatra pañca ca /</l>\n<l>navāptirantyaphalayoḥ saptāṣṭanavabhirdvayoḥ // VAkK_2.16 //</l>\n</lg>\n\n<lg>\n<l>ekādaśabhirarhattvamuktaṃ tvekasya saṃbhavāt /</l>\n<l>upekṣajīvitamanoyukto 'vaśyaṃ trayānvitaḥ // VAkK_2.17 //</l>\n</lg>\n\n<lg>\n<l>caturbhiḥ sukhakāyābhyāṃ pañcabhiścakṣurādimān /</l>\n<l>saumanasyī ca duḥkhī tu saptabhiḥ strīndriyādimān // VAkK_2.18 //</l>\n</lg>\n\n<lg>\n<l>aṣṭābhiḥ ekādaśabhistvājñājñāte ndriyānvitaḥ /</l>\n<l>ājñāsyāmīndriyopetastrayodaśabhiranvitaḥ // VAkK_2.19 //</l>\n</lg>\n\n<lg>\n<l>sarvālpairniḥśubho 'ṣṭābhirvinmanaḥkāyajīvitaiḥ /</l>\n<l>yuktaḥ bālastathārūpye upekṣāyurmanaḥśubhaiḥ // VAkK_2.20 //</l>\n</lg>\n\n<lg>\n<l>bahubhiryukta ekānnaviṃśatyāmalavarjitaiḥ /</l>\n<l>dviliṅgaḥ āryo rāgī ekaliṅgadvayamalavarjitaiḥ // VAkK_2.21 //</l>\n</lg>\n\n<lg>\n<l>kāme 'ṣṭadravyako 'śabdaḥ paramāṇuranindriyaḥ /</l>\n<l>kāyendriyī navadravyaḥ daśadravyo 'parendriyaḥ // VAkK_2.22 //</l>\n</lg>\n\n<lg>\n<l>cittaṃ caittāḥ sahāvaśyaṃ sarva saṃskṛtalakṣaṇaiḥ /</l>\n<l>prāptyā vā pañcadhā caittā mahābhūmyādibhedataḥ // VAkK_2.23 //</l>\n</lg>\n\n<lg>\n<l>vedanā cetanā saṃjñā cchandaḥ sparśo matiḥ smṛtiḥ /</l>\n<l>manaskāro 'dhimokṣaśca samādhiḥ sarvacetasi // VAkK_2.24 //</l>\n</lg>\n\n<lg>\n<l>śraddhāpramādaḥ praśrabdhirupekṣā hrīrapatrapā /</l>\n<l>mūladvayamahiṃsā ca vīryaṃ ca kuśale sadā // VAkK_2.25 //</l>\n</lg>\n\n<lg>\n<l>mohaḥ pramādaḥ kauśīdyamāśraddhayaṃ styānamuddhavaḥ /</l>\n<l>kliṣṭe sadaiva akuśale tvāhrīkyamanapatrapā // VAkK_2.26 //</l>\n</lg>\n\n<lg>\n<l>krodhopanāhaśāṭhyerṣyāpradāsamrakṣamatsarāḥ /</l>\n<l>māyāmadavihiṃsāśca parīttakleśabhūmikāḥ // VAkK_2.27 //</l>\n</lg>\n\n<lg>\n<l>savitarkavicāratvāt kuśale kāmacetasi /</l>\n<l>dvāṃviṃśatiścaitasikāḥ kaukṛtyamadhikaṃ kvacit // VAkK_2.28 //</l>\n</lg>\n\n<lg>\n<l>āveṇike tvakuśale dṛṣṭiyukte ca viṃśatiḥ /</l>\n<l>kleśaiścaturbhiḥ krodhādyaiḥ kaukṛtyenaikaviṃśatiḥ // VAkK_2.29 //</l>\n</lg>\n\n<lg>\n<l>nivṛte 'ṣṭādaśa anyatra dvādaśāvyākṛte matāḥ /</l>\n<l>middhaṃ sarvāvirodhitvādyatra syādadhikaṃ hi tat // VAkK_2.30 //</l>\n</lg>\n\n<lg>\n<l>kaukṛtyamiddhākuśalānyādye dhyāne na santyataḥ /</l>\n<l>dhyānāntare vitarkaśca vicāraścāpyataḥ param // VAkK_2.31 //</l>\n</lg>\n\n<lg>\n<l>ahrīragurutā avadye bhayādarśitva matrapā /</l>\n<l>prema śraddhā gurutvaṃ hrīḥ te punaḥ kāmarūpayoḥ // VAkK_2.33 //</l>\n</lg>\n\n<lg>\n<l>vitarkacārā vaudāryasūkṣmate māna unnatiḥ /</l>\n<l>madaḥ svadharme raktasya paryādānaṃ tu cetasaḥ // VAkK_2.33 //</l>\n</lg>\n\n<lg>\n<l>cittaṃ mano 'tha vijñānamekārthaṃ cittacaitasāḥ /</l>\n<l>sāśrayā lambanākārāḥ saṃprayuktāśca pañcadhā // VAkK_2.34 //</l>\n</lg>\n\n<lg>\n<l>viprayuktāstu saṃskārāḥ prāptyaprāptī sabhāgatā /</l>\n<l>āsaṃjñikaṃ samāpattī jīvitaṃ lakṣaṇāni ca // VAkK_2.35 //</l>\n</lg>\n\n<lg>\n<l>nāmakāyādayaśceti prāptirlābhaḥ samanvayaḥ /</l>\n<l>prāptyaprāptī svasaṃtāna patitānāṃ nirodhayoḥ // VAkK_2.36 //</l>\n</lg>\n\n<lg>\n<l>traiyadhvikānāṃ trividhā śubhādīnāṃ śubhādikā /</l>\n<l>svadhātukā tadāptānāṃ anāptānāṃ caturvidhā // VAkK_2.37 //</l>\n</lg>\n\n<lg>\n<l>tridhā naśaikṣāśaikṣāṇāṃ aheyānāṃ dvidhā matā /</l>\n<l>avyākṛtāptiḥ sahajā abhijñānairmāṇikādṛte // VAkK_2.38 //</l>\n</lg>\n\n<lg>\n<l>nivṛtasya ca rūpasya kāme rūpasya nāgrajā /</l>\n<l>akliṣṭāvyākṛtāprāptiḥ sātītājātayostridhā // VAkK_2.39 //</l>\n</lg>\n\n<lg>\n<l>kāmādyāptāmalānāṃ ca mārgasyāprāptiriṣyate /</l>\n<l>pṛthagjanatvam tatprāptibhūsaṃcārād vihīyate // VAkK_2.40 //</l>\n</lg>\n\n<lg>\n<l>sabhāgatā sattvasāmyaṃ āsaṃjñikamasaṃjñiṣu /</l>\n<l>nirodhaścittacaittānāṃ vipākaḥ te bṛhatphalāḥ // VAkK_2.41 //</l>\n</lg>\n\n<lg>\n<l>tathāsaṃjñisamāpattiḥ dhyāne 'ntye niḥsṛtīcchayā /</l>\n<l>śubhā upapadyavedyaiva nāryasya ekādhvikāpyate // VAkK_2.42 //</l>\n</lg>\n\n<lg>\n<l>nirodhākhyā tathaiveyaṃ vihārārthaṃ bhavāgrajā /</l>\n<l>śubhā dvivedyāniyatā ca āryasya āpyā prayogataḥ // VAkK_2.43 //</l>\n</lg>\n\n<lg>\n<l>bodhilabhyā muneḥ na prāk catustriṃśatkṣaṇāptitaḥ /</l>\n<l>kāmarūpāśraye bhūte nirodhākhyādito nṛṣu // VAkK_2.44 //</l>\n</lg>\n\n<lg>\n<l>āyurjīvitam ādhāra ūṣmavijñāyorhi yaḥ /</l>\n<l>lakṣaṇāni punarjātirjarā sthitiranityatā // VAkK_2.45 //</l>\n</lg>\n\n<lg>\n<l>jātijātyādayasteṣāṃ te 'ṣṭadharmaikavṛttayaḥ /</l>\n<l>janyasya janikā jātirna hetupratyayairvinā // VAkK_2.46 //</l>\n</lg>\n\n<lg>\n<l>nāmakāyādayaḥ saṃjñāvākyākṣarasamuktayaḥ /</l>\n<l>kāmarūpāptasattvākhyā niḥṣyandāvyākṛtāḥ tathā // VAkK_2.47 //</l>\n</lg>\n\n<lg>\n<l>sabhāgatā sā tu punarvipāko 'pi āptayo dvidhā /</l>\n<l>lakṣaṇāni ca niḥṣyandāḥ samāpattya samanvayāḥ // VAkK_2.48 //</l>\n</lg>\n\n<lg>\n<l>kāraṇaṃ sahabhūścaiva sabhāgaḥ saṃprayuktakaḥ /</l>\n<l>sarvatrago vipākākhyaḥ ṣaḍvidho heturiṣyate // VAkK_2.49 //</l>\n</lg>\n\n<lg>\n<l>svato 'nye kāraṇaṃ hetuḥ sahabhūrye mithaḥphalāḥ /</l>\n<l>bhūtavaccittacittānuvartilakṣaṇalakṣyavat // VAkK_2.50 //</l>\n</lg>\n\n<lg>\n<l>caittā dvau saṃvarau teṣāṃ cetaso lakṣaṇāni ca /</l>\n<l>cittānuvarttinaḥ kālaphalādiśubhatādibhiḥ // VAkK_2.51 //</l>\n</lg>\n\n<lg>\n<l>sabhāgahetuḥ sadṛśāḥ svanikāyabhuvaḥ agrajāḥ /</l>\n<l>anyo 'nyaṃ navabhūmistu mārgaḥ samaviśiṣṭayoḥ // VAkK_2.52 //</l>\n</lg>\n\n<lg>\n<l>prayogajāstayoreva śrutacintāmayādikāḥ /</l>\n<l>saṃprayuktakahetustu cittacaittāḥ samāśrayāḥ // VAkK_2.53 //</l>\n</lg>\n\n<lg>\n<l>sarvatragākhyaḥ kliṣṭānāṃ svabhūmau pūrvasarvagāḥ /</l>\n<l>vipākaheturaśubhāḥ kuśalāścaiva sāsravāḥ // VAkK_2.54 //</l>\n</lg>\n\n<lg>\n<l>sarvatragaḥ sabhāgaśca dvayadhvagau tryadhvagāstrayaḥ /</l>\n<l>saṃskṛtaṃ savisaṃyoga phalaṃ nāsaṃskṛtasya te // VAkK_2.55 //</l>\n</lg>\n\n<lg>\n<l>vipākaphalamantyasya pūrvasyādhipataṃ phalam /</l>\n<l>sabhāga sarvatragayorniṣyandaḥ pauruṣaṃ dvayoḥ // VAkK_2.56 //</l>\n</lg>\n\n<lg>\n<l>vipāko 'vyākṛto dharmaḥ sattvākhyaḥ vyākṛtodbhavaḥ /</l>\n<l>niḥṣyando hetusadṛśaḥ visaṃyogaḥ kṣayo dhiyā // VAkK_2.57 //</l>\n</lg>\n\n<lg>\n<l>yadvalājjāyate yattatphalaṃ puruṣakārajam /</l>\n<l>apūrvaḥ saṃskṛtasyaiva saṃskṛto 'dhipateḥ phalam // VAkK_2.58 //</l>\n</lg>\n\n<lg>\n<l>varttamānāḥ phalaṃ pañca gṛṇhanti dvau prayacchataḥ /</l>\n<l>varttamānābhyatītau dvau eko 'tītaḥ prayacchati // VAkK_2.59 //</l>\n</lg>\n\n<lg>\n<l>kliṣṭā vipākajāḥ śeṣāḥ prathamāryā yathākramam /</l>\n<l>vipākaṃ sarvagaṃ hitvā tau sabhāgaṃ ca śeṣajāḥ // VAkK_2.60 //</l>\n</lg>\n\n<lg>\n<l>cittacaitāḥ tathānye 'pi saṃprayuktakavarjitāḥ /</l>\n<l>catvāraḥ pratyayā uktāḥ hetvākhyaḥ pañca hetavaḥ // VAkK_2.61 //</l>\n</lg>\n\n<lg>\n<l>cittacaittā acaramā utpannāḥ samanantaraḥ /</l>\n<l>ālambanaṃ sarvadharmāḥ kāraṇākhyo 'dhipaḥ smṛtaḥ // VAkK_2.62 //</l>\n</lg>\n\n<lg>\n<l>nirudhyamāne kāritraṃ dvau hetū kurutaḥ trayaḥ /</l>\n<l>jāyamāne tato 'nyau tu pratyayau tadviparyayāt // VAkK_2.63 //</l>\n</lg>\n\n<lg>\n<l>caturbhiścattacaittā hi samāpattidvayaṃ tribhiḥ /</l>\n<l>dvābhyāmanye tu jāyante neśvarādeḥ kramādibhiḥ // VAkK_2.64 //</l>\n</lg>\n\n<lg>\n<l>dvidhā bhūtāni taddhetuḥ bhautikasya tu pañcadhā /</l>\n<l>tridhā bhautikamanyonyaṃ bhūtānāmekadhaiva tat // VAkK_2.65 //</l>\n</lg>\n\n<lg>\n<l>kuśalākuśalaṃ kāme nivṛtānivṛtaṃ manaḥ /</l>\n<l>rūpārūpyeṣvakuśalādanyatra anāsravaṃ dvidhā // VAkK_2.66 //</l>\n</lg>\n\n<lg>\n<l>kāme nava śubhāccittāccittāni aṣṭābhya eva tat /</l>\n<l>daśabhyo 'kuśalaṃ tasmāccatvāri nivṛtaṃ tathā // VAkK_2.67 //</l>\n</lg>\n\n<lg>\n<l>pañcabhyo 'nivṛtaṃ tasmātsapta cittānyanantaram /</l>\n<l>rūpe daśaikaṃ ca śubhāt navabhyastadanantaram // VAkK_2.68 //</l>\n</lg>\n\n<lg>\n<l>aṣṭābhyo nivṛtaṃ tasmāt ṣaṭ tribhyo 'nivṛtaṃ punaḥ /</l>\n<l>tasmāt ṣaṭ evāmārūpye tasya nītiḥ śubhātpunaḥ // VAkK_2.69 //</l>\n</lg>\n\n<lg>\n<l>nava cittāni tat ṣaṇṇāṃ nivṛtātsapta tattathā /</l>\n<l>caturbhyaḥ śaikṣam asmāttu pañca aśaikṣaṃ tu pañcakāt // VAkK_2.70 //</l>\n</lg>\n\n<lg>\n<l>tasmāccatvāri cittāni dvādaśaitāni viṃśatiḥ /</l>\n<l>prāyogikopapattyāptaṃ śubhaṃ bhittvā triṣu dvidhā // VAkK_2.71 //</l>\n</lg>\n\n<lg>\n<l>vipākajairyāpathikaśailpasthānikanairmitam /</l>\n<l>caturdhāvyākṛtaṃ kāme rūpe śilpavivarjitam // VAkK_2.72 //</l>\n</lg>\n\n<lg>\n<l>kliṣṭe traidhātuke lābhaḥ ṣaṇṇāṃ ṣaṇṇāṃ dvayoḥ śubhe /</l>\n<l>trayāṇāṃ rūpaje śaikṣe caturṇāṃ tasya śeṣite // VAkK_2.73 //</l>\n</lg>\n\n<p>abhidharmakośe indriyanirddeśo nāma dvitīyaṃ kośasthānaṃ samāptamiti /\nśrīlāmāvākasya</p>\n\n<p>tṛtīyaṃ kośasthānam</p>\n\n<p>oṃ namo buddhāya /</p>\n\n<lg>\n<l>narakapretatiryañco manuṣyāḥ ṣaḍ divaukasaḥ /</l>\n<l>kāmadhātuḥ sa narakadvīpabhedena viṃśatiḥ // VAkK_3.1 //</l>\n</lg>\n\n<lg>\n<l>ūrdhvaṃ saptadaśasthāno rūpadhātuḥ pṛthak pṛthak /</l>\n<l>dhyānaṃ tribhūmikaṃ tatra caturthaṃ tvaṣṭabhūmikam // VAkK_3.2 //</l>\n</lg>\n\n<lg>\n<l>ārūpyadhāturasthānaḥ upapattyā caturvidhaḥ /</l>\n<l>nikāyaṃ jīvitaṃ cātra niśritā cittasantatiḥ // VAkK_3.3 //</l>\n</lg>\n\n<lg>\n<l>narakādisvanāmoktā gatayaḥ pañca teṣu tāḥ /</l>\n<l>akliṣṭāvyākṛtā eva sattvākhyā nāntarābhavaḥ // VAkK_3.4 //</l>\n</lg>\n\n<lg>\n<l>nānātvakāyasaṃjñāśca nānākāyaikasaṃjñinaḥ /</l>\n<l>viparyayāccaikakāyasaṃjñāścārūpiṇasrayaḥ // VAkK_3.5 //</l>\n</lg>\n\n<lg>\n<l>vijñānasthitayaḥ sapta śeṣaṃ tatparibhedavat /</l>\n<l>bhavāgrāsaṃjñisattvāśca sattvāvāsā nava smṛtāḥ // VAkK_3.6 //</l>\n</lg>\n\n<lg>\n<l>anicchāvasanānnānye catasraḥ sthitayaḥ punaḥ /</l>\n<l>catvāraḥ sāsravāḥ skandhāḥ svabhūmāveva kevalam // VAkK_3.7 //</l>\n</lg>\n\n<lg>\n<l>vijñānaṃ na sthitiḥ proktaṃ catuṣkoṭi tu saṃgrahe /</l>\n<l>catasro yonayastatra sattvānāmaṇḍajādayaḥ // VAkK_3.8 //</l>\n</lg>\n\n<lg>\n<l>caturdhā nara tiryañcaḥ nārakā upapādukāḥ /</l>\n<l>antarābhavadevāśca pretā api jarāyujāḥ // VAkK_3.9 //</l>\n</lg>\n\n<lg>\n<l>mṛtyupapattibhavayorantarā bhavatīha yaḥ /</l>\n<l>gamyadeśānupetatvānnopapanno 'ntarābhavaḥ // VAkK_3.10 //</l>\n</lg>\n\n<lg>\n<l>vrīhisantānasādharmyādavicchinnabhavodbhavaḥ /</l>\n<l>pratibimbamasiddhatvādasāmyāccānidarśanam // VAkK_3.11 //</l>\n</lg>\n\n<lg>\n<l>sahaikatra dvayābhāvāt asantānād dvayodayāt /</l>\n<l>kaṇṭhokteścāsti gandharvāt pañcokteḥ gatisūtrataḥ // VAkK_3.12 //</l>\n</lg>\n\n<lg>\n<l>ekākṣepādasāvaiṣyatpūrvakālabhavākṛtiḥ /</l>\n<l>sa punarmaraṇātpūrva upapattikṣaṇātparaḥ // VAkK_3.13 //</l>\n</lg>\n\n<lg>\n<l>sajātiśuddhadivyākṣidṛśyaḥ karmarddhivegavān /</l>\n<l>sakalākṣaḥ apratighavān anivartyaḥ sa gandhabhuk // VAkK_3.14 //</l>\n</lg>\n\n<lg>\n<l>viparyastamatiryāti gatideśaṃ riraṃsayā /</l>\n<l>gandhasthānābhikāmo 'nyaḥ ūrdhvapādastu nārakaḥ // VAkK_3.15 //</l>\n</lg>\n\n<lg>\n<l>saṃprajānan viśatyekaḥ tiṣṭhatyapyaparaḥ aparaḥ /</l>\n<l>niṣkrāmatyapi sarvāṇi mūḍho 'nyaḥ nityamaṇḍajaḥ // VAkK_3.16 //</l>\n</lg>\n\n<lg>\n<l>garbhāvakrāntayastisraścakravarttisvayaṃbhuvām /</l>\n<l>karmajñānobhayeṣāṃ vā viśadatvād yathākramam // VAkK_3.17 //</l>\n</lg>\n\n<lg>\n<l>nātmāsti skandhamātraṃ tu kleśakarmābhisaṃskṛtam /</l>\n<l>antarābhavasaṃtatyā kukṣimeti pradīpavat // VAkK_3.18 //</l>\n</lg>\n\n<lg>\n<l>yathākṣepaṃ kramādvṛddhaḥ santānaḥ kleśakarmabhiḥ /</l>\n<l>paralokaṃ punaryāti ityanādibhavacakrakam // VAkK_3.19 //</l>\n</lg>\n\n<lg>\n<l>sa pratītyasamutpādo dvādaśāṅgastrikāṇḍakaḥ /</l>\n<l>pūrvāparāntayordve dve madhye 'ṣṭau paripūriṇaḥ // VAkK_3.20 //</l>\n</lg>\n\n<lg>\n<l>pūrvakleśā daśāvidyā saṃskārāḥ pūrvakarmaṇaḥ /</l>\n<l>saṃdhiskandhāstu vijñānaṃ nāmarūpamataḥ param // VAkK_3.21 //</l>\n</lg>\n\n<lg>\n<l>prāk ṣaḍāyatanotpādāt tatpūrvaṃ trikasaṃgamāt /</l>\n<l>sparśaḥ prāksukhaduḥkhādikāraṇajñānaśaktitaḥ // VAkK_3.22 //</l>\n</lg>\n\n<lg>\n<l>vittiḥ prāk maithunāt tṛṣṇā bhogamaithunarāgiṇaḥ /</l>\n<l>upādānaṃ tu bhogānāṃ prāptaye paridhāvataḥ // VAkK_3.23 //</l>\n</lg>\n\n<lg>\n<l>sa bhaviṣyat bhavaphalaṃ kurute karma tat bhavaḥ /</l>\n<l>pratisaṃdhiḥ punarjātiḥ jarāmaraṇamā vidaḥ // VAkK_3.24 //</l>\n</lg>\n\n<lg>\n<l>āvasthikaḥ kileṣṭo 'yaṃ prādhānyā ttvaṅgakīrtanam /</l>\n<l>pūrvāparāntamadhyeṣu saṃmohavinivṛttaye // VAkK_3.25 //</l>\n</lg>\n\n<lg>\n<l>kleśāstrīṇi dvayaṃ karma sapta vastu phalaṃ tathā /</l>\n<l>phalahetvabhisaṃkṣepo dvayormadhyānumānataḥ // VAkK_3.26 //</l>\n</lg>\n\n<lg>\n<l>kleśāt kleśaḥ kriyā caiva tato vastu tataḥ punaḥ /</l>\n<l>vastu kleśāśca jāyante bhavāṅgānāmayaṃ nayaḥ // VAkK_3.27 //</l>\n</lg>\n\n<lg>\n<l>heturatra samutpādaḥ samutpannaḥ phalaṃ matam /</l>\n<l>vidyāvipakṣo dharmo 'nyo 'vidyāmitrānṛtādivat // VAkK_3.28 //</l>\n</lg>\n\n<lg>\n<l>saṃyojanādivacanāt kuprajñā cenna darśanāt /</l>\n<l>dṛṣṭestatsaṃprayuktatvāt prajñopakleśadeśanāt // VAkK_3.29 //</l>\n</lg>\n\n<lg>\n<l>nāma tvarūpiṇaḥ skandhāḥ sparśāḥ ṣaṭ saṃnipātajāḥ /</l>\n<l>pañcapratighasaṃsparśaḥ ṣaṣṭho 'dhivacanāvhaya // VAkK_3.30 //</l>\n</lg>\n\n<lg>\n<l>vidyāvidyetarasparśāḥ amalakliṣṭaśeṣitāḥ /</l>\n<l>vyāpādānunayasparśau sukhavedyādayastrayaḥ // VAkK_3.31 //</l>\n</lg>\n\n<lg>\n<l>tajjāḥ ṣaḍvedanāḥ pañca kāyikī caitasī parā /</l>\n<l>punaścāṣṭādaśavidhā sā manopavicārataḥ // VAkK_3.32 //</l>\n</lg>\n\n<lg>\n<l>kāme svālambanāḥ sarve rūpī dvādaśagocaraḥ /</l>\n<l>trayāṇāmuttaraḥ dhyānadvaye dvādaśa kāmagāḥ // VAkK_3.33 //</l>\n</lg>\n\n<lg>\n<l>svo 'ṣṭālambanam ārūpyo dvayoḥ dhyānadvaye tu ṣaṭ /</l>\n<l>kāmāḥ ṣaṇṇāṃ caturṇā svaḥ ekasyālambanaṃ paraḥ // VAkK_3.34 //</l>\n</lg>\n\n<lg>\n<l>catvāro 'rūpisāmante rūpagāḥ eka ūrdhvagaḥ /</l>\n<l>eko maule svaviṣayaḥ sarve 'ṣṭādaśa sāsravāḥ // VAkK_3.35 //</l>\n</lg>\n\n<lg>\n<l>uktaṃ ca vakṣyate cānyat atra tu kleśā iṣyate /</l>\n<l>bījavannāgavanmūlavṛkṣavattuṣavattathā // VAkK_3.36 //</l>\n</lg>\n\n<lg>\n<l>tuṣitaṇḍulavat karma tathaivauṣadhi puṣpavat /</l>\n<l>siddhānnapānavadvastu tasmin bhavacatuṣṭaye // VAkK_3.37 //</l>\n</lg>\n\n<lg>\n<l>upapattibhavaḥ kliṣṭaḥ sarvakleśaiḥ svabhūmikaiḥ /</l>\n<l>tridhānye traya ārūpye āhārasthitikaṃ jagat // VAkK_3.38 //</l>\n</lg>\n\n<lg>\n<l>kavaḍīkāra āhāraḥ kāme tryāyatanātmakaḥ /</l>\n<l>na rūpāyatanaṃ tena svākṣamuktānanugrahāt // VAkK_3.39 //</l>\n</lg>\n\n<lg>\n<l>sparśaṃcetanāvijñā āhārāḥ sāsravāstriṣu /</l>\n<l>manomayaḥ saṃbhavaiṣī gandharvaścāntarābhavaḥ // VAkK_3.40 //</l>\n</lg>\n\n<lg>\n<l>nirvṛttiśca iha puṣṭyarthamāśrayāśritayordvayam /</l>\n<l>dvayamanyabhavākṣepanivṛttyartha yathākramam // VAkK_3.41 //</l>\n</lg>\n\n<lg>\n<l>chedasaṃdhāna vairāgyahānicyutyupapattayaḥ /</l>\n<l>manovijñāna eveṣṭāḥ upekṣāyāṃ cyutodbhavau // VAkK_3.42 //</l>\n</lg>\n\n<lg>\n<l>naikāgrācittayoretau nirvātyavyākṛtadvaye /</l>\n<l>kramacyutau pādanābhihṛdayeṣu manaścyutiḥ // VAkK_3.43 //</l>\n</lg>\n\n<lg>\n<l>adhonṛsuragājānāṃ marmacchedastvabādibhiḥ /</l>\n<l>samyaṅ mithyātvaniyatā āryānantaryakāriṇaḥ // VAkK_3.44 //</l>\n</lg>\n\n<lg>\n<l>tatra bhājanalokasya saṃniveśamuśantyadhaḥ /</l>\n<l>lakṣaṣoḍaśakodvedhamasaṃkhyaṃ vāyumaṇḍalam // VAkK_3.45 //</l>\n</lg>\n\n<lg>\n<l>apāmekādaśodvedhaṃ sahasrāṇi ca viṃśatiḥ /</l>\n<l>aṣṭalakṣaucchrayaṃ paścāccheṣaṃ bhavati kāñcanam // VAkK_3.46 //</l>\n</lg>\n\n<lg>\n<l>tiryak trīṇi sahasrāṇi sārdhaṃ śatacatuṣṭayam /</l>\n<l>lakṣadvādaśakaṃ caiva jalakāñcanamaṇḍalam // VAkK_3.47 //</l>\n</lg>\n\n<lg>\n<l>samantatastu triguṇaṃ tatra merūryugandharaḥ /</l>\n<l>īśādhāraḥ khadirakaḥ sudarśanagiristathā // VAkK_3.48 //</l>\n</lg>\n\n<lg>\n<l>aśvakarṇo vinitako nimindharagiriḥ tataḥ /</l>\n<l>dvīpāḥ bahiścakravāḍaḥ sapta haimāḥ sa āyasaḥ // VAkK_3.49 //</l>\n</lg>\n\n<lg>\n<l>catūratnamayo meruḥ jale 'śītisahasrake /</l>\n<l>magnāḥ ūrdhva jalāt merurbhūyo 'śītisahasrakaḥ // VAkK_3.50 //</l>\n</lg>\n\n<lg>\n<l>ardhārdhahāniraṣṭāsu samocchrāyaghanāśca te /</l>\n<l>śītāḥ saptāntarāṇyeṣāṃ ādyāśītisahasrikā // VAkK_3.51 //</l>\n</lg>\n\n<lg>\n<l>ābhyantaraḥ samudro 'sau triguṇaḥ sa tu pārśvataḥ /</l>\n<l>ardhārdhenāparāḥ śītāḥ śeṣaṃ bāhyo mahodadheḥ // VAkK_3.52 //</l>\n</lg>\n\n<lg>\n<l>lakṣatrayaṃ sahasrāṇi viṃśatirdve ca tatra tu /</l>\n<l>jambūdvīpo dvisāhasrastripārśvaḥ śakaṭākṛtiḥ // VAkK_3.53 //</l>\n</lg>\n\n<lg>\n<l>sārdhatriyojanaṃ tvekaṃ prāgvideho 'rdhacandravat /</l>\n<l>pārśvatrayaṃ tathāsya ekaṃ sārdhaṃ triśatayojanam // VAkK_3.54 //</l>\n</lg>\n\n<lg>\n<l>godānīyaḥ sahasrāṇi sapta sārdhāni maṇḍalaḥ /</l>\n<l>sārdhe dve madhyamasya aṣṭau caturasraḥ kuruḥ samaḥ // VAkK_3.55 //</l>\n</lg>\n\n<lg>\n<l>dehā videhāḥ kuravaḥ kauravāścāmarāvarāḥ /</l>\n<l>aṣṭau tadantaradvīpā gāṭhā uttaramantriṇaḥ // VAkK_3.56 //</l>\n</lg>\n\n<lg>\n<l>ihottareṇa kīṭādri navakāddhimavān tataḥ /</l>\n<l>pañcāśadvistṛtāyāmaṃ saro 'rvāggandhamādanāt // VAkK_3.57 //</l>\n</lg>\n\n<lg>\n<l>adhaḥ sahasrairviśatyā tanmātro 'vīcirasya hi /</l>\n<l>tadūrdhvaṃ sapta narakāḥ sarve 'ṣṭau ṣoḍaśotsadāḥ // VAkK_3.58 //</l>\n</lg>\n\n<lg>\n<l>kukūlaṃ kuṇapaṃ cātha kṣuramārgādikaṃ nadī /</l>\n<l>teṣāṃ caturdiśaṃ śītā anye 'ṣṭāvarvudādayaḥ // VAkK_3.59 //</l>\n</lg>\n\n<lg>\n<l>ardhena meroścandrārkau pañcāśatsaikayojanau /</l>\n<l>ardharātro 'staṃgamanaṃ madhyānha udayaḥ sakṛta // VAkK_3.60 //</l>\n</lg>\n\n<lg>\n<l>prāvṛṇmāse dvitīye 'ntyanavamyāṃ vardhate niśā /</l>\n<l>hemantānāṃ caturthe tu hīyate aharviparyayāt // VAkK_3.61 //</l>\n</lg>\n\n<lg>\n<l>lavaśo rātryaharvṛddhī dakṣiṇottarage ravau /</l>\n<l>svacchāyayārkasāmīpyādvikalendusamīkṣaṇam // VAkK_3.62 //</l>\n</lg>\n\n<lg>\n<l>pariṣaṇḍāścatasro 'sya daśasāhasrikāntarāḥ /</l>\n<l>ṣoḍaśāṣṭau sahasrāṇi catvāri dve ca nirgatāḥ // VAkK_3.63 //</l>\n</lg>\n\n<lg>\n<l>karoṭapāṇayastāsu mālādhārāssadāmadāḥ /</l>\n<l>mahārājikadevāśca parvateṣvapi saptasu // VAkK_3.64 //</l>\n</lg>\n\n<lg>\n<l>merumūrdhni trayastriṃśāḥ sa cāśītisahasradik /</l>\n<l>vidikṣu kūṭāścatvāra uṣitā vajrapāṇibhiḥ // VAkK_3.65 //</l>\n</lg>\n\n<lg>\n<l>madhye sārdhadvisāhasrapārśvamadhyardhayojanam /</l>\n<l>puraṃ sudarśanaṃ nāma haimaṃ citratalaṃ mṛdu // VAkK_3.66 //</l>\n</lg>\n\n<lg>\n<l>sārdhadviśatapārśvo 'tra vaijayantaḥ bahiḥ punaḥ /</l>\n<l>taccaitrarathapāruṣyamiśranandanabhūṣitam // VAkK_3.67 //</l>\n</lg>\n\n<lg>\n<l>viṃśatyantaritānyeṣāṃ subhūmīni caturdiśam /</l>\n<l>pūrvottare pārijātaḥ sudharmā dakṣiṇāvare // VAkK_3.68 //</l>\n</lg>\n\n<lg>\n<l>tata ūrdhva vimāneṣu devāḥ kāmabhujastu ṣaṭ /</l>\n<l>dvaṃdvāliṃṅganapāṇyāptivasitekṣitamaithunāḥ // VAkK_3.69 //</l>\n</lg>\n\n<lg>\n<l>pañcavarṣopamo yāvat daśavarṣopamaḥ śiśuḥ /</l>\n<l>saṃbhavatyeṣu saṃpūrṇāḥ savastrāścaiva rūpiṇaḥ // VAkK_3.70 //</l>\n</lg>\n\n<lg>\n<l>kāmopapattayastistraḥ kāmadevāḥ samānuṣāḥ /</l>\n<l>sukhopapattayastistro navatridhyānabhūmayaḥ // VAkK_3.71 //</l>\n</lg>\n\n<lg>\n<l>sthānāt sthānadadho yāvattāvadūrdhvaṃ tatastataḥ /</l>\n<l>nordhva darśanamastyeṣāmanyatrarddhiparāśrayāt // VAkK_3.72 //</l>\n</lg>\n\n<lg>\n<l>caturdvīpakacandrārkamerukāmadivaukasām /</l>\n<l>brahmalokasahasraṃ ca sāhasraścūḍiko mataḥ // VAkK_3.73 //</l>\n</lg>\n\n<lg>\n<l>tatsahasraṃ dvisāhasro lokadhātustu madhyamaḥ /</l>\n<l>tatsahasraṃ trisāhasraḥ samasaṃvartasaṃbhavaḥ // VAkK_3.74 //</l>\n</lg>\n\n<lg>\n<l>jāmbūdvīpāḥ pramāṇena catuḥsārdhatrihastakāḥ /</l>\n<l>dviguṇottaravṛddhayā tu purvagodottarāvhayāḥ // VAkK_3.75 //</l>\n</lg>\n\n<lg>\n<l>pādabṛddhayā tanuryāva tsārdhakrośo divaukasām /</l>\n<l>kāmināṃ rūpiṇāṃ tvādau yojanārdhaṃ tataḥ param // VAkK_3.76 //</l>\n</lg>\n\n<lg>\n<l>ardhārdhavṛddhi ūrdhva tu parīttābhebhya āśrayaḥ /</l>\n<l>dviguṇadviguṇā hitvānabhrakebhya striyojanam // VAkK_3.77 //</l>\n</lg>\n\n<lg>\n<l>sahasrāmāyuḥ kuruṣu dvayorardhārdhavarjitam /</l>\n<l>ihāniyatam ante tu daśābdāḥ ādito 'mitam // VAkK_3.78 //</l>\n</lg>\n\n<lg>\n<l>nṛṇāṃ varṣāṇi pañcāśadahorātro divaukasām /</l>\n<l>kāme 'dharāṇāṃ tenāyuḥ pañcavarṣaśatāni tu // VAkK_3.79 //</l>\n</lg>\n\n<lg>\n<l>dviguṇottaramurdhvānāmubhayaṃ rūpiṇāṃ punaḥ /</l>\n<l>nāstyahorātramāyustu kalpaiḥ svāśrayasaṃmitaiḥ // VAkK_3.80 //</l>\n</lg>\n\n<lg>\n<l>ārūpye viṃśatiḥ kalpasahasrāṇya dhikādhikam /</l>\n<l>mahākalpaḥ parīttābhāt prabhṛtyadharmadhastataḥ // VAkK_3.81 //</l>\n</lg>\n\n<lg>\n<l>kāmedevāyuṣā tulyā ahorātrā yathākramam /</l>\n<l>saṃjīvādiṣu ṣaṭsu āyustaisteṣāṃ kāmadevavat // VAkK_3.82 //</l>\n</lg>\n\n<lg>\n<l>ardhaṃ pratāpane avīcāvantaḥkalpaṃ paraṃ punaḥ /</l>\n<l>kalpaṃ tiraścāṃ pretānāṃ māsānhā śatapañcakam // VAkK_3.83 //</l>\n</lg>\n\n<lg>\n<l>vāhādvarṣaśatenaikatiloddhārakṣayāyuṣaḥ /</l>\n<l>arvudā dviṃśatiguṇaprativṛddhayāyuṣaḥ pare // VAkK_3.84 //</l>\n</lg>\n\n<lg>\n<l>kurubāhyo 'ntarāmṛtyuḥ paramāṇvakṣarakṣaṇāḥ /</l>\n<l>rūpanāmādhvaparyantāḥ paramāṇuraṇustathā // VAkK_3.85 //</l>\n</lg>\n\n<lg>\n<l>lohāpśaśā vigocchidrarajolikṣāstadudbhavāḥ /</l>\n<l>yavastathāṅgulīparva jñeyaṃ saptaguṇottaram // VAkK_3.86 //</l>\n</lg>\n\n<lg>\n<l>caturviśatiraṅgulyo hasto hastacatuṣṭayam /</l>\n<l>dhanuḥ pañcaśatānyeṣāṃ krośo raṇyaṃ ca tanmatam // VAkK_3.87 //</l>\n</lg>\n\n<lg>\n<l>te 'ṣṭau yojanamityāhuḥ viṃśaṃ kṣaṇaśataṃ punaḥ /</l>\n<l>tatkṣaṇaḥ te punaḥ ṣaṣṭirlavaḥ triṃśad guṇottarāḥ // VAkK_3.88 //</l>\n</lg>\n\n<lg>\n<l>trayo muhūrttāhorātramāsāḥ dvādaśamāsakaḥ /</l>\n<l>saṃvatsaraḥ sonarātraḥ kalpo bahuvidhaḥ smṛtaḥ // VAkK_3.89 //</l>\n</lg>\n\n<lg>\n<l>saṃvarttakalpo narakasaṃbhavāt bhājanakṣayaḥ /</l>\n<l>vivartakalpaḥ prāgvāyoryāvannaraka saṃbhavaḥ // VAkK_3.90 //</l>\n</lg>\n\n<lg>\n<l>antaḥ kalpo 'mitāt yavaddaśavarṣāyuṣaḥ tataḥ /</l>\n<l>utkarṣā apakarṣāśca kalpā aṣṭā daśāpare // VAkK_3.91 //</l>\n</lg>\n\n<lg>\n<l>utkarṣa ekaḥ te 'śītisahasrādyāvadāyuṣaḥ /</l>\n<l>iti loko vivṛtto 'yaṃ kalpāṃstiṣṭhati viṃśatim // VAkK_3.92 //</l>\n</lg>\n\n<lg>\n<l>vivartate 'tha saṃvṛtta āste saṃvartate samam /</l>\n<l>te hyaśītirmahākalpaḥ tadasaṃkhyatrayodbhavam // VAkK_3.93 //</l>\n</lg>\n\n<lg>\n<l>buddhatvam apakarṣe hi śatādyāvattadudbhavaḥ /</l>\n<l>dvayoḥ pratyekabuddhānāṃ khaḍgaḥ kalpaśatānvayaḥ // VAkK_3.94 //</l>\n</lg>\n\n<lg>\n<l>cakravartisamutpattirnādho 'śītisahasrakāt /</l>\n<l>suvarṇarūpyatāmrāyaścakriṇaḥ te 'dharakramāt // VAkK_3.95 //</l>\n</lg>\n\n<lg>\n<l>ekadvitricaturdvīpāḥ na ca dvau saha buddhavat /</l>\n<l>pratyudyānasvayaṃyāna kalahāstrajitaḥ avadhāḥ // VAkK_3.96 //</l>\n</lg>\n\n<lg>\n<l>deśasthottaptapūrṇatvairlakṣaṇātiśayo muneḥ /</l>\n<l>prāgāsan rūpivat sattvāḥ rasarāgāttataḥ śanaiḥ // VAkK_3.97 //</l>\n</lg>\n\n<lg>\n<l>ālasyātsaṃnidhiṃ kṛtvā sāgrahaiḥ kṣetrapo bhṛtaḥ /</l>\n<l>tataḥ karmapathādhikyādapahrāse daśāyuṣaḥ // VAkK_3.98 //</l>\n</lg>\n\n<lg>\n<l>kalpasya śastrarogābhyāṃ durbhikṣeṇa ca nirgamaḥ /</l>\n<l>divasān sapta māsāṃśca varṣāṇi ca yathākramam // VAkK_3.99 //</l>\n</lg>\n\n<lg>\n<l>saṃvartanyaḥ punastistro bhavantyagnyambuvāyubhiḥ /</l>\n<l>dhyānatrayaṃ dvitīyādi śīrṣa tāsāṃ yathākramam // VAkK_3.100 //</l>\n</lg>\n\n<lg>\n<l>tadapakṣālasādharmyāt na caturthe 'styaniñjanāt /</l>\n<l>na nityaṃ saha sattvena tadvimānodayavyayāt // VAkK_3.101 //</l>\n</lg>\n\n<lg>\n<l>saptāgninā adbhirekā evaṃ gate 'dbhiḥ saptake punaḥ /</l>\n<l>tejasā saptakaḥ paścādvāyusaṃvartanī tataḥ // VAkK_3.102 //</l>\n</lg>\n\n<p>abhidharmakośabhāṣye lokanirdeśo nāma tṛtīyaṃ kośasthānam samāptamiti /</p>\n\n<p>śrīlāmāvākasya yadatra puṇyam /</p>\n\n<p>caturthaṃ kośasthānam</p>\n\n<p>oṃ namo buddhāya /</p>\n\n<lg>\n<l>karmajaṃ lokavaicitryaṃ cetanā tatkṛtaṃ ca tat /</l>\n<l>cetanā mānasaṃ karma tajjaṃ vākkāyakarmaṇī // VAkK_4.1 //</l>\n</lg>\n\n<lg>\n<l>te tu vijñaptyavijñaptī kāyavijñaptiriṣyate /</l>\n<l>saṃsthānaṃ na gatiryasmātsaṃskṛtaṃ kṣaṇikaṃ vyayāt // VAkK_4.2 //</l>\n</lg>\n\n<lg>\n<l>na kasyacidahetoḥ syāt hetuḥ syācca vināśakaḥ /</l>\n<l>dvigrāhyaṃ syāt na cāṇau tat vāgvijñaptistu vāgdhvaniḥ // VAkK_4.3 //</l>\n</lg>\n\n<lg>\n<l>trividhāmalarūpoktivṛddhayakurvatpathādibhiḥ /</l>\n<l>kṣaṇādūrdhvamavijñaptiḥ kāmāptātītabhūtajā // VAkK_4.4 //</l>\n</lg>\n\n<lg>\n<l>svāni bhūtānyupādāya kāyavākkarma sāsravam /</l>\n<l>anāsravaṃ yatra jātaḥ avijñaptiranupāttikā // VAkK_4.5 //</l>\n</lg>\n\n<lg>\n<l>naiḥṣyandikī ca sattvākhyā niṣyandopāttabhūtajā /</l>\n<l>samādhijau pacayikānupāttābhinnabhūtajā // VAkK_4.6 //</l>\n</lg>\n\n<lg>\n<l>nāvyākṛtāstyavijñaptiḥ tridhānvyat aśubhaṃ punaḥ /</l>\n<l>kāme rūpe 'pyavijñaptiḥ vijñaptiḥ savicārayoḥ // VAkK_4.7 //</l>\n</lg>\n\n<lg>\n<l>kāme 'pi nivṛtā nāsti samutthānamasadyataḥ /</l>\n<l>paramārthaśubho mokṣaḥ svato mūlahyrapatrapāḥ // VAkK_4.8 //</l>\n</lg>\n\n<lg>\n<l>saṃprayogeṇa tadyuktāḥ samutthā nāt kriyādayaḥ /</l>\n<l>viparyayeṇākuśalaṃ paramāvyākṛte dhruve // VAkK_4.9 //</l>\n</lg>\n\n<lg>\n<l>samutthānaṃ dvidhā hetutatkṣaṇotthānasaṃjñitam /</l>\n<l>pravartakaṃ tayorādyaṃ dvitīyamanuvartakam // VAkK_4.10 //</l>\n</lg>\n\n<lg>\n<l>pravartakaṃ dṛṣṭiheyaṃ vijñānam ubhayaṃ punaḥ /</l>\n<l>mānasaṃ bhāvanāheyaṃ pañcakaṃ tvanuvartakam // VAkK_4.11 //</l>\n</lg>\n\n<lg>\n<l>pravartake śubhādau hi syāttridhāpyanuvartakam /</l>\n<l>tulyaṃ muneḥ śubhaṃ yāvat nobhayaṃ tu vipākajam // VAkK_4.12 //</l>\n</lg>\n\n<lg>\n<l>avijñaptistridhā jñeyā saṃvarāsaṃvaretarā /</l>\n<l>saṃvaraḥ prātimokṣākhyo dhyānajo 'nāsravastathā // VAkK_4.13 //</l>\n</lg>\n\n<lg>\n<l>aṣṭadhā prātimokṣākhyaḥ dravyatastu caturvidhaḥ /</l>\n<l>liṅgato nāmasaṃcārāt pṛthak te cāvirodhinaḥ // VAkK_4.14 //</l>\n</lg>\n\n<lg>\n<l>pañcāṣṭadaśasarvebhyo varjyebhyo viratigrahāt /</l>\n<l>upāsakopavāsasthaśramaṇoddeśabhikṣutā // VAkK_4.15 //</l>\n</lg>\n\n<lg>\n<l>śīlaṃ sucaritaṃ karma saṃvaraścocyate punaḥ /</l>\n<l>ādye vijñaptyavijñapto prātimokṣakriyāpathaḥ // VAkK_4.16 //</l>\n</lg>\n\n<lg>\n<l>prātimokṣānvitā aṣṭau dhyānajena tadanvitaḥ /</l>\n<l>anāsraveṇāryasattvāḥ antyau cittānuvartinau // VAkK_4.17 //</l>\n</lg>\n\n<lg>\n<l>anāgamye prahāṇākhyau tāvānantaryamārgajau /</l>\n<l>saṃprajñānasmṛtī dve tu manaindriyasaṃvarau // VAkK_4.18 //</l>\n</lg>\n\n<lg>\n<l>prātimokṣasthito nityamatyāgā dvartamānayā /</l>\n<l>avijñaptyānvitaḥ pūrvāt kṣaṇādūrdhvamatītayā // VAkK_4.19 //</l>\n</lg>\n\n<lg>\n<l>tathaivāsaṃvarastho 'pi dhyānasaṃvaravān sadā /</l>\n<l>atītājātayā āryastu prathame nābhyatītayā // VAkK_4.20 //</l>\n</lg>\n\n<lg>\n<l>samāhītāryamārgasthau tau yuktau vartamānayā /</l>\n<l>madhyasthasyāsti cedādau madhyayā ūrdhvaṃ dvikālayā // VAkK_4.21 //</l>\n</lg>\n\n<lg>\n<l>asaṃvarasthaḥ śubhayāśubhayā saṃvare sthitaḥ /</l>\n<l>avijñaptyānvito yāvat prasādakleśavegavān // VAkK_4.22 //</l>\n</lg>\n\n<lg>\n<l>vijñaptyā tu punaḥ sarve kurvanto madhyayānvitāḥ /</l>\n<l>atītayā kṣaṇādūrdhvamātyāgāt nāstyajātayā // VAkK_4.23 //</l>\n</lg>\n\n<lg>\n<l>nivṛtānivṛtābhyāṃ ca nātītābhyāṃ samanvitaḥ /</l>\n<l>asaṃvaro duścaritaṃ dauḥśīlyaṃ karma tatpathaḥ // VAkK_4.24 //</l>\n</lg>\n\n<lg>\n<l>vijñaptyaivānvitaḥ kurvanmadhyastho mṛducetanaḥ /</l>\n<l>tyaktānutpannavijñaptiravijñaptyāryapudgalaḥ // VAkK_4.25 //</l>\n</lg>\n\n<lg>\n<l>dhyānajo dhyānabhūmyaiva labhyate anāsravastayā /</l>\n<l>āryayā prātimokṣākhyaḥ paravijñapanādibhiḥ // VAkK_4.26 //</l>\n</lg>\n\n<lg>\n<l>yāvajjīvaṃ samādānamahorātraṃ ca saṃvṛteḥ /</l>\n<l>nāsaṃvaro 'styahorātraṃ na kilaivaṃ pragṛhyate // VAkK_4.27 //</l>\n</lg>\n\n<lg>\n<l>kālyaṃ grāhyo 'nyato nīcaiḥ sthitenoktānuvāditā /</l>\n<l>upavāsaḥ samagrāṅgo nirbhūṣeṇāniśākṣayāt // VAkK_4.28 //</l>\n</lg>\n\n<lg>\n<l>śīlāṅgānyapramādāṅgaṃ vratāṅgāni yathākramam /</l>\n<l>catvāryekaṃ tathā trīṇi smṛtināśo madaśca taiḥ // VAkK_4.29 //</l>\n</lg>\n\n<lg>\n<l>anyasyāpyupavāso 'sti śaraṇaṃ tvagatasya na /</l>\n<l>upāsakatvopagamātsaṃvṛt uktistu bhikṣuvat // VAkK_4.30 //</l>\n</lg>\n\n<lg>\n<l>sarve cet saṃvṛtā ekadeśakāryādayaḥ katham /</l>\n<l>tatpalanāt kila proktāḥ mṛdvāditvaṃ yathā manaḥ // VAkK_4.31 //</l>\n</lg>\n\n<lg>\n<l>buddhasaṃghakarāndharmānaśaikṣānubhayāṃśca saḥ /</l>\n<l>nirvāṇaṃ ceti śaraṇaṃ yo yāti śaraṇatrayam // VAkK_4.32 //</l>\n</lg>\n\n<lg>\n<l>mithyācārātigarhyatvātsaukaryādākriyāptitaḥ /</l>\n<l>yathābhyupagamaṃ lābhaḥ saṃvarasya na saṃtate // VAkK_4.33 //</l>\n</lg>\n\n<lg>\n<l>mṛṣāvādaprasaṅgācca sarvaśikṣāvyatikrame /</l>\n<l>pratikṣepaṇasāvadyānmadyādeva anyuguptaye // VAkK_4.34 //</l>\n</lg>\n\n<lg>\n<l>sarvobhayebhyaḥ kāmāpto vartamānebhya āpyate /</l>\n<l>maulebhyaḥ sarvakālebhyo dhyānānāsrava saṃvarau // VAkK_4.35 //</l>\n</lg>\n\n<lg>\n<l>saṃvaraḥ sarvasattvebhyo vibhāṣā tvaṅgakāraṇaiḥ /</l>\n<l>asaṃvarastu sarvebhyaḥ sarvāṅgebhyo na kāraṇaiḥ // VAkK_4.36 //</l>\n</lg>\n\n<lg>\n<l>asaṃvarasya kriyayā lābho 'bhyupagamena vā /</l>\n<l>śeṣāvijñaptilābhastu kṣetrādānādarehanāt // VAkK_4.37 //</l>\n</lg>\n\n<lg>\n<l>prātimokṣadamatyāgaḥ śikṣānikṣepaṇāccyuteḥ /</l>\n<l>ubhayavyañjanotpattermūlacchedānniśātyayāt // VAkK_4.38 //</l>\n</lg>\n\n<lg>\n<l>patanīyena cetyeke saddharmāntadhito 'pare /</l>\n<l>dhanarṇavattu kāśmīrairāpannasyeṣyate dvayam // VAkK_4.39 //</l>\n</lg>\n\n<lg>\n<l>bhūmisaṃcārahānibhyāṃ dhyānāptaṃ tyajyate śubham /</l>\n<l>tathārūpyāptamāryaṃ tu phalāptyuttaptihānibhiḥ // VAkK_4.40 //</l>\n</lg>\n\n<lg>\n<l>asaṃvaraḥ saṃvarāptimṛtyudvivyañjanodayaiḥ /</l>\n<l>vegādānakriyārthāyurmūlacchedaistu madhyamā // VAkK_4.41 //</l>\n</lg>\n\n<lg>\n<l>kāmāptaṃ kuśalārūpaṃ mūlacchedordhvajanmataḥ /</l>\n<l>pratipakṣodayāt kliṣṭamarūpaṃ tu vihīyate // VAkK_4.42 //</l>\n</lg>\n\n<lg>\n<l>nṛṇāmasaṃvaro hitvā śaṇḍha paṇḍadvidhākṛtīn /</l>\n<l>kurūṃśca saṃvaro 'pyevaṃ devānāṃ ca nṛṇāṃ trayaḥ // VAkK_4.43 //</l>\n</lg>\n\n<lg>\n<l>kāmarūpajadevānāṃ dhyānajaḥ anāsravaḥ punaḥ /</l>\n<l>dhyānāntarāsaṃjñisattvavarjyānāmapyarūpiṇām // VAkK_4.44 //</l>\n</lg>\n\n<lg>\n<l>kṣemākṣemetaratkarma kuśalākuśaletarat /</l>\n<l>puṇyāpuṇyamaniñjaṃ ca sukhevedyādi ca trayam // VAkK_4.45 //</l>\n</lg>\n\n<lg>\n<l>kāmadhātau śubhaṃ karma puṇyamāneñjamūrdhvajam /</l>\n<l>tadbhūmiṣu yataḥ karmavipākaṃ prati neñjati // VAkK_4.46 //</l>\n</lg>\n\n<lg>\n<l>sukhavedyaṃ śubhaṃ dhyānādātṛtīyāt ataḥ param /</l>\n<l>aduḥkhāsukhavedyaṃ tu duḥkhavedyamihāśubham // VAkK_4.47 //</l>\n</lg>\n\n<lg>\n<l>adho 'pi madhyamastyeke dhyānāntaravipākataḥ /</l>\n<l>apūrvācaramaḥ pākastrayāṇāṃ ceṣyate yataḥ // VAkK_4.48 //</l>\n</lg>\n\n<lg>\n<l>svabhāvasaṃprayogābhyāmālambanavipākataḥ /</l>\n<l>saṃmukhībhāvataśceti pañcadhā vedanīyatā // VAkK_4.49 //</l>\n</lg>\n\n<lg>\n<l>niyatāniyataṃ tacca niyataṃ trividhaṃ punaḥ /</l>\n<l>dṛṣṭadharmādivedyatvāt pañcadhā karma kecana // VAkK_4.50 //</l>\n</lg>\n\n<lg>\n<l>catuṣkoṭikamityanye nikāyākṣepaṇaṃ tribhiḥ /</l>\n<l>sarvatra caturākṣepaḥ śubhasya narake tridhā // VAkK_4.51 //</l>\n</lg>\n\n<lg>\n<l>yadviraktaḥ sthiro bālastatra notpadyavedyakṛt /</l>\n<l>nānyavedyakṛdapyāryaḥ kāme 'gre vāsthiro 'pi na // VAkK_4.52 //</l>\n</lg>\n\n<lg>\n<l>dvāviṃśatividhaṃ kāmeṣvākṣipatyantarābhavaḥ /</l>\n<l>dṛṣṭadharmaphalaṃ tacca nikāyo hyeka eva saḥ // VAkK_4.53 //</l>\n</lg>\n\n<lg>\n<l>tīvrakleśaprasādena sātatyena ca yatkṛtam /</l>\n<l>guṇakṣetre ca niyataṃ tatpitrorghātakaṃ ca yat // VAkK_4.54 //</l>\n</lg>\n\n<lg>\n<l>dṛṣṭadharmaphalaṃ karma kṣetrāśayaviśeṣataḥ /</l>\n<l>tadbhūmyatyantavairāgyāt vipāke niyataṃ hi yat // VAkK_4.55 //</l>\n</lg>\n\n<lg>\n<l>ye nirodhāraṇāmaitrīdarśanārhatphalotthitāḥ /</l>\n<l>teṣu kārāpakārāsya phalaṃ sadyo 'nubhūyate // VAkK_4.56 //</l>\n</lg>\n\n<lg>\n<l>kuśalasyāvitarkasya karmaṇo vedanā matā /</l>\n<l>vipākaścaitasikyeva kāyikyevāśubhasya tu // VAkK_4.57 //</l>\n</lg>\n\n<lg>\n<l>cittakṣepo manaścitte sa ca karmavipākajaḥ /</l>\n<l>bhayopaghātavaiṣamyaśokaiśca akurukāminām // VAkK_4.58 //</l>\n</lg>\n\n<lg>\n<l>vaṅkadoṣakaṣāyoktiḥ śāṭhyadveṣajarāgaje /</l>\n<l>kṛṣṇaśuklādibhedena punaḥ karma caturvidham // VAkK_4.59 //</l>\n</lg>\n\n<lg>\n<l>aśubhaṃ rūpakāmāptaṃ śubhaṃ caiva yathākramam /</l>\n<l>kṛṣṇaśuklobhayaṃ karma tatkṣayāya nirāsravam // VAkK_4.60 //</l>\n</lg>\n\n<lg>\n<l>dharmakṣāntiṣu vairāgye cānantaryapathāṣṭake /</l>\n<l>yā cetanā dvādaśadhā karma kṛṣṇakṣayāya tat // VAkK_4.61 //</l>\n</lg>\n\n<lg>\n<l>navame cetanā yā sā kṛṣṇaśuklakṣayāya ca /</l>\n<l>śuklasya dhyānavairāgyeṣvantyānantaryamārgajā // VAkK_4.62 //</l>\n</lg>\n\n<lg>\n<l>anye narakavedyānyakāmavedyaṃ dvayaṃ viduḥ /</l>\n<l>dṛgdheyaṃ kṛṣṇamanye anyatkṛṣṇaśuklaṃ tu kāmajam // VAkK_4.63 //</l>\n</lg>\n\n<lg>\n<l>aśaikṣaṃ kāyavākkarma manaścaiva yathākramam /</l>\n<l>maunatrayam tridhā śaucaṃ sarva sucaritatrayam // VAkK_4.64 //</l>\n</lg>\n\n<lg>\n<l>aśubhaṃ kāyakarmādi mataṃ duścarita trayam /</l>\n<l>akarmāpi tvabhidhyādimanoduścaritaṃ tridhā // VAkK_4.65 //</l>\n</lg>\n\n<lg>\n<l>viparyayātsucaritam tadaudārikasaṃgrahāt /</l>\n<l>daśa karmapathā uktā yathāyogaṃ śubhāśubhāḥ // VAkK_4.66 //</l>\n</lg>\n\n<lg>\n<l>aśubhāḥ ṣaḍavijñaptiḥ dvidhaikaḥ te 'pi kurvataḥ /</l>\n<l>dvividhāḥ sapta kuśalāḥ avijñaptiḥ samādhijāḥ // VAkK_4.67 //</l>\n</lg>\n\n<lg>\n<l>sāmantakāstu vijñaptiḥ avijñaptirbhavenna vā /</l>\n<l>viparyayeṇa pṛṣṭhāni prayogastu trimūlajaḥ // VAkK_4.68 //</l>\n</lg>\n\n<lg>\n<l>tadanantarasaṃbhūterabhidhyādyāstrimūlajāḥ /</l>\n<l>kuśalāḥ saprayogāntā alobhadveṣamohajāḥ // VAkK_4.69 //</l>\n</lg>\n\n<lg>\n<l>vadhavyāpādapāruṣyaniṣṭhā dveṣeṇa lobhataḥ /</l>\n<l>parastrīgamanābhidhyādattādānasamāpanam // VAkK_4.70 //</l>\n</lg>\n\n<lg>\n<l>mithyādṛṣṭestu mohena śeṣāṇāṃ tribhiriṣyate /</l>\n<l>sattvabhogāvadhiṣṭhānaṃ nāmarūpaṃ ca nāma ca // VAkK_4.71 //</l>\n</lg>\n\n<lg>\n<l>samaṃ prāk ca mṛtasyāsti na maulaḥ anyāśrayodayāt /</l>\n<l>senādiṣvekakāryatvāt sarve karttṛvadanvitāḥ // VAkK_4.72 //</l>\n</lg>\n\n<lg>\n<l>prāṇātipātaḥ saṃcintya parasyābhrāntimāraṇam /</l>\n<l>adattādānamanyasvasvīkriyā balacauryataḥ // VAkK_4.73 //</l>\n</lg>\n\n<lg>\n<l>agamyagamanaṃ kāmamithyācāraścaturvidhaḥ /</l>\n<l>anyathāsaṃjñino vākyamarthābhijñe mṛṣāvacaḥ // VAkK_4.74 //</l>\n</lg>\n\n<lg>\n<l>cakṣuḥ śrotamanaścittairanubhūtaṃ tribhiśca yat /</l>\n<l>taddaṣṭaśrutavijñātaṃ mataṃ coktaṃ yathākramam // VAkK_4.75 //</l>\n</lg>\n\n<lg>\n<l>paiśunyaṃ kliṣṭacittasya vacanaṃ parabhedane /</l>\n<l>pārūṣyamapriyaṃ sarva kliṣṭaṃ bhinna pralāpitā // VAkK_4.76 //</l>\n</lg>\n\n<lg>\n<l>ato 'nyat kliṣṭamityanye lapanāgītanāṭyavat /</l>\n<l>kuśāstavacca abhidhyā tu parasvaviṣamaspṛhā // VAkK_4.77 //</l>\n</lg>\n\n<lg>\n<l>vyāpādaḥ sattvavidveṣaḥ nāstidṛṣṭiḥ śubhāśubhe /</l>\n<l>mithyādṛṣṭiḥ trayo hyatra panthānaḥ sapta karma ca // VAkK_4.78 //</l>\n</lg>\n\n<lg>\n<l>mūlacchedastvasaddṛṣṭayā kāmāptotpattilābhinām /</l>\n<l>phalahetvapavādinyā sarvathā kramaśaḥ nṛṣu // VAkK_4.79 //</l>\n</lg>\n\n<lg>\n<l>chinatti strī pumān dṛṣṭicaritaḥ so 'samanvayaḥ /</l>\n<l>saṃdhiḥ kāṅkṣāstidṛṣṭibhyāṃ nehānantaryakāriṇaḥ // VAkK_4.80 //</l>\n</lg>\n\n<lg>\n<l>yugapadyāvadaṣṭābhiraśubhaiḥ saha vartate /</l>\n<l>cetanā daśabhiryāvacchubhaiḥ naikāṣṭapañcabhiḥ // VAkK_4.81 //</l>\n</lg>\n\n<lg>\n<l>bhinnapralāpapārūṣyavyāpādā narake dvidhā /</l>\n<l>samanvāgamato 'bhidhyāmithyādṛṣṭī kurau trayaḥ // VAkK_4.82 //</l>\n</lg>\n\n<lg>\n<l>saptamaḥ svayamapyatra kāme 'nyatra daśāśubhāḥ /</l>\n<l>śubhāstrayastu sarvatra saṃmukhībhāvalābhataḥ // VAkK_4.83 //</l>\n</lg>\n\n<lg>\n<l>ārūpyāsaṃjñisattveṣu lābhataḥ sapta śeṣite /</l>\n<l>saṃmukhībhāvataścāpi hitvā sanarakān kurūn // VAkK_4.84 //</l>\n</lg>\n\n<lg>\n<l>sarve 'dhipatiniṣyandavipākaphaladā matāḥ /</l>\n<l>duḥkhanānmāraṇādojonāśanāttrividhaṃ phalam // VAkK_4.85 //</l>\n</lg>\n\n<lg>\n<l>lobhajaṃ kāyavākkarma mithyājīvaḥ pṛthak kṛtaḥ /</l>\n<l>duḥśodhatvāt pariṣkāralobhotthaṃ cet na sūtrataḥ // VAkK_4.86 //</l>\n</lg>\n\n<lg>\n<l>prahāṇamārge samale saphalaṃ karma pañcabhiḥ /</l>\n<l>caturbhiramale anyacca sāsravaṃ yacchubhāśubham // VAkK_4.87 //</l>\n</lg>\n\n<lg>\n<l>anāsravaṃ punaḥ śeṣaṃ tribhiravyākṛtaṃ ca yat /</l>\n<l>catvāri dve tathā trīṇi kuśalasya śubhādayaḥ // VAkK_4.88 //</l>\n</lg>\n\n<lg>\n<l>aśubhasya śubhādyā dve trīṇi catvāryanukramam /</l>\n<l>avyākṛtasya dve trīṇi trīṇī caite śubhādayaḥ // VAkK_4.89 //</l>\n</lg>\n\n<lg>\n<l>sarve 'tītasya catvāri madhyamasyāpyanāgatāḥ /</l>\n<l>madhyamā dve ajātasya phalāni trīṇyanāgatāḥ // VAkK_4.90 //</l>\n</lg>\n\n<lg>\n<l>svabhūmidharmāścatvāri trīṇi dve vānyabhūmikāḥ /</l>\n<l>śaikṣasya trīṇi śaikṣādyāḥ aśaikṣasya tu karmaṇaḥ // VAkK_4.91 //</l>\n</lg>\n\n<lg>\n<l>dharmāḥ śaikṣādikā ekaṃ phalaṃ trīṇyapi ca dvayam /</l>\n<l>tābhyāmanyasya śaikṣādyā dve dve pañca phalāni ca // VAkK_4.92 //</l>\n</lg>\n\n<lg>\n<l>trīṇi catvāri caikaṃ ca dṛggheyasya tadādayaḥ /</l>\n<l>te dve catvāryatha trīṇi bhāvanāheyakarmaṇaḥ // VAkK_4.93 //</l>\n</lg>\n\n<lg>\n<l>apraheyasya te tvekaṃ dve catvāri yathākramam /</l>\n<l>ayogavihitaṃ kliṣṭaṃ vidhibhraṣṭaṃ ca kecana // VAkK_4.94 //</l>\n</lg>\n\n<lg>\n<l>ekaṃ janmākṣipatyekam anekaṃ paripūrakam /</l>\n<l>nākṣepike samāpattī acitte prāptayo na ca // VAkK_4.95 //</l>\n</lg>\n\n<lg>\n<l>ānantaryāṇi karmāṇi tīvrakleśo 'tha durgatiḥ /</l>\n<l>kauravāsaṃjñittvāśca matamāvaraṇatrayam // VAkK_4.96 //</l>\n</lg>\n\n<lg>\n<l>triṣu dvipeṣvānantarya śaṇḍhā dīnāṃ tu neṣyate /</l>\n<l>alpopakārālajjitvāt śeṣe gatiṣu pañcasu // VAkK_4.97 //</l>\n</lg>\n\n<lg>\n<l>saṃghabhedastvasāmagrīsvabhāvo viprayuktakaḥ /</l>\n<l>akliṣṭāvyākṛto dharmaḥ saṃghastena samanvitaḥ // VAkK_4.98 //</l>\n</lg>\n\n<lg>\n<l>tadavadya mṛṣāvādastena bhettā samanvitaḥ /</l>\n<l>avīcau pacyate kalpam adhikairadhikā rujaḥ // VAkK_4.99 //</l>\n</lg>\n\n<lg>\n<l>bhikṣurdṛk carito vṛttī bhinatti anyatra bāliśān /</l>\n<l>śāstṛmārgāntarakṣāntau bhinnaḥ na vivasatyasau // VAkK_4.100 //</l>\n</lg>\n\n<lg>\n<l>cakrabhedaḥ sa ca mataḥ jambūdvīpe navādibhiḥ /</l>\n<l>karmabhedastriṣu dvipeṣu aṣṭabhiradhikaiśca saḥ // VAkK_4.101 //</l>\n</lg>\n\n<lg>\n<l>ādāvante 'rbudāt pūrvaṃ yugāccoparate munau /</l>\n<l>sīmāyāṃ cāpyabaddhāyāṃ cakrabhedo na jāyate // VAkK_4.102 //</l>\n</lg>\n\n<lg>\n<l>upakāriguṇakṣetranirākṛtivipādanāt /</l>\n<l>vyañjanāntarito 'pi syāt mātā yacchoṇitodbhavaḥ // VAkK_4.103 //</l>\n</lg>\n\n<lg>\n<l>buddhe na tāḍanecchasya prahārānnordhvamarhati /</l>\n<l>nānantaryaprayuktasya vairāgyaphalasaṃbhavaḥ // VAkK_4.104 //</l>\n</lg>\n\n<lg>\n<l>saṃghabhede mṛṣāvādo mahāvadyatamo mataḥ /</l>\n<l>bhavāgracetanā loke mahāphalatamā śubhe // VAkK_4.105 //</l>\n</lg>\n\n<lg>\n<l>dūṣaṇaṃ māturarhantyā niyatisthasya māraṇam /</l>\n<l>bodhisattvasya śaikṣasya saṃghāyadvārahārikā // VAkK_4.106 //</l>\n</lg>\n\n<lg>\n<l>ānantaryasabhāgāni pañcamaṃ stūpabhedanam /</l>\n<l>kṣāntyanāgāmitārhattvaprāptau karmātivighnakṛt // VAkK_4.107 //</l>\n</lg>\n\n<lg>\n<l>bodhisattvaḥ kuto yāvat yato lakṣaṇa karmakṛt /</l>\n<l>sugatiḥ kulajo 'vyakṣaḥ pumān jātismaro 'nivṛt // VAkK_4.108 //</l>\n</lg>\n\n<lg>\n<l>jambūdvīpe pumāneva saṃmukhaṃ buddhacetanaḥ /</l>\n<l>cintāmayaṃ kalpaśate śeṣa ākṣipate hi tat // VAkK_4.109 //</l>\n</lg>\n\n<lg>\n<l>ekaikaṃ puṇyaśatajam asaṃkhyeyatrayāntyajāḥ /</l>\n<l>vipaśyī dīpakṛdatnaśikhī śākyamuniḥ purā // VAkK_4.110 //</l>\n</lg>\n\n<lg>\n<l>sarvatra sarva dadataḥ kārūṇyāddānapūraṇam /</l>\n<l>aṅgacchede 'pyakopāttu rāgiṇaḥ kṣāntiśīlayoḥ // VAkK_4.111 //</l>\n</lg>\n\n<lg>\n<l>tiṣyastotreṇa vīryasya dhīsamādhyoranantaram /</l>\n<l>puṇyaṃ kriyātha tadvastu trayaṃ karmapathā yathā // VAkK_4.112 //</l>\n</lg>\n\n<lg>\n<l>dīyate yena taddānaṃ pūjānugrahakāmyayā /</l>\n<l>kāyavākkarma sotthānaṃ mahābhogyaphalaṃ ca tat // VAkK_4.113 //</l>\n</lg>\n\n<lg>\n<l>svaparārthobhayārthāya nobhayārthāya dīyate /</l>\n<l>tadviśeṣaḥ punardātṛvastukṣetraviśeṣataḥ // VAkK_4.114 //</l>\n</lg>\n\n<lg>\n<l>dātā viśiṣṭaḥ śraddhādyaiḥ satkṛtyādi dadāti ataḥ /</l>\n<l>satkārodārarucitā kālānācchedyalābhitā // VAkK_4.115 //</l>\n</lg>\n\n<lg>\n<l>varṇādisampadā vastu surūpatvaṃ yaśasvi vā /</l>\n<l>priyatā sukumārartusukhasparśāṅgatā tataḥ // VAkK_4.116 //</l>\n</lg>\n\n<lg>\n<l>gatiduḥkhopakāritvaguṇaiḥ kṣetraṃ viśiṣyate /</l>\n<l>agraṃ muktasya muktāya bodhisattvasya ca aṣṭamam // VAkK_4.117 //</l>\n</lg>\n\n<lg>\n<l>mātṛpitṛglānadhārmakathikebhyo 'ntyajanmane /</l>\n<l>bodhisattvāya cāmeyā anāryebhyo 'pi dakṣiṇā // VAkK_4.118 //</l>\n</lg>\n\n<lg>\n<l>pṛṣṭhaṃ kṣetramadhiṣṭhānaṃ prayogaścetanāśayaḥ /</l>\n<l>eṣāṃ mṛdvadhimātratvāt karmamṛdvadhimātratā // VAkK_4.119 //</l>\n</lg>\n\n<lg>\n<l>saṃcetanasamāptibhyāṃ niṣkraukṛtya vipakṣataḥ /</l>\n<l>parivārādvipākācca karmopacittamucyate // VAkK_4.120 //</l>\n</lg>\n\n<lg>\n<l>caitye tyāgānvayaṃ puṇyaṃ maitryādivadagṛṇhati /</l>\n<l>kukṣetre 'pīṣṭaphalatā phalabījāviparyayāt // VAkK_4.121 //</l>\n</lg>\n\n<lg>\n<l>dauḥśīlyamaśubhaṃ rūpaṃ śīlaṃ tadviratiḥ dvidhā /</l>\n<l>pratikṣiptācca buddhena viśuddhaṃ tu caturguṇam // VAkK_4.122 //</l>\n</lg>\n\n<lg>\n<l>dauḥśīlyataddhetvahataṃ tadvipakṣaśamāśritam /</l>\n<l>samāhitaṃ tu kuśalaṃ bhāvanā cittavāsanāt // VAkK_4.123 //</l>\n</lg>\n\n<lg>\n<l>svargāya śīlaṃ prādhānyāt visaṃyogāya bhāvanā /</l>\n<l>caturṇāṃ brāhmapuṇyatvaṃ kalpaṃ svargeṣu modanāt // VAkK_4.124 //</l>\n</lg>\n\n<lg>\n<l>dharmadānaṃ yathābhūta sūtrādyakliṣṭadeśanā /</l>\n<l>puṇyanirvāṇanirvedhabhāgīyaṃ kuśalaṃ tridhā // VAkK_4.125 //</l>\n</lg>\n\n<lg>\n<l>yogapravartitaṃ karma sasamutthāpakaṃ tridhā /</l>\n<l>lipimudre sagaṇanaṃ kāvyaṃ saṃkhyā yathākramam // VAkK_4.126 //</l>\n</lg>\n\n<lg>\n<l>sāvadyā nivṛtā hīnāḥ kliṣṭāḥ dharmāḥ śubhāmalāḥ /</l>\n<l>praṇītāḥ saṃskṛtaśubhā sevyāḥ mokṣastvanuttaraḥ // VAkK_4.127 //</l>\n</lg>\n\n<p>abhidharmakośe karmanirddeśo nāma caturtha kośasthānamiti //</p>\n\n<p>pañcamaṃ kośasthānam</p>\n\n<p>om namo buddhāya</p>\n\n<lg>\n<l>mūlaṃ bhavasyānuśayāḥ ṣaḍrāgaḥ pratighastathā /</l>\n<l>māno 'vidyā ca dṛṣṭiśca vicikitsā ca te punaḥ // VAkK_5.1 //</l>\n</lg>\n\n<lg>\n<l>ṣaḍrāgabhedātsaptoktāḥ bhavarāgo dvidhātujaḥ /</l>\n<l>antarmukhatvāttanmokṣasaṃjñāvyāvṛttaye kṛtaḥ // VAkK_5.2 //</l>\n</lg>\n\n<lg>\n<l>dṛṣṭayaḥ pañca satkāyamithyāntagrahadṛṣṭayaḥ /</l>\n<l>dṛṣṭiśīlavrataparāmarśāviti punardaśaḥ // VAkK_5.3 //</l>\n</lg>\n\n<lg>\n<l>daśaite saptāsaptāṣṭau tridvidṛṣṭivivarjitāḥ /</l>\n<l>yathākramaṃ prahīyante kāme duḥkhādidarśanaiḥ // VAkK_5.4 //</l>\n</lg>\n\n<lg>\n<l>catvāro bhāvanāheyāḥ ta evāpratighāḥ punaḥ /</l>\n<l>rūpadhātau tathārūpye ityaṣṭānavatirmatāḥ // VAkK_5.5 //</l>\n</lg>\n\n<lg>\n<l>bhavāgrajāḥ kṣāntivadhya dṛggheyā eva śeṣajāḥ /</l>\n<l>dṛgbhāvanābhyām akṣāntivadhyā bhāvanayaiva tu // VAkK_5.6 //</l>\n</lg>\n\n<lg>\n<l>ātmātmīyadhruvocchedanāstihīnā gradṝṣṭayaḥ /</l>\n<l>ahetvamārge taddṛṣṭiretāstāḥ pañca dṛṣṭayaḥ // VAkK_5.7 //</l>\n</lg>\n\n<lg>\n<l>īśvarādiṣu nityātmaviparyāsāt pravartate /</l>\n<l>kāraṇābhiniveśo 'to dūḥkhadṛggheya eva saḥ // VAkK_5.8 //</l>\n</lg>\n\n<lg>\n<l>dṛṣṭitrayādviparyāsacatuṣkaṃ viparītataḥ /</l>\n<l>nitīraṇāt samāropāt saṃjñācitte tu tadvaśāt // VAkK_5.9 //</l>\n</lg>\n\n<lg>\n<l>sapta mānāḥ navavidhāstribhyaḥ dṛgbhāvanākṣayāḥ /</l>\n<l>vadhādiparyavasthānaṃ heyaṃ bhāvanayā tathā // VAkK_5.10 //</l>\n</lg>\n\n<lg>\n<l>vibhavecchā na cāryasya saṃbhavanti vidhādayaḥ /</l>\n<l>nāsmitā dṛṣṭipuṣṭatvāt kaukṛtyaṃ nāpi cāśubham // VAkK_5.11 //</l>\n</lg>\n\n<lg>\n<l>sarvatragā duḥkhahetudṛggheyā dṛṣṭayastathā /</l>\n<l>vimatiḥ saha tābhiśca yāvidyāveṇikī ca yā // VAkK_5.12 //</l>\n</lg>\n\n<lg>\n<l>navordhvālambanā eṣāṃ dṛṣṭidvayavivarjitāḥ /</l>\n<l>prāptivarjyāḥ sahabhuvo ye 'pyebhiste 'pi sarvagāḥ // VAkK_5.13 //</l>\n</lg>\n\n<lg>\n<l>mithyādṛgvimatī tābhyāṃ yuktāvidyātha kevalā /</l>\n<l>nirodhamārgadṛggheyāḥ ṣaḍanāsravagocarāḥ // VAkK_5.14 //</l>\n</lg>\n\n<lg>\n<l>svabhūmyuparamo mārgaḥ ṣaḍbhūminavabhūmikaḥ /</l>\n<l>tadgocarāṇāṃ viṣayo mārgo hyanyo 'nyahetukaḥ // VAkK_5.15 //</l>\n</lg>\n\n<lg>\n<l>na rāgastasya varjyatvāt na dveṣo 'napakārataḥ /</l>\n<l>na māno na parāmarśau śāntaśuddhyagrabhāvataḥ // VAkK_5.16 //</l>\n</lg>\n\n<lg>\n<l>sarvatragā anuśayāḥ sakalāmanuśerate /</l>\n<l>svabhūmimālambanataḥ svanikāyamasarvagāḥ // VAkK_5.17 //</l>\n</lg>\n\n<lg>\n<l>nānāsravordhvaviṣayāḥ asvīkārādvipakṣataḥ /</l>\n<l>yena yaḥ saṃprayuktastu sa tasmin saṃprayogataḥ // VAkK_5.18 //</l>\n</lg>\n\n<lg>\n<l>ūrdhvamavyākṛtāḥ sarve kāme satkāyadarśanam /</l>\n<l>antagrāhaḥ sahābhyāṃ ca mohaḥ śeṣāstvihāśubhāḥ // VAkK_5.19 //</l>\n</lg>\n\n<lg>\n<l>kāme 'kuśalamūlāni rāgapratighamūḍhayaḥ /</l>\n<l>trīṇyakuśalamūlāni tṛṣṇāvidyā matiśca sā // VAkK_5.20 //</l>\n</lg>\n\n<lg>\n<l>dvidhordhvavṛtternāto 'nyau catvāryeveti bāhyakāḥ /</l>\n<l>tṛṣṇādṛṅmānamohāste dhyāyitritvādavidyayā // VAkK_5.21 //</l>\n</lg>\n\n<lg>\n<l>ekāṃśato vyākaraṇaṃ vibhajya paripṛcchya ca /</l>\n<l>sthāpyaṃ ca maraṇotpatti viśiṣṭātmānyatādivat // VAkK_5.22 //</l>\n</lg>\n\n<lg>\n<l>rāgapratighamānaiḥ syadatītapratyupasthitaiḥ /</l>\n<l>yatrotpannāprahīṇāste tasmin vastuni saṃyutaḥ // VAkK_5.23 //</l>\n</lg>\n\n<lg>\n<l>sarvatrānāgatairebhirmānasaiḥ svādhvike paraiḥ /</l>\n<l>ajaiḥ sarvatra śeṣaistu sarvaiḥ sarvatra saṃyutaḥ // VAkK_5.24 //</l>\n</lg>\n\n<lg>\n<l>sarvakālāstitā uktatvāt dvayāt sadviṣayāt phalāt /</l>\n<l>tadastivādāt sarvāstivādā iṣṭāḥ caturvidhāḥ // VAkK_5.25 //</l>\n</lg>\n\n<lg>\n<l>te bhāvalakṣaṇāvasthānyathānyathikasaṃjñitāḥ /</l>\n<l>tṛtīyaḥ śobhanaḥ adhvānaḥ kāritreṇa vyavasthitāḥ // VAkK_5.26 //</l>\n</lg>\n\n<lg>\n<l>kiṃ vighnaṃ tatkathaṃ nānyat adhvāyogaḥ tathā sataḥ /</l>\n<l>ajātanaṣṭatā kena gambhīrā khalu dharmatā // VAkK_5.27 //</l>\n</lg>\n\n<lg>\n<l>prahīṇe duḥkhadṛggheye saṃyuktaḥ śeṣasarvagaiḥ /</l>\n<l>prāk prahīṇe prakare ca śeṣaistadviṣayairmalaiḥ // VAkK_5.28 //</l>\n</lg>\n\n<lg>\n<l>duḥkhahetudṛgabhyāsapraheyāḥ kāmadhātujāḥ /</l>\n<l>svakatrayaikarūpāptāmalavijñānagocarāḥ // VAkK_5.29 //</l>\n</lg>\n\n<lg>\n<l>svakādharatrayordhvaikāmalānāṃ rūpadhātujāḥ /</l>\n<l>ārūpyajāstridhātvātpatrayānāsravagocarāḥ // VAkK_5.30 //</l>\n</lg>\n\n<lg>\n<l>nirodhamārgadṛggheyāḥ sarve svādhikagocarāḥ /</l>\n<l>anāsravāstridhātvantyatrayānāsravagocarāḥ // VAkK_5.31 //</l>\n</lg>\n\n<lg>\n<l>dvidhā sānuśayaṃ kliṣṭamakliṣṭamanuśāyakaiḥ /</l>\n<l>mohākāṅkṣā tato mithyādṛṣṭiḥ satkāyadṛktataḥ // VAkK_5.32 //</l>\n</lg>\n\n<lg>\n<l>tato 'ntagrahaṇaṃ tasmācchīlāmarśaḥ tato dṛśaḥ /</l>\n<l>rāgaḥ svadṛṣṭau mānaśca dveṣo 'nyatra ityanukramaḥ // VAkK_5.33 //</l>\n</lg>\n\n<lg>\n<l>aprahīṇādanuśayādviṣayāt pratyupasthitāt /</l>\n<l>ayoniśo manaskārāt kleśaḥ saṃpūrṇakāraṇaḥ // VAkK_5.34 //</l>\n</lg>\n\n<lg>\n<l>kāme saparyavasthānāḥ kleśāḥ kāmasravo vinā /</l>\n<l>mohena anuśayā eva rūpārūpye bhavāsravaḥ // VAkK_5.35 //</l>\n</lg>\n\n<lg>\n<l>avyākṛtāntarmukhā hi te samāhitabhūmikāḥ /</l>\n<l>ata ekīkṛtāḥ mūlamavidyetyāsravaḥ pṛthak // VAkK_5.36 //</l>\n</lg>\n\n<lg>\n<l>tathaughayogā dṛṣṭīnāṃ pṛthagbhāvastu pāṭavāt /</l>\n<l>nāsraveṣvasahāyānāṃ na kilāsyānukūlatā // VAkK_5.37 //</l>\n</lg>\n\n<lg>\n<l>yathoktā eva sāvidyā dvidhā dṛṣṭivivecanāt /</l>\n<l>upādānāni avidyā tu grāhikā ne ti miśritā // VAkK_5.38 //</l>\n</lg>\n\n<lg>\n<l>aṇavo 'nugatāścaite dvidhā cāpyanuśerate /</l>\n<l>anubadhnanti yasmācca tasmādanuśayāḥ smṛtāḥ // VAkK_5.39 //</l>\n</lg>\n\n<lg>\n<l>āsayantyāsravantyete haranti śleṣayantyatha /</l>\n<l>upagṛhṇanti cetyeṣāmāsravādiniruktayaḥ // VAkK_5.40 //</l>\n</lg>\n\n<lg>\n<l>saṃyojanādibhedena punaste pañcadhoditāḥ /</l>\n<l>dravyāmarśana sāmānyaddṛṣṭī saṃyojanāntaram // VAkK_5.41 //</l>\n</lg>\n\n<lg>\n<l>ekāntākuśalaṃ yasmāt svatantraṃ cobhayaṃ yataḥ /</l>\n<l>īrṣyāmātsaryameṣūktaṃ pṛthak saṃyojanadvayam // VAkK_5.42 //</l>\n</lg>\n\n<lg>\n<l>pañcadhāvarabhāgīyaṃ dvābhyāṃ kāmānatikramaḥ /</l>\n<l>tribhistu punarāvṛttiḥ mukhamūlagrahāttrayam // VAkK_5.43 //</l>\n</lg>\n\n<lg>\n<l>agantukāmatāmārgavibhramo mārgasaṃśayaḥ /</l>\n<l>ityantarāyā mokṣasya gamane 'tastrideśanā // VAkK_5.44 //</l>\n</lg>\n\n<lg>\n<l>pañcadhaivordhvabhāgīyaṃ dvau rāgau rūpyarūpijau /</l>\n<l>auddhatyamānamohāśca vidvaśād bandhanatrayam // VAkK_5.45 //</l>\n</lg>\n\n<lg>\n<l>ye 'pyanye caitasāḥ kliṣṭāḥ saṃskāraskandhasaṃjñitāḥ /</l>\n<l>kleśebhyaste 'pyupakleśāste tu na kleśasaṃjñitāḥ // VAkK_5.46 //</l>\n</lg>\n\n<lg>\n<l>āhrīkyamanapatrapyamīrṣyāmātsaryamuddhavaḥ /</l>\n<l>kaukṛtyaṃ styānamiddhaṃ ca paryavasthānamaṣṭadhā // VAkK_5.47 //</l>\n</lg>\n\n<lg>\n<l>krodhamrakṣau ca rāgotthā āhrīkyauddhatyamatsarāḥ /</l>\n<l>mrakṣe vivādaḥ avidyātaḥ styānamiddhānapatrapāḥ // VAkK_5.48 //</l>\n</lg>\n\n<lg>\n<l>kaukṛtyaṃ vicikitsātaḥ kodherṣye pratighānvaye /</l>\n<l>anye ca ṣaṭkleśamalāḥ māyā śāṭhyaṃ madastathā // VAkK_5.49 //</l>\n</lg>\n\n<lg>\n<l>pradāśa upanāhaśca vihiṃsā ceti rāgajau /</l>\n<l>māyāmadau pratighaje upanāhavihiṃsane // VAkK_5.50 //</l>\n</lg>\n\n<lg>\n<l>dṛṣṭyāmarśāt pradāśastu śāṭhyaṃ dṛṣṭisamutthitam /</l>\n<l>tatrāhrīkyānapatrāpyastyānāmiddhoddhavā dvidhā // VAkK_5.51 //</l>\n</lg>\n\n<lg>\n<l>tadanye bhāvanāheyāḥ svatantrāśca tathā malāḥ /</l>\n<l>kāme 'śubhāḥ trayo dvidhā pareṇāvyākṛtāstataḥ // VAkK_5.52 //</l>\n</lg>\n\n<lg>\n<l>māyā śāṭhyaṃ ca kāmādyadhyānayoḥ brahmavañcanāt /</l>\n<l>styānauddhatyamadā dhātutraye anye kāmadhātujāḥ // VAkK_5.53 //</l>\n</lg>\n\n<lg>\n<l>samānasiddhā dṛggheyā manovijñānabhūmikāḥ /</l>\n<l>upakleśāḥ svatantrāśca ṣaḍ vijñānāśrayāḥ pare // VAkK_5.54 //</l>\n</lg>\n\n<lg>\n<l>sukhābhyāṃ saṃprayukto hi rāgaḥ dveṣo viparyayāt /</l>\n<l>mohaḥ sarvaiḥ asaddṛṣṭirmanoduḥkhasukhena tu // VAkK_5.55 //</l>\n</lg>\n\n<lg>\n<l>daurmanasyena kāṅkṣā anye saumanasyena kāmajāḥ /</l>\n<l>sarve 'pyupekṣayā svaiḥ svairyathābhūmyūrdhvabhūmikāḥ // VAkK_5.56 //</l>\n</lg>\n\n<lg>\n<l>daurmanasyena kaukṛtyamīrṣyā krodho vihiṃsanam /</l>\n<l>upanāhaḥ pradāśaśca mātsaryaṃ tu viparyayāt // VAkK_5.57 //</l>\n</lg>\n\n<lg>\n<l>māyā śāṭhyamatho mrakṣo middhaṃ cobhayathā madaḥ /</l>\n<l>sukhābhyām sarvagopekṣā catvāryanyāni pañcabhiḥ // VAkK_5.58 //</l>\n</lg>\n\n<lg>\n<l>kāme nivaraṇāni ekavipakṣāhārakṛtyataḥ /</l>\n<l>dvayaketā pañcatā skandhavighātavicikitsanāt // VAkK_5.59 //</l>\n</lg>\n\n<lg>\n<l>ālambanaparijñānāttadālambanasaṃkṣayāt /</l>\n<l>ālambanaprahāṇācca pratipakṣodayāt kṣayaḥ // VAkK_5.60 //</l>\n</lg>\n\n<lg>\n<l>prahāṇādhārabhūtattva dūṣaṇākhyaścaturvidhaḥ /</l>\n<l>pratipakṣaḥ prahātavyaḥ kleśa ālambanāt mataḥ // VAkK_5.61 //</l>\n</lg>\n\n<lg>\n<l>vailakṣaṇyādvipakṣatvāddeśavicchedakālataḥ /</l>\n<l>bhūtaśīlapradeśādhvadvayānāmiva dūratā // VAkK_5.62 //</l>\n</lg>\n\n<lg>\n<l>sakṛt kṣayaḥ visaṃyogalābhasteṣāṃ punaḥ pūnaḥ /</l>\n<l>pratipakṣodayaphalaprāptīndriyavivṛddhiṣu // VAkK_5.63 //</l>\n</lg>\n\n<lg>\n<l>parijñā nava kāmādyaprakāradvayasaṃkṣayaḥ /</l>\n<l>ekā dvayoḥ kṣaye dve te tathordhvaṃ tisra eva tāḥ // VAkK_5.64 //</l>\n</lg>\n\n<lg>\n<l>anyā avarabhāgīyarūpasarvāsravakṣayāḥ /</l>\n<l>tisraḥ parijñāḥ ṣaṭ kṣāntiphalaṃ jñānasya śeṣitāḥ // VAkK_5.65 //</l>\n</lg>\n\n<lg>\n<l>anāgamyaphalaṃ sarvā dhyānānāṃ pañca vāthavā /</l>\n<l>aṣṭau sāmantakasyaikā maulārūpyatrayasya ca // VAkK_5.66 //</l>\n</lg>\n\n<lg>\n<l>āryamārgasya sarvāḥ dve laukikasya anvayasya ca /</l>\n<l>dharmajñānasya tisrastu ṣaṭ tatpakṣasya pañca ca // VAkK_5.67 //</l>\n</lg>\n\n<lg>\n<l>anāsravaviyogāpterbhavāgravikalīkṛteḥ /</l>\n<l>hetudvayasamudghātāt parijñā dhātvatikramāt // VAkK_5.68 //</l>\n</lg>\n\n<lg>\n<l>naikayā pañcabhiryāvaddarśanasthaḥ samanvitaḥ /</l>\n<l>bhāvanāsthaḥ punaḥ ṣaḍibharekayā vā dvayena vā // VAkK_5.69 //</l>\n</lg>\n\n<lg>\n<l>tāsāṃ saṃkalanaṃ dhātuvairāgyaphalalābhataḥ /</l>\n<l>ekāṃ dve pañca ṣaṭ kaścijjahātyāpnoti pañca na // VAkK_5.70 //</l>\n</lg>\n\n<p>samāptaḥ parijñāprasaṅgaḥ //</p>\n\n<p>abhidharmakośe 'nuśayanirddeśo nāma pañcamaṃ kośasthānaṃ samāptamiti //</p>\n\n<p>śrīlāmāvākasya yadatra puṇyam /</p>\n\n<p>ṣaṣṭhaṃ kośasthānam</p>\n\n<p>om namo buddhāya //</p>\n\n<lg>\n<l>kleśaprahāṇāmākhyātaṃ satyadarśanabhāvanāt /</l>\n<l>dvividho bhāvanāmārgo darśanākhyastvanāsravaḥ // VAkK_6.1 //</l>\n</lg>\n\n<lg>\n<l>satyānyuktāni catvāri duḥkhaṃ samudayastathā /</l>\n<l>nirodhamārga iti eṣāṃ yathābhisamayaṃ kramaḥ // VAkK_6.2 //</l>\n</lg>\n\n<lg>\n<l>duḥkhā stridūḥkhatāyogādyathāyogamaśeṣataḥ /</l>\n<l>manāpā amanāpāśca tadanye caiva sāsravāḥ // VAkK_6.3 //</l>\n</lg>\n\n<lg>\n<l>yatra bhinnena tadbuddhiranyāpohe dhiyā ca tat /</l>\n<l>ghaṭārthavatsaṃvṛtisat paramārthasadanyathā // VAkK_6.4 //</l>\n</lg>\n\n<lg>\n<l>vṛttasthaḥ śrutacintāvānbhāvanāyāṃ prayujyate /</l>\n<l>nāmobhayārthaviṣayā śrutamayyādikā dhiyaḥ // VAkK_6.5 //</l>\n</lg>\n\n<lg>\n<l>vyapakarṣadvayavataḥ nāsaṃtuṣṭamahecchayoḥ /</l>\n<l>labdhe bhūyaḥspṛhātuṣṭiralabdhecchā mahecchatā // VAkK_6.6 //</l>\n</lg>\n\n<lg>\n<l>viparyāsāttadvipakṣau tridhātvāptāmalau ca tau /</l>\n<l>alobhaḥ āryavaṃśāśca teṣāṃ tuṣṭayātmakāstrayaḥ // VAkK_6.7 //</l>\n</lg>\n\n<lg>\n<l>karmāntena tribhirvṛttiḥ tṛṣṇotpādavipakṣataḥ /</l>\n<l>mamāha kāravastvicchātatkālātyantaśāntaye // VAkK_6.8 //</l>\n</lg>\n\n<lg>\n<l>tatrāvatāro 'śubhayā cānāpānasmṛtena ca /</l>\n<l>adhirāgavitarkāṇām śaṃkalā sarvārāgiṇām // VAkK_6.9 //</l>\n</lg>\n\n<lg>\n<l>āsamudrāsthivistārasaṃkṣepādādikarmikaḥ /</l>\n<l>pādāsthna ākapālārdhatyāgāt kṛtajayaḥ smṛtaḥ // VAkK_6.10 //</l>\n</lg>\n\n<lg>\n<l>atikrāntamanaskāro bhrūmadhye cittadhāraṇāt /</l>\n<l>alobho daśabhūḥ kāmadṛśyālambā nṛjāśubhā // VAkK_6.11 //</l>\n</lg>\n\n<lg>\n<l>ānāpānasmṛtiḥ prajñā pañcabhūrvāyurgīcarā /</l>\n<l>kāmāśrayā na bāhyānām ṣaḍ vidhā gaṇanādibhiḥ // VAkK_6.12 //</l>\n</lg>\n\n<lg>\n<l>ānāpānau yataḥ kāyaḥ sattvākhyau anupāttakau /</l>\n<l>naiḥṣyandikau nādhareṇa lakṣyete manasā ca tau // VAkK_6.13 //</l>\n</lg>\n\n<lg>\n<l>niṣprannaśamathaḥ kuryāt smṛtyupasthānabhāvanām /</l>\n<l>kāyaviccittadharmāṇāṃ dvilakṣaṇaparīkṣaṇāt // VAkK_6.14 //</l>\n</lg>\n\n<lg>\n<l>prajñā śrutādimayī anye saṃsargālambanāḥ kramaḥ /</l>\n<l>yathotpatti catuṣkaṃ tu viparyāsavipakṣataḥ // VAkK_6.15 //</l>\n</lg>\n\n<lg>\n<l>sa dharmasmṛtyupasthāne samastālambane sthitaḥ /</l>\n<l>ānityaduḥkhataḥ śūnyānātmatastānvipaśyati // VAkK_6.16 //</l>\n</lg>\n\n<lg>\n<l>tata ūṣmagatotpattiḥ taccatuḥsatyagocaram /</l>\n<l>ṣoḍaśākāram ūṣmabhyo mūrdhānaḥ te 'pi tādṛśāḥ // VAkK_6.17 //</l>\n</lg>\n\n<lg>\n<l>ubhayākaraṇaṃ dharmeṇa anyairapi tu vardhanam /</l>\n<l>tebhyaḥ kṣāntiḥ dvidhā tadvat kṣāntyā dharmeṇa vardhanam // VAkK_6.18 //</l>\n</lg>\n\n<lg>\n<l>kāmāptaduḥkhaviṣayā tvadhimātrā kṣaṇaṃ ca sā /</l>\n<l>tathāgradharmāḥ sarve tu pañcaskandhāḥ vināptibhiḥ // VAkK_6.19 //</l>\n</lg>\n\n<lg>\n<l>iti nirvedhabhāgīyaṃ caturdhā bhāvanāmayam /</l>\n<l>anāgamyā ntaradhyānabhūmikam dve tvadho 'pi vā // VAkK_6.20 //</l>\n</lg>\n\n<lg>\n<l>kāmāśrayāṇi agradharmān dvayāśrayān labhate 'ṅganā /</l>\n<l>bhūmityāgāttyajatyāryastāni anāryastu mṛtyunā // VAkK_6.21 //</l>\n</lg>\n\n<lg>\n<l>ādye dve parihāṇyā ca maulestatraiva satyadṛk /</l>\n<l>apūrvāptirvihīneṣu hānī dve asamanvitiḥ // VAkK_6.22 //</l>\n</lg>\n\n<lg>\n<l>mūrdhalābhī na mūlacchit kṣāntilābhyanapāyagaḥ /</l>\n<l>śiṣyagotrā nnivartya dve buddhaḥ syāt trīṇyapītaraḥ // VAkK_6.23 //</l>\n</lg>\n\n<lg>\n<l>ābodheḥ sarvamekatra dhyānāntye śāstṛkhaḍgayoḥ /</l>\n<l>prāktebhyo mokṣabhāgīyaṃ kṣipraṃ mokṣastribhirbhavaiḥ // VAkK_6.24 //</l>\n</lg>\n\n<lg>\n<l>śrutacintāmayaṃ trīṇi karmāṇi ākṣipyate nṛṣu /</l>\n<l>laukikebhyo 'gradharmebhyo dharmakṣāntiranāsravā // VAkK_6.25 //</l>\n</lg>\n\n<lg>\n<l>kāmaduḥkhe tato 'traiva dharmajñānaṃ tathā punaḥ /</l>\n<l>śeṣe duḥkhe 'nvayakṣāntijñāne satyatraye tathā // VAkK_6.26 //</l>\n</lg>\n\n<lg>\n<l>iti ṣoḍaśacitto 'yaṃ satyābhisamayaḥ tridhā /</l>\n<l>darśanālambakāryākhyaḥ so 'gradharmaikabhūmikaḥ // VAkK_6.27 //</l>\n</lg>\n\n<lg>\n<l>kṣāntijñānānyanantarya muktimārgā yathākramam /</l>\n<l>adṛṣṭadṛṣṭerdṛṅgmārgastatra pañcadaśa kṣaṇāḥ // VAkK_6.28 //</l>\n</lg>\n\n<lg>\n<l>mṛdutīkṣṇendriyau teṣu śraddhādharmānusāriṇau /</l>\n<l>ahīnabhāvanāheyau phalādyuapratipannakau // VAkK_6.29 //</l>\n</lg>\n\n<lg>\n<l>yāvat pañcaprakāraghnau dvītīye 'rvāṅnavakṣayāt /</l>\n<l>kāmādviraktāvūrdhvaṃ vā tṛtīyapratipannakau // VAkK_6.30 //</l>\n</lg>\n\n<lg>\n<l>ṣoḍaśe tu phalasthau tau yatra yaḥ pratipannakaḥ /</l>\n<l>śraddhādhimuktadṛṣṭyāptau mṛdutīkṣṇendriyau tadā // VAkK_6.31 //</l>\n</lg>\n\n<lg>\n<l>phale phalaviśiṣṭasya lābho mārgasya nāstyataḥ /</l>\n<l>nāprayukto viśeṣāya phalasthaḥ pratipannakaḥ // VAkK_6.32 //</l>\n</lg>\n\n<lg>\n<l>navaprakārā doṣā hi bhūmau bhūmau tathā guṇāḥ /</l>\n<l>mṛdumadhyādhimātrāṇāṃ punarmṛdvādibhedataḥ // VAkK_6.33 //</l>\n</lg>\n\n<lg>\n<l>akṣīṇabhāvanāheyaḥ phalasthaḥ saptakṛtparaḥ /</l>\n<l>tricaturvidhamuktastu dvitrijanmā kulaṃkulaḥ // VAkK_6.34 //</l>\n</lg>\n\n<lg>\n<l>āpañcamaprakāraghno dvitīyapratipannakaḥ /</l>\n<l>kṣīṇaṣaṣṭhaprakārastu sakṛdāgāmyasau punaḥ // VAkK_6.35 //</l>\n</lg>\n\n<lg>\n<l>kṣīṇasaptāṣṭadoṣāṃśa ekajanmaikavīcikaḥ /</l>\n<l>tṛtīyapratipannaśca so 'nāgāmi navakṣayāt // VAkK_6.36 //</l>\n</lg>\n\n<lg>\n<l>so 'ntarotpannasaṃskārāsaṃskāraparinirvṛtiḥ /</l>\n<l>ūrdhvastrotāśca sa dhyāne vyavakīrṇo 'kaniṣṭhagaḥ // VAkK_6.37 //</l>\n</lg>\n\n<lg>\n<l>sa pluto 'rdhaplutaḥ sarvacyutaśca anyo bhavāgragaḥ /</l>\n<l>ārūpyagaścaturdhānyaḥ iha nirvāpako 'paraḥ // VAkK_6.38 //</l>\n</lg>\n\n<lg>\n<l>punastrīṃstrividhān kṛtvā nava rūpopagāḥ smṛtāḥ /</l>\n<l>tadviśeṣaḥ punaḥ karmakleśendriyaviśeṣataḥ // VAkK_6.39 //</l>\n</lg>\n\n<lg>\n<l>ūrdhvastroturabhedena sapta sadgatayo matāḥ /</l>\n<l>sadasadvṛttyavṛttibhyāṃ gatāpratyāgateśca tāḥ // VAkK_6.40 //</l>\n</lg>\n\n<lg>\n<l>na parāvṛttajanmāryaḥ kāme dhātvantaropagaḥ /</l>\n<l>sa cordhvajaśca naivākṣasaṃcāraparihāṇibhāk // VAkK_6.41 //</l>\n</lg>\n\n<lg>\n<l>ākīryate caturtha prāk niṣpatti kṣaṇamiśraṇāt /</l>\n<l>upapattivihārārtha kleśabhīrutayāpi ca // VAkK_6.42 //</l>\n</lg>\n\n<lg>\n<l>tatpāñcavidhyātpañcaiva śuddhāvāsopapattayaḥ /</l>\n<l>nirodhalābhyanāgāmī kāyasākṣī punarmataḥ // VAkK_6.43 //</l>\n</lg>\n\n<lg>\n<l>ābhavāgrāṣṭabhāgakṣidarhattve pratipannakaḥ /</l>\n<l>navamasyāpyānantaryapathe vajropamaśca saḥ // VAkK_6.44 //</l>\n</lg>\n\n<lg>\n<l>tatkṣayāptyā kṣayajñānaṃ āśaikṣo 'rhannasau tadā /</l>\n<l>lokottareṇa vairāgyaṃ bhavāgrāt anyato dvidhā // VAkK_6.45 //</l>\n</lg>\n\n<lg>\n<l>laukikenāryavairāgye visaṃyogāptayo dvidhā /</l>\n<l>lokottareṇa cetyeke tyakte kleśāsamanvayāt // VAkK_6.46 //</l>\n</lg>\n\n<lg>\n<l>bhavāgrādhavimuktordhvajātavattvasamanvayaḥ /</l>\n<l>anāsraveṇa vairāgyamanāgāmyena sarvataḥ // VAkK_6.47 //</l>\n</lg>\n\n<lg>\n<l>dhyānātsāmantakādvāntyo mukti mārgastribhūjaye /</l>\n<l>nordhvaṃ sāmantakāt āryairaṣṭābhiḥ svordhvabhūjayaḥ // VAkK_6.48 //</l>\n</lg>\n\n<lg>\n<l>vimuktyānantaryapathā laukikāstu yathākramam /</l>\n<l>śāntādyudārādyākārāḥ uttarādharagocarāḥ // VAkK_6.49 //</l>\n</lg>\n\n<lg>\n<l>yadyakopyaḥ kṣayajñānādanutpādamatiḥ na cet /</l>\n<l>kṣayajñānamaśaikṣo vā dṛṣṭiḥ sarvasya sārhataḥ // VAkK_6.50 //</l>\n</lg>\n\n<lg>\n<l>śrāmaṇyamamalo mārgaḥ saṃskṛtāsaṃskṛtaṃ phalam /</l>\n<l>ekānnavatistāni muktimārgāḥ saha kṣayaiḥ // VAkK_6.51 //</l>\n</lg>\n\n<lg>\n<l>catuṣphalavyavasthā tu pañcakāraṇasaṃbhavāt /</l>\n<l>pūrvatyāgo 'nyamārgāptiḥ kṣayasaṃkalanaṃ phale // VAkK_6.52 //</l>\n</lg>\n\n<lg>\n<l>jñānāṣṭakasya lābho 'tha ṣoḍaśākārabhāvanā /</l>\n<l>laukikāptaṃ tu miśratvānāsravāptiḥ dhṛteḥ phalam // VAkK_6.53 //</l>\n</lg>\n\n<lg>\n<l>brāhmaṇyaṃ brahmacakraṃ ca tadeva brahmavartanāt /</l>\n<l>dharmacakraṃ tu dṛṅmārgaḥ āśugatvādyarādibhiḥ // VAkK_6.54 //</l>\n</lg>\n\n<lg>\n<l>kāme trayāptiḥ antyasya triṣu nordhva hi dṛkpathaḥ /</l>\n<l>asaṃvegādiha vidhā tatra niṣṭheti cāgamāt // VAkK_6.55 //</l>\n</lg>\n\n<lg>\n<l>ṣaḍarhanto matāḥ teṣāṃ pañca śraddhādhimuktijāḥ /</l>\n<l>vimuktiḥ sāmayikyeṣām akopyākopyadharmaṇaḥ // VAkK_6.56 //</l>\n</lg>\n\n<lg>\n<l>ato 'samayamukto 'sau dṛṣṭiprāptānvayaśca saḥ /</l>\n<l>tadgotrā āditaḥ kecitkeciduttāpanāgatāḥ // VAkK_6.57 //</l>\n</lg>\n\n<lg>\n<l>gotrāccaturṇāṃ pañcānāṃ phalāddhāniḥ na pūrvakāt /</l>\n<l>śaikṣānāryāśca ṣaḍgotrāḥ saṃcāro nāsti darśane // VAkK_6.58 //</l>\n</lg>\n\n<lg>\n<l>parihāṇistridhā jñeyā prāptāprāptopabhogataḥ /</l>\n<l>antyā śāsturakopyasya madhyā cānyasya tu tridhā // VAkK_6.59 //</l>\n</lg>\n\n<lg>\n<l>mriyate na phalabhraṣṭaḥ tadakārya karoti na /</l>\n<l>vimuktyānantaryapathā navākopye atisevanāt // VAkK_6.60 //</l>\n</lg>\n\n<lg>\n<l>dṛṣṭayāptatāyāmekaikaḥ anāsravāḥ nṛṣu vardhanam /</l>\n<l>aśaikṣo nava niśritya bhūmīḥ śaikṣastu ṣaṭ yataḥ // VAkK_6.61 //</l>\n</lg>\n\n<lg>\n<l>saviśeṣaṃ phalaṃ tyaktvā phalamāpnoti vardhayan /</l>\n<l>dvau buddhau śrāvakāḥ sapta navaite navadhendriyāḥ // VAkK_6.62 //</l>\n</lg>\n\n<lg>\n<l>prayogākṣasamāpattivimuktyubhayataḥ kṛtāḥ /</l>\n<l>pudgalāḥ sapta ṣaṭ tvete dvau dvau mārgatraye yataḥ // VAkK_6.63 //</l>\n</lg>\n\n<lg>\n<l>nirodhalābhyubhayatovimuktaḥ prajñayetaraḥ /</l>\n<l>samāpattīndriyaphalaiḥ pūrṇaḥ śaikṣo 'bhidhīyate // VAkK_6.64 //</l>\n</lg>\n\n<lg>\n<l>aśaikṣaparipūrṇatvaṃ dvābhyām mārgaḥ samāsataḥ /</l>\n<l>viśeṣamuktyānantaryaprayogākhya ścaturvidhaḥ // VAkK_6.65 //</l>\n</lg>\n\n<lg>\n<l>dhyāneṣu mārgaḥ pratipatsukhā duḥkhānyabhūmiṣu /</l>\n<l>dhanyābhijñā mṛdumateḥ kṣiprābhijñetarasya tu // VAkK_6.66 //</l>\n</lg>\n\n<lg>\n<l>anutpādakṣayajñāne bodhiḥ tādanulomyataḥ /</l>\n<l>saptatriṃśattu tatpakṣyāḥ nāmato dravyato daśa // VAkK_6.67 //</l>\n</lg>\n\n<lg>\n<l>śraddhā vīryaṃ smṛtiḥ prajñā samādhiḥ prītyupekṣaṇe /</l>\n<l>praśrabdhiśīlasaṃkalpāḥ prajñā hi smṛtyupasthitiḥ // VAkK_6.68 //</l>\n</lg>\n\n<lg>\n<l>vīryaṃ samyakprahāṇākhyamṛddhipādāḥ samādhayaḥ /</l>\n<l>pradhānagrahaṇaṃ sarve guṇāḥ prāyogikāstu te // VAkK_6.69 //</l>\n</lg>\n\n<lg>\n<l>ādikarmikanirvedhabhāgīyeṣu prabhāvitāḥ /</l>\n<l>bhāvane darśane caiva sapta vargā yathākramam // VAkK_6.70 //</l>\n</lg>\n\n<lg>\n<l>anāsravāṇi bodhyaṅgamārgāṅgāni dvidhetare /</l>\n<l>sakalāḥ prathame dhyāne anāgamye prītivarjitāḥ // VAkK_6.71 //</l>\n</lg>\n\n<lg>\n<l>dvitīye 'nyatra saṃkalpāt dvayostaddvayavarjitāḥ /</l>\n<l>dhyānāntare ca śīlāṅgaistābhyāṃ ca triṣvarūpiṣu // VAkK_6.72 //</l>\n</lg>\n\n<lg>\n<l>kāmadhātau bhavāgre ca bodhimārgāṅgavarjitāḥ /</l>\n<l>trisatyadarśane śīladharmāvetyaprasādayoḥ // VAkK_6.73 //</l>\n</lg>\n\n<lg>\n<l>lābho mārgābhisamaye buddhatatsaṃghayorapi /</l>\n<l>dharmaḥ satyatrayaṃ bodhisattvapratyekabuddhayoḥ // VAkK_6.74 //</l>\n</lg>\n\n<lg>\n<l>mārgaśca dravyatastu dve śraddhā śīlaṃ ca nirmalāḥ /</l>\n<l>noktā vimuktiḥ śaikṣāṅgaṃ baddhatvāt sā punardvidhā // VAkK_6.75 //</l>\n</lg>\n\n<lg>\n<l>asaṃskṛtā kleśahānamadhimuktastu saṃskṛtā /</l>\n<l>sāṅgaḥ saiva vimuktī dve jñānaṃ bodhiryathoditā // VAkK_6.76 //</l>\n</lg>\n\n<lg>\n<l>vimucyate jāyamānasaśaikṣaṃ cittamāvṛteḥ /</l>\n<l>nirudhyamāno mārgastu prajahāti tadāvṛtim // VAkK_6.77 //</l>\n</lg>\n\n<lg>\n<l>asaṃskṛtaiva dhātvākhyā virāgo rāgasaṃkṣayaḥ /</l>\n<l>prahāṇadhāturanyeṣāṃ nirodhākhyastu vastunaḥ // VAkK_6.78 //</l>\n</lg>\n\n<lg>\n<l>nirvidyate duḥkhahetukṣāntijñānaiḥ virajyate /</l>\n<l>sarvairjahāti yaiḥ evaṃ catuṣkoṭikasaṃbhavaḥ // VAkK_6.79 //</l>\n</lg>\n\n<p>abhidharmakośe mārgapudgalanirdeśo nāma ṣaṣṭhaṃ kośasthānaṃ samāptamiti //</p>\n\n<p>saptamaṃ kośasthānam</p>\n\n<p>namo buddhāya //</p>\n\n<lg>\n<l>nāmalā kṣāntayo jñānaṃ kṣayānutpādadhīrna dak /</l>\n<l>tadanyobhayathāryā dhīḥ anyā jñānaṃ dṛśaśca ṣaṭ // VAkK_7.1 //</l>\n</lg>\n\n<lg>\n<l>sāsravānāsravaṃ jñānaṃ ādyaṃ saṃvṛtijñāpakam /</l>\n<l>anāsravaṃ dvidhā dharmajñānamanvayameva ca // VAkK_7.2 //</l>\n</lg>\n\n<lg>\n<l>sāṃvṛtaṃ sarvaviṣayaṃ kāmaduḥkhādigocaram /</l>\n<l>dharmākhyam anvayajñānaṃ tūrdhvaduḥkhādigocaram // VAkK_7.3 //</l>\n</lg>\n\n<lg>\n<l>te eva satyabhedena catvāri ete caturvidhe /</l>\n<l>anutpādakṣayajñāne te punaḥ prathamodite // VAkK_7.4 //</l>\n</lg>\n\n<lg>\n<l>duḥkhahetvanvayajñāne caturbhyaḥ paracittavit /</l>\n<l>bhūmyakṣapudgalotkrāntaṃ naṣṭājātaṃ na vetti tat // VAkK_7.5 //</l>\n</lg>\n\n<lg>\n<l>ta dharmānvayadhīpakṣyamanyo 'nyaṃ darśanakṣaṇau /</l>\n<l>śrāvako vetti khaṅgastrīn sarvānbuddho 'prayogataḥ // VAkK_7.6 //</l>\n</lg>\n\n<lg>\n<l>kṣayajñānaṃ hi satyeṣu parijñātādiniścayaḥ /</l>\n<l>na parijñeyamityādiranutpādamatirmatā // VAkK_7.7 //</l>\n</lg>\n\n<lg>\n<l>svabhāvapratipakṣābhyāmākārākāragocarāt /</l>\n<l>prayogakṛtakṛtyatvahetūpacayato daśa // VAkK_7.8 //</l>\n</lg>\n\n<lg>\n<l>dharmajñānanirodhe yanmārge vā bhāvanāpathe /</l>\n<l>tridhātupratipakṣastat kāmadhāto 'stu nānvayam // VAkK_7.9 //</l>\n</lg>\n\n<lg>\n<l>dharmajñānānvayajñānaṃ ṣoḍaśākāram anyathā /</l>\n<l>tathā ca sāṃvṛtaṃ svaiḥ svaiḥ satyākāraiścatuṣṭayam // VAkK_7.10 //</l>\n</lg>\n\n<lg>\n<l>tathā paramanojñānaṃ nirmalaṃ samalaṃ punaḥ /</l>\n<l>jñeyasvalakṣaṇākāraṃ ekaikadravyagocaram // VAkK_7.11 //</l>\n</lg>\n\n<lg>\n<l>śeṣe caturdaśākāre śūnyānātmavivarjite /</l>\n<l>nāmalaḥ ṣoḍaśabhyo 'nya ākāraḥ anye 'sti śāstrataḥ // VAkK_7.12 //</l>\n</lg>\n\n<lg>\n<l>dravyataḥ ṣoḍaśākārāḥ prajñākāraḥ tayā saha /</l>\n<l>ākārayanti sālambāḥ sarvamākāryate tu sat // VAkK_7.13 //</l>\n</lg>\n\n<lg>\n<l>tridhādyaṃ kuśalānyanyāni ādyaṃ sarvāsu bhūmiṣu /</l>\n<l>dharmākhyaṃ ṣaṭsu navasu tvanvayākhyaṃ tathaiva ṣaṭ // VAkK_7.14 //</l>\n</lg>\n\n<lg>\n<l>dhyāneṣvanyamanojñānaṃ kāmarūpāśrayaṃ ca tat /</l>\n<l>kāmāśrayaṃ tu dharmākhyam anyattraidhātukāśrayam // VAkK_7.15 //</l>\n</lg>\n\n<lg>\n<l>smṛtyupasthānamekaṃ dhīrnirodhe paracittadhīḥ /</l>\n<l>trīṇi catvāri śeṣāṇi dharmadhīgocaro nava // VAkK_7.16 //</l>\n</lg>\n\n<lg>\n<l>nava mārgānvayadhiyoḥ duḥkhahetudhiyordvayam /</l>\n<l>caturṇāṃ daśa naikasya yojyā dharmāḥ punardaśa // VAkK_7.17 //</l>\n</lg>\n\n<lg>\n<l>traidhātukāmalā dharmā akṛtāśca dvidhā dvidhā /</l>\n<l>sāṃvṛtaṃ svakalāpānyadekaṃ vidyādanātmataḥ // VAkK_7.18 //</l>\n</lg>\n\n<lg>\n<l>ekajñānānvito rāgī prathame 'nāsravakṣaṇe /</l>\n<l>dvitīye tribhiḥ ūrdhvastu caturṣvekaikavṛddhimān // VAkK_7.19 //</l>\n</lg>\n\n<lg>\n<l>yathotpannāni bhāvyante kṣāntijñānāni darśane /</l>\n<l>anāgatāni tatraiva sāṃvṛtaṃ cānvayatraye // VAkK_7.20 //</l>\n</lg>\n\n<lg>\n<l>ato 'bhisamayāntyākhyaṃ tadānutpattidharmakam /</l>\n<l>svādhobhūmi nirodhe 'ntyaṃ svasatyākāraṃ yātnikam // VAkK_7.21 //</l>\n</lg>\n\n<lg>\n<l>ṣoḍaśe ṣaṭ sarāgasya vītarāgasya sapta tu /</l>\n<l>sarāgabhāvanā mārge tadūrdhvaṃ saptabhāvanā // VAkK_7.22 //</l>\n</lg>\n\n<p>saptabhūmijayābhijñākopyāptyākīrṇabhāvite\n<l>ānantaryapatheṣūrdhvaṃ muktimārgāṣṭake 'pi ca // VAkK_7.23 //</l></p>\n\n<lg>\n<l>śaikṣottāpanamuktau vā ṣaṭ saptajñānabhāvanā /</l>\n<l>ānantaryapathe ṣaṇṇāṃ bhavāgravijaye tathā // VAkK_7.24 //</l>\n</lg>\n\n<lg>\n<l>navānāṃ tu kṣayajñāne akopyasya daśa bhāvanā /</l>\n<l>tatsaṃcare 'ntyamuktau ca proktaśeṣe 'ṣṭabhāvanā // VAkK_7.25 //</l>\n</lg>\n\n<lg>\n<l>yadvairāgyāya yallābhastatra cādhaśca bhāvyate /</l>\n<l>sāsravāśca kṣayajñāne labdhapūrvaṃ na bhāvyate // VAkK_7.26 //</l>\n</lg>\n\n<lg>\n<l>pratilambhaniṣevākhye śubhasaṃskṛtabhāvane /</l>\n<l>pratipakṣavinirdhāvabhāvane sāsravasya tu // VAkK_7.27 //</l>\n</lg>\n\n<lg>\n<l>aṣṭādaśāveṇikāstu buddhadharmā balādayaḥ /</l>\n<l>sthānāsthāne daśa jñānāni aṣṭau karmaphale nava // VAkK_7.28 //</l>\n</lg>\n\n<lg>\n<l>dhyānādyakṣādhimokṣeṣu dhātau ca pratipatsu tu /</l>\n<l>daśa vā saṃvṛtijñānaṃ dvayoḥ ṣaṭ daśa vā kṣaye // VAkK_7.29 //</l>\n</lg>\n\n<lg>\n<l>prāṅinavisacyutotpādabaladhyāneṣu śeṣitam /</l>\n<l>sarvabhūmiṣu kenāsya balamavyāhataṃ yataḥ // VAkK_7.30 //</l>\n</lg>\n\n<lg>\n<l>nārāyaṇabalaṃ kāye saṃdhiṣvanye daśādhikam /</l>\n<l>hastyādisaptakabalam spraṣṭavyāyatanaṃ ca tat // VAkK_7.31 //</l>\n</lg>\n\n<lg>\n<l>vaiśāradyaṃ caturdhā tu yathādyadaśame bale /</l>\n<l>dvitīyasaptame caiva smṛtiprajñātmakaṃ trayam // VAkK_7.32 //</l>\n</lg>\n\n<lg>\n<l>mahākṛpā saṃvṛtidhīḥ saṃbhārākāragocaraiḥ /</l>\n<l>samatvādādhimātryācca nānākaraṇamaṣṭadhā // VAkK_7.33 //</l>\n</lg>\n\n<lg>\n<l>saṃbhāradharmakāyābhyāṃ jagataścārthacaryayā /</l>\n<l>samatā sarvabuddhānāṃ nāyurjātipramāṇataḥ // VAkK_7.34 //</l>\n</lg>\n\n<lg>\n<l>śiṣyasādhāraṇā anye dharmāḥ kecit pṛthagjanaiḥ /</l>\n<l>araṇāpraṇidhijñānapratisaṃvidguṇādayaḥ // VAkK_7.35 //</l>\n</lg>\n\n<lg>\n<l>saṃvṛtijñānamaraṇā dhyāne 'ntye akopyadharmaṇaḥ /</l>\n<l>nṛjā anutpannakāmāptasavastukleśagocarāḥ // VAkK_7.36 //</l>\n</lg>\n\n<lg>\n<l>tathaiva praṇidhijñānaṃ sarvālambaṃ tu tat tathā /</l>\n<l>dharmārthayorniruktau ca pratibhāne ca saṃvidaḥ // VAkK_7.37 //</l>\n</lg>\n\n<lg>\n<l>tisro nāmāthavāgjñānamavivartyaṃ yathākramam /</l>\n<l>caturthīyuktamuktābhilāpamārgavaśitvayoḥ // VAkK_7.38 //</l>\n</lg>\n\n<lg>\n<l>vāṅmārgālambanā cāsau nava jñānāni sarvabhūḥ /</l>\n<l>daśa ṣaḍvārthasaṃvit sā sarvatra anye tu sāṃvṛtam // VAkK_7.39 //</l>\n</lg>\n\n<lg>\n<l>kāmadhyāneṣu dharme vit vāci prathamakāmayoḥ /</l>\n<l>vikalābhirna tallābhī ṣaḍete prāntakoṭikāḥ // VAkK_7.40 //</l>\n</lg>\n\n<lg>\n<l>tatṣaḍ vidhaṃ sarvabhūmyanulomitam /</l>\n<l>vṛddhikāṣṭhāgataṃ tacca buddhānyasya prayogajāḥ // VAkK_7.41 //</l>\n</lg>\n\n<lg>\n<l>ṛddhiśrotramanaḥpūrvajanmacyutyudayakṣaye /</l>\n<l>jñāta sākṣīkriyābhijñā ṣaḍ vidhā muktimārgadhīḥ // VAkK_7.42 //</l>\n</lg>\n\n<lg>\n<l>catasraḥ saṃvṛtijñānaṃ cetasi jñānapañcakam /</l>\n<l>kṣayābhijñā balaṃ yadvat pañca dhyānacatuṣṭaye // VAkK_7.43 //</l>\n</lg>\n\n<lg>\n<l>svādhobhūviṣayāḥ labhyā ucitāstu virāgataḥ /</l>\n<l>tṛtīyā trīpyupasthānāni ādyaṃ śrotraddhircakṣuṣi // VAkK_7.44 //</l>\n</lg>\n\n<lg>\n<l>avyākṛte śrotracakṣurabhijñe itarāḥ śubhāḥ /</l>\n<l>tisro vidyāḥ avidyāyāḥ pūrvāntādau nivarttanāt // VAkK_7.45 //</l>\n</lg>\n\n<lg>\n<l>aśaikṣyantyā tadākhye dve tatsaṃtānamudbhavāt /</l>\n<l>iṣṭe śaikṣasya nokte tu vidye sāvidyasaṃtateḥ // VAkK_7.46 //</l>\n</lg>\n\n<lg>\n<l>ādyā tṛtīyā ṣaṣṭhī ca prātihāryāṇi śāsanam /</l>\n<l>agyram avyabhicāritvāddhiteṣṭaphalayojanāt // VAkK_7.47 //</l>\n</lg>\n\n<lg>\n<l>ṛddhiḥ samādhiḥ gamanaṃ nirmāṇaṃ ca gatistridhā /</l>\n<l>śāsturmanojavā anyeṣāṃ vāhinyapyādhimokṣikī // VAkK_7.48 //</l>\n</lg>\n\n<lg>\n<l>kāmāptaṃ nirmitaṃ bāhyaṃ caturāyatanaṃ dvidhā /</l>\n<l>rūpāptaṃ dve tu nirmāṇacittaistāni caturdaśa // VAkK_7.49 //</l>\n</lg>\n\n<lg>\n<l>yathākramaṃ dhyānaphalaṃ dve yāvat pañca nordhvajam /</l>\n<l>tallābho dhyānavat śuddhāttatsvataśca tato 'pi te // VAkK_7.50 //</l>\n</lg>\n\n<lg>\n<l>svabhūmikena nirmāṇaṃ bhāṣaṇaṃ tvadhareṇa ca /</l>\n<l>nirmātraiva sahāśāstuḥ adhiṣṭhāyānyavarttanāt // VAkK_7.51 //</l>\n</lg>\n\n<lg>\n<l>mṛtasyāpyastyadhiṣṭhānaṃ nāsthirasya apare tu na /</l>\n<l>ādāvekamanekena jitāyāṃ tu viparyayāt // VAkK_7.52 //</l>\n</lg>\n\n<lg>\n<l>avyākṛtaṃ bhāvanājaṃ trividhaṃ tūpapattijam /</l>\n<l>ṛddhirmantrauṣadhābhyāṃ ca karmajā ceti pañcadhā // VAkK_7.53 //</l>\n</lg>\n\n<lg>\n<l>divyaśrotrākṣiṇī rūpaprasādau dhyānabhūmikau /</l>\n<l>sabhāgāvikale nityaṃ dūrasūkṣmādigocare // VAkK_7.54 //</l>\n</lg>\n\n<lg>\n<l>durasthamāvṛtaṃ sūkṣmaṃ sarvataśca na paśyati /</l>\n<l>māṃsacakṣuryato rūpamato divyaṃ dṛgiṣyate //</l>\n</lg>\n\n<lg>\n<l>dvitrisāhasrakāsaṃkhyadṛśo 'rhatkhaḍgadaiśikāḥ /</l>\n<l>anyadapyupapattyāptaṃ taddṛśyo nāntarībhavaḥ // VAkK_7.55 //</l>\n</lg>\n\n<lg>\n<l>cetojñānaṃ tu tattredhā tarkavidyākṛtaṃ ca yat /</l>\n<l>jānate nārakā ādau nṛṇāṃ notpattilabhikam // VAkK_7.56 //</l>\n</lg>\n\n<p>abhidharmakośe jñānanirdeśo nāma saptamaṃ kośasthānam //</p>\n\n<p>aṣṭamaṃ kośasthānam</p>\n\n<p>oṃ namo buddhāya //</p>\n\n<lg>\n<l>dvidhā dhyānāni catvāri proktāstadupapattayaḥ /</l>\n<l>samāpattiḥ śubhaikāgyraṃ pañcaskandhāstu sānugam // VAkK_8.1 //</l>\n</lg>\n\n<lg>\n<l>vicāraprītisukhavat pūrvapūrvāṅgavarjitam /</l>\n<l>tathārūpyāḥ catuskandhāḥ adhobhūmivivekajāḥ // VAkK_8.2 //</l>\n</lg>\n\n<lg>\n<l>vibhūtarūpasaṃjñākhyāḥ saha sāmantakaistribhiḥ /</l>\n<l>nārūpye rūpasadbhāvaḥ rūpotpattistu cittataḥ // VAkK_8.3 //</l>\n</lg>\n\n<lg>\n<l>ākāśānantyavijñānanatyākiṃcanyasaṃjñakāḥ /</l>\n<l>tathāprayogāt māndyāttu nasaṃjñānāpyasaṃjñakaḥ // VAkK_8.4 //</l>\n</lg>\n\n<lg>\n<l>iti maulaṃ samāpattidravyamaṣṭavidhaṃ tridhā /</l>\n<l>sapta āsvādanavacchuddhānāsravāṇi aṣṭamaṃ dvidhā // VAkK_8.5 //</l>\n</lg>\n\n<lg>\n<l>āsvādanāsaṃprayuktaṃ satṛṣṇaṃ laukikaṃ śubham /</l>\n<l>śuddhakaṃ tattadāsvādyaṃ lokattaramanāsravam // VAkK_8.6 //</l>\n</lg>\n\n<lg>\n<l>pañcādye tarkacārau ca prītisaukhyasamādhayaḥ /</l>\n<l>prītyādayaḥ prasādaśca dvitīye 'ṅgacatuṣṭayam // VAkK_8.7 //</l>\n</lg>\n\n<lg>\n<l>tṛtīye pañca tūpekṣā smṛtiḥ prajñā sukhaṃ sthitiḥ /</l>\n<l>catvāryante 'sukhāduḥkhopekṣāsmṛtisamādhayaḥ // VAkK_8.8 //</l>\n</lg>\n\n<lg>\n<l>dravyato daśa caikaṃ ca prasrabdhi sukhamādyayoḥ /</l>\n<l>śraddhā prasādaḥ prītistu saumanasyaṃ dvidhāgamāt // VAkK_8.9 //</l>\n</lg>\n\n<lg>\n<l>kliṣṭeṣva satprītisukhaṃ prasādaḥ saṃpradhīḥ smṛtiḥ /</l>\n<l>upekṣāsmṛtiśuddhiśca kecit prasrabdhyupekṣaṇe // VAkK_8.10 //</l>\n</lg>\n\n<lg>\n<l>aṣṭāpakṣālamuktatvādāniñjaṃ tu caturthakam /</l>\n<l>vitarkacārau śvāsau ca sukhādi ca catuṣṭayam // VAkK_8.11 //</l>\n</lg>\n\n<lg>\n<l>saumanasyasukhopekṣā upekṣāsumanaskate /</l>\n<l>sukhopekṣe upekṣā pravido dhyānopapattiṣu // VAkK_8.12 //</l>\n</lg>\n\n<lg>\n<l>kāyākṣiśrotravijñānaṃ vijñaptyutthāpakaṃ ca yat /</l>\n<l>dvitīyādau tadādyāptaṃ akliṣṭāvyākṛtaṃ ca tat // VAkK_8.13 //</l>\n</lg>\n\n<lg>\n<l>atadvān labhate śuddhaṃ vairāgyeṇopapattitaḥ /</l>\n<l>anāsravaṃ tu vairāgyāt kliṣṭaṃ hānyupapattitaḥ // VAkK_8.14 //</l>\n</lg>\n\n<lg>\n<l>tṛtīyādyāvadūrdhvādho 'nāsravānantaraṃ śubham /</l>\n<l>utpadyate tathā śuddhāt kliṭaṃ cāpi svabhūmikam // VAkK_8.15 //</l>\n</lg>\n\n<lg>\n<l>kliṣṭāt svaṃ śuddakaṃ kliṣṭaṃ evaṃ cādharaśuddhakam /</l>\n<l>cyutau tu śuddhakāt kliṣṭaṃ sarvaṃ kliṣṭāttu nottaram // VAkK_8.16 //</l>\n</lg>\n\n<lg>\n<l>caturdhā śuddhakaṃ hānabhāgīyādi yathākramam /</l>\n<l>kleśotpattisvabhūmyūrdhvānāsravānuguṇaṃ hi tat // VAkK_8.17 //</l>\n</lg>\n\n<lg>\n<l>dve trīṇi trīṇi caikaṃ ca hāna bhāgādyanantaram /</l>\n<l>gatvāgamya dvidhā bhūmīraṣṭau śliṣṭai kalaṅghitāḥ // VAkK_8.18 //</l>\n</lg>\n\n<lg>\n<l>vyutkrāntakasamāpattirvisabhāgatṛtīyagā /</l>\n<l>svādhobhūmyāśrayā eva dhyānārūpyāḥ vṛthādharam // VAkK_8.19 //</l>\n</lg>\n\n<lg>\n<l>āryākiṃcanyasāṃmukhyāt bhavāgre tvāsravakṣayaḥ /</l>\n<l>satṛṣṇāḥ svabhavālambāḥ dhyānaṃ sadviṣayaṃ śubham // VAkK_8.20 //</l>\n</lg>\n\n<lg>\n<l>na maulāḥ kuśalārūpyāḥ sāsravādharagocarāḥ /</l>\n<l>anāsraveṇa hīyante kleśāḥ sāmantakena ca // VAkK_8.21 //</l>\n</lg>\n\n<lg>\n<l>aṣṭau sāmantakānyeṣāṃ śuddhāduḥkhāsukhāni hi /</l>\n<l>ārya cādyaṃ tridhā kecit atarka dhyānamantaram // VAkK_8.22 //</l>\n</lg>\n\n<lg>\n<l>tridhā aduḥkhāsukhaṃtacca mahābrahmaphalaṃ ca tat /</l>\n<l>savitarkavicāro 'dhaḥsamādhiḥ parato 'dvayaḥ // VAkK_8.23 //</l>\n</lg>\n\n<lg>\n<l>ānimittaḥ samākāraiḥ śūnyatānātmaśūnyataḥ /</l>\n<l>pravartate apraṇihitaḥ satyākārairataḥ paraiḥ // VAkK_8.24 //</l>\n</lg>\n\n<lg>\n<l>śuddhāmalāḥ nirmalāstu te vimokṣamukhatrayam /</l>\n<l>śūnyatāśunyatādyākhyāstrayo 'parasamādhayaḥ // VAkK_8.25 //</l>\n</lg>\n\n<lg>\n<l>ālambete aśaikṣaṃ dvau śūnyataścāpyanityataḥ /</l>\n<l>ānimittānimittastu śāntato 'saṃkhyayā kṣayam // VAkK_8.26 //</l>\n</lg>\n\n<lg>\n<l>sāsravāḥ nṛṣu akopyasya saptasāmantavarjitāḥ /</l>\n<l>samādhibhāvanā dhyānaṃ subhamādyaṃ sukhāya hi // VAkK_8.27 //</l>\n</lg>\n\n<lg>\n<l>darśanāyākṣyabhijñeṣṭā dhībhedāya prayogajāḥ /</l>\n<l>vajropamo 'ntye yo dhyāne sāsravakṣayabhāvanā // VAkK_8.28 //</l>\n</lg>\n\n<lg>\n<l>apramāṇāni catvāri vyāpādādivipakṣataḥ /</l>\n<l>maitryadveṣaḥ api karuṇā muditā sumanaskatā // VAkK_8.29 //</l>\n</lg>\n\n<lg>\n<l>upekṣālobhaḥ ākāraḥ sukhitā duḥkhitā vata /</l>\n<l>modantāmiti sattvācca kāmasattvāstu gocaraḥ // VAkK_8.30 //</l>\n</lg>\n\n<lg>\n<l>dhyānayormuditā anyāni ṣaṭ su kecittu pañcasu /</l>\n<l>na taiḥ prahāṇaṃ nṛṣveva janyante tryanvito dhruvam // VAkK_8.31 //</l>\n</lg>\n\n<lg>\n<l>aṣṭau vimokṣāḥ prathamāvaśubhā dhyānayordvayoḥ /</l>\n<l>tṛtīyo 'ntye sa cālobhaḥ śubhārūpyāḥ samāhitāḥ // VAkK_8.32 //</l>\n</lg>\n\n<lg>\n<l>nirodhastu samāpattiḥ sūkṣmasūkṣmādanantaram /</l>\n<l>svaśuddhakādharāryeṇa vyutthānaṃ cetasā tataḥ // VAkK_8.33 //</l>\n</lg>\n\n<lg>\n<l>kāmāptadṛśyaviṣayāḥ prathamāḥ ye tvarūpiṇaḥ /</l>\n<l>te 'nvayajñānapakṣordhvasvabhūduḥkhādigocarāḥ // VAkK_8.34 //</l>\n</lg>\n\n<lg>\n<l>abhibhvāyatanānyaṣṭau dvayamādyavimokṣavat /</l>\n<l>dve dvitīyavat anyāni punaḥ śubhavimokṣavat // VAkK_8.35 //</l>\n</lg>\n\n<lg>\n<l>daśa kṛtsnāni alobhāṣṭau dhyāne 'ntye gocaraḥ punaḥ /</l>\n<l>kāmāḥ dve śuddhākārūpye svacatuḥskandhagocare // VAkK_8.36 //</l>\n</lg>\n\n<lg>\n<l>nirodha uktaḥ vairāgyaprayogāptaṃ tu śeṣitam /</l>\n<l>tridhātvāśrayamārūpyasaṃjñaṃ śeṣaṃ manuṣyajam // VAkK_8.37 //</l>\n</lg>\n\n<lg>\n<l>hetukarmabālāddhātvorārupyotpādanaṃ dvayoḥ /</l>\n<l>dhyānānāṃ rūpadhātau tu tābhyāṃ dharmatayāpi ca // VAkK_8.38 //</l>\n</lg>\n\n<lg>\n<l>saddharmo dvividhaḥ śāsturāgamādhigamātmakaḥ /</l>\n<l>dhātārastasya vaktāraḥ pratipattāra eva ca // VAkK_8.39 //</l>\n</lg>\n\n<lg>\n<l>kāśmīravaibhāṣikanītisiddhaḥ prāyo mayāyaṃ kathito 'bhidharmaḥ /</l>\n<l>yaddurguhītaṃ tadihāsmadāgaḥ saddharmanītau munayaḥ pramāṇam // VAkK_8.40 //</l>\n</lg>\n\n<lg>\n<l>nimīlite śāstari lokacakṣuṣi kṣayaṃ gate sākṣijane ca bhūyasā /</l>\n<l>adṛṣṭatattvairniravagrahaiḥ kṛtaṃ kutārkikaiḥ śāsanametadākulam // VAkK_8.41 //</l>\n</lg>\n\n<lg>\n<l>gate 'tha śāntiṃ paramāṃ svayaṃbhuvi svayaṃbhuvaḥ śāsanadhūrdhareṣu ca /</l>\n<l>jagatyanāthe gaṇaghātibhirmataiḥ niraṅkuśaiḥ svairamihādya caryate // VAkK_8.42 //</l>\n</lg>\n\n<lg>\n<l>iti kaṇṭhagataprāṇaṃ viditvā śāsanaṃ muneḥ /</l>\n<l>balakālaṃ malānāṃ ca na pramādyaṃ mumukṣubhiḥ // VAkK_8.43 //</l>\n</lg>\n\n<p>abhidharmakośe samāpattinirdeśo nāmāṣṭamakośasthānamiti //</p>\n\n  </body>\n\n"
}