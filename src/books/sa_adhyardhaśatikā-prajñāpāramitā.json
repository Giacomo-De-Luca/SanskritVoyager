{
  "title": "sa_adhyardhaśatikā-prajñāpāramitā",
  "body": "<body xmlns='http://www.tei-c.org/ns/1.0'>\n\n<note><hi rend='bold'>Vaidya 90</hi></note>\n<p>naya - dvyardhaśatikā - ardhaśatikādyaparaparyāyā\n<l rend='bold'>Adhyardhaśatikā prajñāpāramitā |</l></p>\n\n<p>om namo bhagavatyai prajñāpāramitāyai namaḥ |</p>\n\n<p>evaṃ mayā śrutam | ekasmin samaye bhagavān* * * * * * * vajrapāṇinā bodhisattvena mahāsattvena, avalokiteśvareṇa ca bodhisattvena mahāsattvena, ākāśagarbheṇa ca, vajramuṣṭinā ca, mañjuśriyā, ca sacittotpādadharmacakrapravarta(rti)nā(?) ca, gaganagañjena ca, sarvamārapramardinā ca bodhisattvena mahāsattvena | evaṃpramukhairaṣṭābhirbodhisattvakoṭibhiḥ* * * ādau kalyāṇaṃ madhye kalyāṇaṃ paryavasāne kalyāṇaṃ sadarthaṃ supadākṣaraṃ paryavadātam, sarvadharmaviśuddhinirhāraṃ deśayati sma - kāmaviśuddhipadametat yaduta bodhisattvapadam | dṛṣṭiviśuddhipadametat yaduta bodhisattvapadam | rativiśuddhipadametat yaduta bodhisattvapadam | tṛṣṇāviśuddhipadametat yaduta bodhisattvapadam | bhūṣaṇaviśuddhipadametat yaduta bodhisattvapadam | āhlādanaviśuddhipadametat yaduta bodhisattvapadam | ālokaviśuddhipadametat yaduta bodhisattvapadam | kāyasukhaviśuddhipadematat yaduta bodhisattvapadam |[vāksukha] viśuddhipadametat yaduta bodhisattvapadam | manoviśuddhipadametat yaduta bodhisattvapadam | śabdaviśuddhipadametat yaduta bodhisattvapadam | gandhaviśuddhipadametat yaduta bodhisattvapadam | rasaviśuddhipadametat yaduta bodhisattvapadam | sparśaviśuddhipadametat yaduta bodhisattvapadam | tatkasya hetoḥ? tadyathā sarvadharmāḥ svabhāvaviśuddhāḥ | sarvadharmāḥ [svabhāvaśūnyāḥ] | svabhāvaśūnyatayā prajñāpāramitāviśuddhirbhavati ||</p>\n\n<p>atha bhagavān vairocanastathāgataḥ punarapīdaṃ prajñāpāramitānayaṃ sarvatathāgataśāntadharmatābhisaṃbodhinirhāraṃ deśayati sma - vajrasamatābhisaṃbodhi(dhau?) mahābodhivajradṛḍhatayā | arthasamatābhisaṃbodhau mahābodhirekārthatayā | dharmasamatābhisaṃbodhau mahābodhiḥ svabhāvaśuddhatayā(?) | sarvasamatābhisaṃbodhau mahābodhiḥ sarvāvikalpanatayeti ||</p>\n\n<p>atha bhagavān sarvaduṣṭavinayaśākyamunistathāgataḥ punarapi sarvadharmasamatāvijayasaṃgrahaṃ nāma prajñāpāramitānirhāraṃ deśayāmāsa - rāgāprapañcatayā* * * | dveṣāprapañcatayā* * * mohāprapañcatā, mohāprapañcatayā sarvadharmāprapañcatā, sarvadharmāprapañcatayā prajñāpāramitāprapañcatā veditavyā iti ||</p>\n\n<p>(<hi rend='bold'>Adhś, Vaidya 91</hi>) atha bhagavān svabhāvaśuddhastathāgataḥ punarapīdaṃ sarvadharmasamatāvalokiteśvarajñānamudraṃ nāma prajñāpāramitānayaṃ deśayāmāsa - sarvarāgaviśuddhitā loke dveṣaviśuddhitāyai saṃvartate | sarvamalaviśuddhitā loke dveṣavi[śu]ddhitāyai saṃvartate | sarvamalaviśuddhitā loke sarvapāpaviśuddhitāyai saṃvartate | sarvadharmaviśuddhitā loke sarvasattvaviśuddhitāyai saṃvartate | sarvajñānaviśuddhitā loke prajñāpāramitāviśuddhyai saṃvartate iti ||</p>\n\n<p>atha bhagavān sarvatraidhātukādhipatistathāgataḥ punarapi sarvatathāgatābhiṣekasaṃbhavajñānagarbhaṃ nāma prajñāpāramitānayaṃ deśayāmāsa - abhiṣekadānaṃ sarvatraidhātukarājyapratilambhāya saṃvartate | arthadānaṃ sarvāśāparipūraye saṃvartate | dharmadānaṃ sarvadharmatāprāptaye saṃvartate | āmiṣadānaṃ sarvakāyavākcittasukhapratilambhāya saṃvartate iti ||</p>\n\n<p>atha bhagavān sarvatathāgatajñānamudrāprāptasarvatathāgatamuṣṭidharastathāgataḥ [śāśvata](?) punarapi sarvatathāgatajñānamudrādhiṣṭhānavajraṃ nāma prajñāpāramitānayaṃ deśayāmāsa - sarvatathāgatakāyamudrāparigrahaḥ sarvatathāgatatvāya saṃvartate | vāgmudrāparigrahaḥ sarvadharmapratilambhāya saṃvartate | cittamudrāparigrahaḥ sarvasamādhipratilambhāya saṃvartate | vajramudrāpratigrahaḥ sarvakāyavākcittavajrasattvasarvottamasiddhaye saṃvartate iti ||</p>\n\n<p>atha bhagavān sarvadharmāprapañcastathāgataḥ punarapi cakrākṣaraparivartaṃ nāma prajñāpāramitānayaṃ deśayāmāsa - śūnyāḥ sarvadharmā niḥsvabhāvayogena, nirnimittāḥ sarvadharmā nirnimittatāmupādāya, apraṇihitāḥ sarvadharmā apraṇidhānayogena, prakṛtiprabhāsvarāḥ prajñāpāramitāpariśuddhyā iti ||</p>\n\n<p>atha bhagavān sarvatathāgatacakrāntargatastathāgataḥ punarapi mahācakrapraveśaṃ nāma prajñāpāramitānayaṃ deśayāmāsa - vajrasamatāpraveśaḥ sarvatathāgatacakrapraveśāya saṃvartate | arthasamatāpraveśo mahābodhisattvacakrapraveśāya saṃvartate | dharmasamatāpraveśaḥ sarvadharmacakrapraveśāya saṃvartate | sarvasamatāpraveśaḥ sarvacakrapraveśāya saṃvartate iti ||</p>\n\n<p>atha bhagavān sarvapūjāvidhivistarabhājanastathāgataḥ punarapi sarvapūjāgryaṃ nāma prajñāpāramitānayaṃ deśayāmāsa - bodhicittotpādanatā sarvatathāgatapūjāvidhivistaraḥ | sarvasattvadhātuparitrāṇatā sarvatathāgatapūjāvidhivistaraḥ | saddharmaparigrahaḥ sarvatathāgatapūjāvidhivistaraḥ | prajñāpāramitālikhanalekhanadhāraṇavācanoccāraṇabhāvanapūjanakarmaṇa(karma?) sarvatathāgatapūjāvidhivistaraḥ iti ||</p>\n\n<p>atha khalu bhagavān sarvavinayasamarthastathāgataḥ punarapīdaṃ jñānamuṣṭiparigrahaṃ sarva[sa]ttvavinayajñānagarbhaṃ nāma prajñāpāramitānayaṃ deśayāmāsa - sarvasattvasamatāyāṃ krodhasamatā, sarvasattvavinayanatāyāṃ krodhavinayanatā, sarvasattvadharmatāyāṃ krodhadharmatā, sarvasattvavajratāyāṃ krodhavajratā | tatkasya hetoḥ? sarvasattvavinayo bodhiriti ||</p>\n\n<p>(<hi rend='bold'>Adhś, Vaidya 92</hi>) atha bhagavān sarvadharmasamatāpratiṣṭhitastathāgataḥ punarapīdaṃ sarvadharmāgryaṃ nāma prajñāpāramitānayaṃ deśayāmāsa - sarvasamatayā prajñāpāramitāsamatā, sarvārthatayā prajñāpāramitārthatā, sarvadharmatayā prajñāpāramitādharmatā, sarvakarmatayā prajñāpāramitākarmatā veditavyā iti ||</p>\n\n<p>atha bhagavāṃstathāgato vairocanaḥ punarapi sarvasattvādhiṣṭhānaṃ nāma prajñāpāramitānayaṃ deśayāmāsa - sarvasattvāstathāgatagarbhāḥ samantabhadramahābodhisattvasarvātmatayo(yā?) | vajragarbhā sarvasattvā vajragarbhābhiṣiktatayā, dharmagarbhāḥ sarvasattvāḥ sarvavākpravartanatayā, karmagarbhāḥ sarvasattvāḥ sarvasattvakaraṇatāprayogatayā iti ||</p>\n\n<p>atha bhagavānanantāparyantāniṣṭhastathāgato 'nantāparyantāniṣṭhadharmā punarapyasya kalpasya pariniṣṭhādhiṣṭhānārthamidaṃ sarvadharmasamatāparininadhiṣṭhānavajraṃ nāma prajñāpāramitānayaṃ deśayāmāsaprajñāpāramitānantatayā sarvatathāgatānantatā, prajñāpāramitāparyantatayā sarvatathāgatāparyantatā, prajñāpāramitānaikatayā sarvadharmānaikatā, prajñāpāramitāpariniṣṭhatayā sarvadharmāpariniṣṭhatā bhavati ||</p>\n\n<p>atha bhagavān vairocanaḥ sarvatathāgataguhyadharmatāprāptasarvadharmāprapañcaḥ punarapi idaṃ mahāsukhavajrāmogha* * * nāma vajrāmoghadharmatāprajñāpāramitāmukhaṃ paramamanādinidhanamadhyaṃ deśayāmāsa - mahārogottamasiddhirmahābodhisattvānāṃ mahāsukhottamasiddhyai saṃvartate | mahāsukhottamasiddhirmahābodhisattvānāṃ sarvatathāgatamahābodhyuttamasiddhyai saṃvartate | sarvatathāgatamahābodhyuttamasiddhirmahābodhisattvānāṃ sarvamahāmārapramardanottamasiddhyai saṃvartate | sarvamahāmārapramardanottamasiddhirmahābodhisattvānāṃ sakalamahātraidhātukaiśvaryottamasiddhyai saṃvartate | sakalamahātraidhātukaiśvaryottamasiddhirmahābodhisattvānāmaśeṣānavaśeṣasarvasattvadhātuparitrāṇasarvasattvahita - sukhaparamātyantamahāsukhottamasiddhyai saṃvartate iti || tatkasya hetoḥ?</p>\n\n<lg>\n<l>yāvadbhavādhiṣṭhāne 'tra bhavanti varasūrayaḥ |</l>\n<l>tāvatsattvārthamatulaṃ śakyā kartumanirvṛtāḥ || 1 ||</l>\n</lg>\n\n<lg>\n<l>prajñāpāramitopāyajñānādhiṣṭhānasādhitā |</l>\n<l>sarvakarmaviśuddhyā tu bhavaśuddhā bhavanti ha || 2 ||</l>\n</lg>\n\n<lg>\n<l>rāgādivinayo loke ābhavātmāsakṛtsadā |</l>\n<l>teṣāṃ viśodhanārthaṃ tu vinayaṃ jñātavān svayam || 3 ||</l>\n</lg>\n\n<lg>\n<l>yathā padmaṃ suraktaṃ tu rāgadoṣairna lipyate |</l>\n<l>vāsadoṣairbhave nityaṃ na lipyante jagaddhitām(?) || 4 ||</l>\n</lg>\n\n<p>mahārāgaviśuddhāstu mahāsaukhyā mahādhanāḥ |\ntridhātvīśvaratāṃ prāptā arthaṃ kurvantu taṃ dṛḍham || 5 ||iti ||</p>\n\n<p>adhyardhaśatikā prajñāpāramitā samāptā ||</p>\n\n  </body>\n\n"
}