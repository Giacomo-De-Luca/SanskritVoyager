{
  "title": "sa_viṣṇudharmottarapurāṇa-2,127",
  "body": "<body xmlns='http://www.tei-c.org/ns/1.0'>\n\n<lg>\n<l>puṣkara uvāca-</l>\n<l>śāntātītaṃ gaṇaṃ hutvā śāntim āpnoti mānavaḥ /</l>\n<l>bhaiṣajyaṃ ca gaṇaṃ hutvā sarvān rogān vyapohati // Vdho_2,127.1 //</l>\n</lg>\n\n<lg>\n<l>triṣaptīyaṃ gaṇaṃ hutvā sarvapāpaiḥ pramucyate /</l>\n<l>kvacin nāapnoti ca bhayaṃ hutvā caivābhayaṃ gaṇam // Vdho_2,127.2 //</l>\n</lg>\n\n<lg>\n<l>na parājāyate rāma gaṇaṃ hutvāparājitam /</l>\n<l>āyuṣyaṃ ca gaṇam hutvā cāpamṛtyūṃ vyapohati // Vdho_2,127.3 //</l>\n</lg>\n\n<lg>\n<l>svastim āpnoti sarvatra hutvā svastyayanaṃ gaṇaṃ /</l>\n<l>śreyasā yogam āpnoti śarmavarmagaṇaṃ tathā // Vdho_2,127.4 //</l>\n</lg>\n\n<lg>\n<l>vāstoṣpatyagaṇaṃ hutvā vāstudoṣān vyapohati /</l>\n<l>tathā raudragaṇaṃ hutvā sarvān doṣān vyapohati //</l>\n</lg>\n\n<l>etair daśagaṇair homo hy aṣṭādaśasu śāntiṣu // Vdho_2,127.5 //</l>\n\n<lg>\n<l>vaiṣṇavī śāntir aindrī ca brāhmī raudrī tathaiva ca /</l>\n<l>vāyavyā vāruṇī caiva kauberī bhārgavī tathā // Vdho_2,127.6 //</l>\n</lg>\n\n<lg>\n<l>prājāpatyā tathā tvāṣṭrī kaumārī vahnidevatā /</l>\n<l>mārudgaṇā ca gāndharvī śāntair nairṛtakī tathā // Vdho_2,127.7 //</l>\n</lg>\n\n<p>śāntir āṅgirasī yāmyā pārthivī ca bhṛgūttama /</p>\n\n<l>etās tu śāntayaḥ proktāḥ sarvakarmahitāḥ sadā // Vdho_2,127.8 //</l>\n\n<p>yas tvā mṛtyur iti hy etaj japtaṃ mṛtyuvināśanaṃ /</p>\n\n<l>hutvā ca mātṛnāmāni kāmān evam avāpnuyāt // Vdho_2,127.9 //</l>\n\n<lg>\n<l>suparṇas tveti hutvā ca bhujagair naiva bādhyate /</l>\n<l>[Bhattacharyya edits bhujagainava bādhyate, which can be just a typo!]</l>\n<l>yasyedaṃ bhūmyām iti ca bhūmikāmo japet sadā // Vdho_2,127.10 //</l>\n</lg>\n\n<lg>\n<l>pṛthivyām uttamo 'sīti hutaṃ śraiṣṭhyapradaṃ sadā /</l>\n<l>audumbaraṃ yo na iti tathā vīryavivardhanam // Vdho_2,127.11 //</l>\n</lg>\n\n<lg>\n<l>indreṇa dattam ity etat sarvabādhāvināśanam /</l>\n<l>hiraṇyavarṇā iti ca snānaṃ pāpaharaṃ bhavet // Vdho_2,127.12 //</l>\n</lg>\n\n<lg>\n<l>asitasyeti sarvāṇi viṣaghnāni bhṛgūttama /</l>\n<l>sarasvatīti mantrāṃś ca viṣaghnān nirviśed budhaḥ // Vdho_2,127.13 //</l>\n</lg>\n\n<p>śarabhādīni sarvāṇi piśācakṣapaṇāni ca /</p>\n\n<l>imā devīti mantraś ca sarvaśāntikaraḥ paraḥ // Vdho_2,127.14 //</l>\n\n<lg>\n<l>devā maruta ity etat sarvakāmakaraṃ bhavet /</l>\n<l>yamasya lokād ity etad duḥsvapnaśamanaṃ paraṃ // Vdho_2,127.15 //</l>\n</lg>\n\n<lg>\n<l>agner va iti cāpy etat kathitaṃ manyunāśanam /</l>\n<l>ūrdhvo bhavati vijñeyaḥ kṛtvā sthānakaraḥ paraḥ // Vdho_2,127.16 //</l>\n</lg>\n\n<lg>\n<l>indraṃ vayaṃ vaṇijam iti paṇyalābhakaraṃ param /</l>\n<l>[Bhattacharyya: baṇijaṃ]</l>\n<l>kāmo me rājña ity etat strīṇāṃ saubhāgyavardhanam // Vdho_2,127.17 //</l>\n</lg>\n\n<lg>\n<l>bhadrāya karṇam ity etat karṇaprasyandane japet /</l>\n<l>bhadrāsy akṣirodhe jātā karṇaprasyandane tathā // Vdho_2,127.18 //</l>\n</lg>\n\n<lg>\n<l>tubyam eva jarimann āyuṣyaṃ tu hutaṃ bhavet /</l>\n<l>āyātu mitra ity etan mitralabdhikaraṃ hutam // Vdho_2,127.19 //</l>\n</lg>\n\n<lg>\n<l>āśāsānam idaṃ janā miśradhānyena homayet /</l>\n<l>ādhipatyam avāpnoti sarvatra manujottama // Vdho_2,127.20 //</l>\n</lg>\n\n<lg>\n<l>agne gobhir na ity etad gavāṃ vṛddhikaraṃ param /</l>\n<l>dvādaśāhaṃ tu juhuyāt parākeṇa viśeṣataḥ // Vdho_2,127.21 //</l>\n</lg>\n\n<lg>\n<l>śānto agnir itīty etad grāmasvāsthyakaraṃ bhavet /</l>\n<l>tasmād grāmān mṛdā kṛtvā vedisāmyaṃ samaśnute // Vdho_2,127.22 //</l>\n</lg>\n\n<lg>\n<l>vidmāsya sarvā cittāni rāṣṭrasvīkaraṇāni tu /</l>\n<l>tribhyo rudrebhya ity etad vāstoṣpatam udāhṛtam // Vdho_2,127.23 //</l>\n</lg>\n\n<lg>\n<l>dhruvaṃ dhruveṇeti hutaṃ sthānalābhakaraṃ bhavet /</l>\n<l>acyutā dyaus tathā rāma kathitaṃ sthānalābhadam // Vdho_2,127.24 //</l>\n</lg>\n\n<lg>\n<l>payo deveṣv iti hutaṃ rāyaspoṣakaraṃ param /</l>\n<l>yunakrasīreti śunā kṛṣilābhakaraṃ bhavet // Vdho_2,127.25 //</l>\n</lg>\n\n<lg>\n<l>ayaṃ te yonir ity etat putralābhakaraṃ bhavet /</l>\n<l>śunaṃ vatsān tathā hy etad gavāṃ vṛddhikaraṃ hutam // Vdho_2,127.26 //</l>\n</lg>\n\n<p>... meti kathitaṃ sarvatśraiṣṭhyakārakam /</p>\n\n<l>ahaṃ te bhaga ity etad bhavet saubhāgyavardhanaṃ // Vdho_2,127.27 //</l>\n\n<lg>\n<l>ye te pāśās tathāpy etad bandhanān mokṣakārakam /</l>\n<l>yo na sva iti cāpy etac chatrunāśakaraṃ param // Vdho_2,127.28 //</l>\n</lg>\n\n<lg>\n<l>sapatnahanam iti tathā nātra kāryā vicāraṇā /</l>\n<l>tvam uttamam itīty etad yaśaso vardhanaṃ param // Vdho_2,127.29 //</l>\n</lg>\n\n<lg>\n<l>yathā mṛgo gopayasi strīṇāṃ saubhāgyavardhanam /</l>\n<l>ā no agna ity etac ca kathitaṃ patilābhadam // Vdho_2,127.30 //</l>\n</lg>\n\n<lg>\n<l>yena vehad iṣaṃ caiva garbhalābhakaraṃ bhavet /</l>\n<l>imaṃ tapasvinn iti tathā bhavet saubhāgyavardhanam // Vdho_2,127.31 //</l>\n</lg>\n\n<lg>\n<l>yat pṛthivyā anāvṛttaṃ hutam etad yathāvidhi /</l>\n<l>[Bhattacharyya typo: pṛvivyā]</l>\n<l>kṛtvā tu śaṃsanaṃ jñeyaṃ nātra kāryā vicāraṇā // Vdho_2,127.32 //</l>\n</lg>\n\n<lg>\n<l>...... /</l>\n<l>śivaḥ śivābhir ity etad bhavec chreyas^karaṃ param // Vdho_2,127.33 //</l>\n</lg>\n\n<lg>\n<l>kṛtyādūṣaṇa ity etat kṛtyādūṣaṇam ucyate /</l>\n<l>bṛhaspatiḥ paripātu pathi svastyayanaṃ bhavet // Vdho_2,127.34 //</l>\n</lg>\n\n<lg>\n<l>mano nv edam abhayadaṃ pathi svastyayanaṃ bhavet /</l>\n<l>ayaṃ no agnir adhyakṣo bhaved agniprasādataḥ // Vdho_2,127.35 //</l>\n</lg>\n\n<p>saṃvatsaraṃ tu śirasā dhārayed yo hutāśanam //</p>\n\n<p>[Bhattacharyya: hūtāśanam]\nmantram etaj japen nityam āgneyāśāmukhaḥ sthitaḥ //</p>\n\n<l>anagnijvalanaṃ kuryād rāma saṃvatsare gate // Vdho_2,127.36 //</l>\n\n<lg>\n<l>dūṣyā dūṣītty etaj japen mantram anuttamam /</l>\n<l>kuryāt pratisarābandhaṃ sarvadoṣanibarhaṇam // Vdho_2,127.37 //</l>\n</lg>\n\n<lg>\n<l>prāṇasūktañ ca kathitaṃ tathā prāṇavivardhanam /</l>\n<l>muñcāmi tveti kathitam apamṛtyuvimokṣaṇam // Vdho_2,127.38 //</l>\n</lg>\n\n<lg>\n<l>atharvaśiraso 'dhyetā sarvapāpaiḥ pramucyate /</l>\n<l>paramaṃ pāvanaṃ tad dhi sarvakalmaṣanāśanam // Vdho_2,127.39 //</l>\n</lg>\n\n<lg>\n<l>evam ete śubhā mantrāḥ prativedaṃ mayā tava /</l>\n<l>samāsāt kathitā rāma samuddhṛtya pradhānataḥ // Vdho_2,127.40 //</l>\n</lg>\n\n<lg>\n<l>ekaikasya ca mantrasya viniyogāḥ sahasraśaḥ /</l>\n<l>[Bhattacharyya: viniyogaḥ]</l>\n<l>kathitā bhṛguśārdūla purāṇaiḥ sumahātmabhiḥ // Vdho_2,127.41 //</l>\n</lg>\n\n<lg>\n<l>na te śakyā mahābhāga vaktuṃ varṣaśatair api /</l>\n<l>prādhānyena tu mantrāṇāṃ kiñcit karma taveritam // Vdho_2,127.42 //</l>\n</lg>\n\n<lg>\n<l>home yatra na nirdiṣṭaṃ mayā dravyaṃ purā tava /</l>\n<l>havīṃṣi tatra vakṣyāmi tāni me gadataḥ śṛṇu // Vdho_2,127.43 //</l>\n</lg>\n\n<lg>\n<l>vṛkṣāṇāṃ yajñiyānān tu samidhaḥ prathamaṃ haviḥ /</l>\n<l>ājyañ ca vrīhayaś caiva tathā vai gaurasarṣapāḥ // Vdho_2,127.44 //</l>\n</lg>\n\n<p>akṣatāni tilāś caiva dadhi kṣīrañ ca bhārgava /</p>\n\n<l>darbhās tathaiva dūrvāś ca bilvāni kamalāni ca // Vdho_2,127.45 //</l>\n\n<lg>\n<l>śāntipuṣṭikarāṇy āhur dravyāṇy etāni bhārgava /</l>\n<l>tailendhanāni dharmajña rājikāṃ rudhiraṃ viṣam /</l>\n<l>samidhaḥ kaṇṭakopetā abhicāreṣu yojayet // Vdho_2,127.46 //</l>\n</lg>\n\n<lg>\n<l>ārṣaṃ vai daivataṃ chandas tv avijñāya bhṛgūttama /</l>\n<l>mantrasya tena mantreṇa japyahomau na kārayet // Vdho_2,127.47 //</l>\n</lg>\n\n<lg>\n<l>chandasi brāhmaṇe sūkte yad avyaktaṃ pradṛśyate /</l>\n<l>vidvadbhiḥ saha niścitya tad yajñam avatārayet // Vdho_2,127.48 //</l>\n</lg>\n\n<lg>\n<l>sambhārā ye yathā yatra yāni dravyāṇi yo vidhiḥ /</l>\n<l>śākhāṃ prati tathā tatra tat pramāṇam iti sthitiḥ // Vdho_2,127.49 //</l>\n</lg>\n\n<lg>\n<l>yaḥ svasūtram atikramya parasūtreṇa vartate /</l>\n<l>apramāṇam ṛṣiṃ kṛtvā so 'py adharmeṇa yujyate // Vdho_2,127.50 //</l>\n</lg>\n\n<lg>\n<l>tasmāt sarvaprayatnena svasūtraṃ na vilaṅghayet /</l>\n<l>prāktantrottaratantre dve svaśākhāpratyaye dvija /</l>\n<l>sarvakarmasu kartavye madhye karma vidhīyate // Vdho_2,127.51 //</l>\n</lg>\n\n<lg>\n<l>ātharvaṇo 'yaṃ kathito vidhis te saṃkṣepato bhārgavāṃśamukhya /</l>\n<l>ataḥ paraṃ kiṃ kathayāmi tubhyaṃ tan me vadasvāyatalohitākṣa // Vdho_2,127.52 //</l>\n</lg>\n\n<p>// iti śriviṣṇudharmottare dvitīyakhaṇḍe mārkaṇḍeyavajrasaṃvāde rāmaṃ prati puṣkaropākhyāne 'tharvavidhikathanaṃ nāma saptaviṃśatyuttaraśatatamo 'dhyāyaḥ //</p>\n\n  </body>\n\n"
}