{
  "title": "sa_vālmīki-rāmāyaṇa-southern-2",
  "body": "<body xmlns='http://www.tei-c.org/ns/1.0'>\n<div>\n<lg>\n<l>Rāmāyaṇa, Ayodhyākāṇḍa, 1</l>\n<l>kasyacit tv atha kālasya rājā daśarathaḥ sutam /</l>\n<l>bharataṃ kekayīputram abravīd raghunandanaḥ // RamS_2,1.1 //</l>\n</lg>\n\n<lg>\n<l>ayaṃ kekayarājasya putro vasati putraka /</l>\n<l>tvāṃ netum āgato vīra yudhājin mātulas tava // RamS_2,1.2 //</l>\n</lg>\n\n<lg>\n<l>śrutvā daśarathasyaitad bharataḥ kekayīsutaḥ /</l>\n<l>gamanāyābhicakrāma śatrughnasahitas tadā // RamS_2,1.3 //</l>\n</lg>\n\n<lg>\n<l>āpṛcchya pitaraṃ śūro rāmaṃ cākliṣṭakāriṇam /</l>\n<l>mātḥṃś cāpi naraśreṣṭhaḥ śatrughnasahito yayau // RamS_2,1.4 //</l>\n</lg>\n\n<lg>\n<l>yudhājit prāpya bharataṃ saśatrughnaṃ praharṣitaḥ /</l>\n<l>svapuraṃ prāviśad vīraḥ pitā tasya tutoṣa ha // RamS_2,1.5 //</l>\n</lg>\n\n<lg>\n<l>sa tatra nyavasad bhrātrā saha satkārasatkṛtaḥ /</l>\n<l>mātulenāśvapatinā putrasnehena lālitaḥ // RamS_2,1.6 //</l>\n</lg>\n\n<lg>\n<l>tatrāpi nivasantau tau tarpyamāṇau ca kāmataḥ /</l>\n<l>bhrātarau smaratāṃ vīrau vṛddhaṃ daśarathaṃ nṛpam // RamS_2,1.7 //</l>\n</lg>\n\n<lg>\n<l>rājāpi tau mahātejāḥ sasmāra proṣitau sutau /</l>\n<l>ubhau bharataśatrughnau mahendravaruṇopamau // RamS_2,1.8 //</l>\n</lg>\n\n<lg>\n<l>sarva eva tu tasyeṣṭāś catvāraḥ puruṣarṣabhāḥ /</l>\n<l>svaśarīrād vinirvṛttāś catvāra iva bāhavaḥ // RamS_2,1.9 //</l>\n</lg>\n\n<lg>\n<l>teṣām api mahātejā rāmo ratikaraḥ pituḥ /</l>\n<l>svayambhūr iva bhūtānāṃ babhūva guṇavattaraḥ // RamS_2,1.10 //</l>\n</lg>\n\n<lg>\n<l>gate ca bharate rāmo lakṣmaṇaś ca mahābalaḥ /</l>\n<l>pitaraṃ devasaṃkāśaṃ pūjayāmāsatus tadā // RamS_2,1.11 //</l>\n</lg>\n\n<lg>\n<l>pitur ājñāṃ puraskṛtya paurakāryāṇi sarvaśaḥ /</l>\n<l>cakāra rāmo dharmātmā priyāṇi ca hitāni ca // RamS_2,1.12 //</l>\n</lg>\n\n<lg>\n<l>mātṛbhyo mātṛkāryāṇi kṛtvā paramayantritaḥ /</l>\n<l>gurūṇāṃ gurukāryāṇi kāle kāle 'nvavaikṣata // RamS_2,1.13 //</l>\n</lg>\n\n<lg>\n<l>evaṃ daśarathaḥ prīto brāhmaṇā naigamās tathā /</l>\n<l>rāmasya śīlavṛttena sarve viṣayavāsinaḥ // RamS_2,1.14 //</l>\n</lg>\n\n<lg>\n<l>sa hi nityaṃ praśāntātmā mṛdupūrvaṃ ca bhāṣate /</l>\n<l>ucyamāno 'pi paruṣaṃ nottaraṃ pratipadyate // RamS_2,1.15 //</l>\n</lg>\n\n<lg>\n<l>kathaṃcid upakāreṇa kṛtenaikena tuṣyati /</l>\n<l>na smaraty apakārāṇāṃ śatam apy ātmavattayā // RamS_2,1.16 //</l>\n</lg>\n\n<lg>\n<l>śīlavṛddhair jñānavṛddhair vayovṛddhaiś ca sajjanaiḥ /</l>\n<l>kathayann āsta vai nityam astrayogyāntareṣv api // RamS_2,1.17 //</l>\n</lg>\n\n<lg>\n<l>kalyāṇābhijanaḥ sādhur adīnaḥ satyavāg ṛjuḥ /</l>\n<l>vṛddhair abhivinītaś ca dvijair dharmārthadarśibhiḥ // RamS_2,1.18 //</l>\n</lg>\n\n<lg>\n<l>dharmārthakāmatattvajñaḥ smṛtimān pratibhāvanān /</l>\n<l>laukike samayācare kṛtakalpo viśāradaḥ // RamS_2,1.19 //</l>\n</lg>\n\n<lg>\n<l>śāstrajñaś ca kṛtajñaś ca puruṣāntarakovidaḥ /</l>\n<l>yaḥ pragrahānugrahayor yathānyāyaṃ vicakṣaṇaḥ // RamS_2,1.20 //</l>\n</lg>\n\n<lg>\n<l>āyakarmaṇy upāyajñaḥ saṃdṛṣṭavyayakarmavit /</l>\n<l>śraiṣṭhyaṃ śāstrasamūheṣu prāpto vyāmiśrakeṣv api // RamS_2,1.21 //</l>\n</lg>\n\n<lg>\n<l>arthadharmau ca saṃgṛhya sukhatantro na cālasaḥ /</l>\n<l>vaihārikāṇāṃ śilpānāṃ vijñātārthavibhāgavit // RamS_2,1.22 //</l>\n</lg>\n\n<lg>\n<l>ārohe vinaye caiva yukto vāraṇavājinām /</l>\n<l>dhanurvedavidāṃ śreṣṭho loke 'tirathasaṃmataḥ // RamS_2,1.23 //</l>\n</lg>\n\n<lg>\n<l>abhiyātā prahartā ca senānayaviśāradaḥ /</l>\n<l>apradhṛṣyaś ca saṃgrāme kruddhair api surāsuraiḥ /</l>\n<l>anasūyo jitakrodho na dṛpto na ca matsarī /</l>\n<l>na cāvamantā bhūtānāṃ na ca kālavaśānugaḥ // RamS_2,1.24* //</l>\n</lg>\n<lg>\n<l>evaṃ śreṣṭhair guṇair yuktaḥ prajānāṃ pārthivātmajaḥ /</l>\n<l>saṃmatas triṣu lokeṣu vasudhāyāḥ kṣamāguṇaiḥ /</l>\n<l>buddhyā bṛhaspates tulyo vīryeṇāpi śacīpateḥ // RamS_2,1.25 //</l>\n</lg>\n\n<lg>\n<l>tathā sarvaprajākāntaiḥ prītisaṃjananaiḥ pituḥ /</l>\n<l>guṇair viruruce rāmo dīptaḥ sūrya ivāṃśubhiḥ // RamS_2,1.26 //</l>\n</lg>\n\n<lg>\n<l>tam evaṃvṛttasampannam apradhṛṣyaparākramam /</l>\n<l>lokapālopamaṃ nātham akāmayata medinī // RamS_2,1.27 //</l>\n</lg>\n\n<lg>\n<l>etais tu bahubhir yuktaṃ guṇair anupamaiḥ sutam /</l>\n<l>dṛṣṭvā daśaratho rājā cakre cintāṃ paraṃtapaḥ // RamS_2,1.28 //</l>\n</lg>\n\n<lg>\n<l>eṣā hy asya parā prītir hṛdi samparivartate /</l>\n<l>kadā nāma sutaṃ drakṣyāmy abhiṣiktam ahaṃ priyam // RamS_2,1.29 //</l>\n</lg>\n\n<lg>\n<l>vṛddhikāmo hi lokasya sarvabhūtānukampanaḥ /</l>\n<l>mattaḥ priyataro loke parjanya iva vṛṣṭimān // RamS_2,1.30 //</l>\n</lg>\n\n<lg>\n<l>yamaśakrasamo vīrye bṛhaspatisamo matau /</l>\n<l>mahīdharasamo dhṛtyāṃ mattaś ca guṇavattaraḥ // RamS_2,1.31 //</l>\n</lg>\n\n<lg>\n<l>mahīm aham imāṃ kṛtsnām adhitiṣṭhantam ātmajam /</l>\n<l>anena vayasā dṛṣṭvā yathā svargam avāpnuyām // RamS_2,1.32 //</l>\n</lg>\n\n<lg>\n<l>taṃ samīkṣya mahārājo yuktaṃ samuditair guṇaiḥ /</l>\n<l>niścitya sacivaiḥ sārdhaṃ yuvarājam amanyata // RamS_2,1.33 //</l>\n</lg>\n\n<lg>\n<l>nānānagaravāstavyān pṛthagjānapadān api /</l>\n<l>samānināya medinyāḥ pradhānān pṛthivīpatiḥ // RamS_2,1.34 //</l>\n</lg>\n\n<lg>\n<l>atha rājavitīrṇeṣu vividheṣv āsaneṣu ca /</l>\n<l>rājānam evābhimukhā niṣedur niyatā nṛpāḥ // RamS_2,1.35 //</l>\n</lg>\n\n<lg>\n<l>sa labdhamānair vinayānvitair nṛpaiḥ purālayair jānapadaiś ca mānavaiḥ /</l>\n<l>upopaviṣṭair nṛpatir vṛto babhau sahasracakṣur bhagavān ivāmaraiḥ // RamS_2,1.36 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 2</l>\n<l>tataḥ pariṣadaṃ sarvām āmantrya vasudhādhipaḥ /</l>\n<l>hitam uddharṣaṇaṃ cedam uvācāpratimaṃ vacaḥ // RamS_2,2.1 //</l>\n</lg>\n\n<lg>\n<l>dundubhisvanakalpena gambhīreṇānunādinā /</l>\n<l>svareṇa mahatā rājā jīmūta iva nādayan // RamS_2,2.2 //</l>\n</lg>\n\n<lg>\n<l>so 'ham ikṣvākubhiḥ pūrvair narendraiḥ paripālitam /</l>\n<l>śreyasā yoktukāmo 'smi sukhārham akhilaṃ jagat // RamS_2,2.3 //</l>\n</lg>\n\n<lg>\n<l>mayāpy ācaritaṃ pūrvaiḥ panthānam anugacchatā /</l>\n<l>prajā nityam atandreṇa yathāśakty abhirakṣatā // RamS_2,2.4 //</l>\n</lg>\n\n<lg>\n<l>idaṃ śarīraṃ kṛtsnasya lokasya caratā hitam /</l>\n<l>pāṇḍur asyātapatrasya chāyāyāṃ jaritaṃ mayā // RamS_2,2.5 //</l>\n</lg>\n\n<lg>\n<l>prāpya varṣasahasrāṇi bahūny āyūṃṣi jīvitaḥ /</l>\n<l>jīrṇasyāsya śarīrasya viśrāntim abhirocaye // RamS_2,2.6 //</l>\n</lg>\n\n<lg>\n<l>rājaprabhāvajuṣṭāṃ hi durvahām ajitendriyaiḥ /</l>\n<l>pariśrānto 'smi lokasya gurvīṃ dharmadhuraṃ vahan // RamS_2,2.7 //</l>\n</lg>\n\n<lg>\n<l>so 'haṃ viśramam icchāmi putraṃ kṛtvā prajāhite /</l>\n<l>saṃnikṛṣṭān imān sarvān anumānya dvijarṣabhān // RamS_2,2.8 //</l>\n</lg>\n\n<lg>\n<l>anujāto hi me sarvair guṇair jyeṣṭho mamātmajaḥ /</l>\n<l>puraṃdarasamo vīrye rāmaḥ parapuraṃjayaḥ // RamS_2,2.9 //</l>\n</lg>\n\n<lg>\n<l>taṃ candram iva puṣyeṇa yuktaṃ dharmabhṛtāṃ varam /</l>\n<l>yauvarājyena yoktāsmi prītaḥ puruṣapuṃgavam // RamS_2,2.10 //</l>\n</lg>\n\n<lg>\n<l>anurūpaḥ sa vo nātho lakṣmīvāṃl lakṣmaṇāgrajaḥ /</l>\n<l>trailokyam api nāthena yena syān nāthavattaram // RamS_2,2.11 //</l>\n</lg>\n\n<lg>\n<l>anena śreyasā sadyaḥ saṃyojyāham imāṃ mahīm /</l>\n<l>gatakleśo bhaviṣyāmi sute tasmin niveśya vai // RamS_2,2.12 //</l>\n</lg>\n\n<lg>\n<l>iti bruvantaṃ muditāḥ pratyanandan nṛpā nṛpam /</l>\n<l>vṛṣṭimantaṃ mahāmeghaṃ nardantam iva barhiṇaḥ // RamS_2,2.13 //</l>\n</lg>\n\n<lg>\n<l>tasya dharmārthaviduṣo bhāvam ājñāya sarvaśaḥ /</l>\n<l>ūcuś ca manasā jñātvā vṛddhaṃ daśarathaṃ nṛpam // RamS_2,2.14 //</l>\n</lg>\n\n<lg>\n<l>anekavarṣasāhasro vṛddhas tvam asi pārthiva /</l>\n<l>sa rāmaṃ yuvarājānam abhiṣiñcasva pārthivam // RamS_2,2.15 //</l>\n</lg>\n\n<lg>\n<l>iti tadvacanaṃ śrutvā rājā teṣāṃ manaḥpriyam /</l>\n<l>ajānann iva jijñāsur idaṃ vacanam abravīt // RamS_2,2.16 //</l>\n</lg>\n\n<lg>\n<l>kathaṃ nu mayi dharmeṇa pṛthivīm anuśāsati /</l>\n<l>bhavanto draṣṭum icchanti yuvarājaṃ mamātmajam // RamS_2,2.17 //</l>\n</lg>\n\n<lg>\n<l>te tam ūcur mahātmānaṃ paurajānapadaiḥ saha /</l>\n<l>bahavo nṛpa kalyāṇā guṇāḥ putrasya santi te // RamS_2,2.18 //</l>\n</lg>\n\n<lg>\n<l>divyair guṇaiḥ śakrasamo rāmaḥ satyaparākramaḥ /</l>\n<l>ikṣvākubhyo hi sarvebhyo 'py atirakto viśāmpate // RamS_2,2.19 //</l>\n</lg>\n\n<lg>\n<l>rāmaḥ satpuruṣo loke satyadharmaparāyaṇaḥ /</l>\n<l>dharmajñaḥ satyasaṃdhaś ca śīlavān anasūyakaḥ // RamS_2,2.20 //</l>\n</lg>\n\n<lg>\n<l>kṣāntaḥ sāntvayitā ślakṣṇaḥ kṛtajño vijitendriyaḥ /</l>\n<l>mṛduś ca sthiracittaś ca sadā bhavyo 'nasūyakaḥ // RamS_2,2.21 //</l>\n</lg>\n\n<lg>\n<l>priyavādī ca bhūtānāṃ satyavādī ca rāghavaḥ /</l>\n<l>bahuśrutānāṃ vṛddhānāṃ brāhmaṇānām upāsitā // RamS_2,2.22 //</l>\n</lg>\n\n<lg>\n<l>tenāsyehātulā kīrtir yaśas tejaś ca vardhate /</l>\n<l>devāsuramanuṣyāṇāṃ sarvāstreṣu viśāradaḥ // RamS_2,2.23 //</l>\n</lg>\n\n<lg>\n<l>yadā vrajati saṃgrāmaṃ grāmārthe nagarasya vā /</l>\n<l>gatvā saumitrisahito nāvijitya nivartate // RamS_2,2.24 //</l>\n</lg>\n\n<lg>\n<l>saṃgrāmāt punar āgamya kuñjareṇa rathena vā /</l>\n<l>paurān svajanavan nityaṃ kuśalaṃ paripṛcchati // RamS_2,2.25 //</l>\n</lg>\n\n<lg>\n<l>putreṣv agniṣu dāreṣu preṣyaśiṣyagaṇeṣu ca /</l>\n<l>nikhilenānupūrvyā ca pitā putrān ivaurasān // RamS_2,2.26 //</l>\n</lg>\n\n<lg>\n<l>śuśrūṣante ca vaḥ śiṣyāḥ kaccit karmasu daṃśitāḥ /</l>\n<l>iti naḥ puruṣavyāghraḥ sadā rāmo 'bhibhāṣate // RamS_2,2.27 //</l>\n</lg>\n\n<lg>\n<l>vyasaneṣu manuṣyāṇāṃ bhṛśaṃ bhavati duḥkhitaḥ /</l>\n<l>utsaveṣu ca sarveṣu piteva parituṣyati // RamS_2,2.28 //</l>\n</lg>\n\n<lg>\n<l>satyavādī maheṣvāso vṛddhasevī jitendriyaḥ /</l>\n<l>vatsaḥ śreyasi jātas te diṣṭyāsau tava rāghavaḥ /</l>\n<l>diṣṭyā putraguṇair yukto mārīca iva kaśyapaḥ // RamS_2,2.29 //</l>\n</lg>\n\n<lg>\n<l>balam ārogyam āyuś ca rāmasya viditātmanaḥ /</l>\n<l>āśaṃsate janaḥ sarvo rāṣṭre puravare tathā // RamS_2,2.30 //</l>\n</lg>\n\n<lg>\n<l>abhyantaraś ca bāhyaś ca paurajānapado janaḥ /</l>\n<l>striyo vṛddhās taruṇyaś ca sāyamprātaḥ samāhitāḥ // RamS_2,2.31 //</l>\n</lg>\n\n<lg>\n<l>sarvān devān namasyanti rāmasyārthe yaśasvinaḥ /</l>\n<l>teṣām āyācitaṃ deva tvatprasādāt samṛdhyatām // RamS_2,2.32 //</l>\n</lg>\n\n<lg>\n<l>rāmam indīvaraśyāmaṃ sarvaśatrunibarhaṇam /</l>\n<l>paśyāmo yauvarājyasthaṃ tava rājottamātmajam // RamS_2,2.33 //</l>\n</lg>\n\n<lg>\n<l>taṃ devadevopamam ātmajaṃ te sarvasya lokasya hite niviṣṭam /</l>\n<l>hitāya naḥ kṣipram udārajuṣṭaṃ mudābhiṣektuṃ varada tvam arhasi // RamS_2,2.34 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 3</l>\n<l>teṣām añjalipadmāni pragṛhītāni sarvaśaḥ /</l>\n<l>pratigṛhyābravīd rājā tebhyaḥ priyahitaṃ vacaḥ // RamS_2,3.1 //</l>\n</lg>\n\n<lg>\n<l>aho 'smi paramaprītaḥ prabhāvaś cātulo mama /</l>\n<l>yan me jyeṣṭhaṃ priyaṃ putraṃ yauvarājyastham icchatha // RamS_2,3.2 //</l>\n</lg>\n\n<lg>\n<l>iti pratyarcya tān rājā brāhmaṇān idam abravīt /</l>\n<l>vasiṣṭhaṃ vāmadevaṃ ca teṣām evopaśṛṇvatām // RamS_2,3.3 //</l>\n</lg>\n\n<lg>\n<l>caitraḥ śrīmān ayaṃ māsaḥ puṇyaḥ puṣpitakānanaḥ /</l>\n<l>yauvarājyāya rāmasya sarvam evopakalpyatām // RamS_2,3.4 //</l>\n</lg>\n\n<lg>\n<l>kṛtam ity eva cābrūtām abhigamya jagatpatim /</l>\n<l>yathoktavacanaṃ prītau harṣayuktau dvijarṣabhau // RamS_2,3.5 //</l>\n</lg>\n\n<lg>\n<l>tataḥ sumantraṃ dyutimān rājā vacanam abravīt /</l>\n<l>rāmaḥ kṛtātmā bhavatā śīghram ānīyatām iti // RamS_2,3.6 //</l>\n</lg>\n\n<lg>\n<l>sa tatheti pratijñāya sumantro rājaśāsanāt /</l>\n<l>rāmaṃ tatrānayāṃcakre rathena rathināṃ varam // RamS_2,3.7 //</l>\n</lg>\n\n<lg>\n<l>atha tatra samāsīnās tadā daśarathaṃ nṛpam /</l>\n<l>prācyodīcyāḥ pratīcyāś ca dākṣiṇātyāś ca bhūmipāḥ // RamS_2,3.8 //</l>\n</lg>\n\n<lg>\n<l>mlecchāś cāryāś ca ye cānye vanaśailāntavāsinaḥ /</l>\n<l>upāsāṃcakrire sarve taṃ devā iva vāsavam // RamS_2,3.9 //</l>\n</lg>\n\n<lg>\n<l>teṣāṃ madhye sa rājarṣir marutām iva vāsavaḥ /</l>\n<l>prāsādastho rathagataṃ dadarśāyāntam ātmajam // RamS_2,3.10 //</l>\n</lg>\n\n<lg>\n<l>gandharvarājapratimaṃ loke vikhyātapauruṣam /</l>\n<l>dīrghabāhuṃ mahāsattvaṃ mattamātaṃgagāminam // RamS_2,3.11 //</l>\n</lg>\n\n<lg>\n<l>candrakāntānanaṃ rāmam atīva priyadarśanam /</l>\n<l>rūpaudāryaguṇaiḥ puṃsāṃ dṛṣṭicittāpahāriṇam // RamS_2,3.12 //</l>\n</lg>\n\n<lg>\n<l>gharmābhitaptāḥ parjanyaṃ hlādayantam iva prajāḥ /</l>\n<l>na tatarpa samāyāntaṃ paśyamāno narādhipaḥ // RamS_2,3.13 //</l>\n</lg>\n\n<lg>\n<l>avatārya sumantras taṃ rāghavaṃ syandanottamāt /</l>\n<l>pituḥ samīpaṃ gacchantaṃ prāñjaliḥ pṛṣṭhato 'nvagāt // RamS_2,3.14 //</l>\n</lg>\n\n<lg>\n<l>sa taṃ kailāsaśṛṅgābhaṃ prāsādaṃ narapuṃgavaḥ /</l>\n<l>āruroha nṛpaṃ draṣṭuṃ saha sūtena rāghavaḥ // RamS_2,3.15 //</l>\n</lg>\n\n<lg>\n<l>sa prāñjalir abhipretya praṇataḥ pitur antike /</l>\n<l>nāma svaṃ śrāvayan rāmo vavande caraṇau pituḥ // RamS_2,3.16 //</l>\n</lg>\n\n<lg>\n<l>taṃ dṛṣṭvā praṇataṃ pārśve kṛtāñjalipuṭaṃ nṛpaḥ /</l>\n<l>gṛhyāñjalau samākṛṣya sasvaje priyam ātmajam // RamS_2,3.17 //</l>\n</lg>\n\n<lg>\n<l>tasmai cābhyudyataṃ śrīmān maṇikāñcanabhūṣitam /</l>\n<l>dideśa rājā ruciraṃ rāmāya paramāsanam // RamS_2,3.18 //</l>\n</lg>\n\n<lg>\n<l>tad āsanavaraṃ prāpya vyadīpayata rāghavaḥ /</l>\n<l>svayeva prabhayā merum udaye vimalo raviḥ // RamS_2,3.19 //</l>\n</lg>\n\n<lg>\n<l>tena vibhrājitā tatra sā sabhābhivyarocata /</l>\n<l>vimalagrahanakṣatrā śāradī dyaur ivendunā // RamS_2,3.20 //</l>\n</lg>\n\n<lg>\n<l>taṃ paśyamāno nṛpatis tutoṣa priyam ātmajam /</l>\n<l>alaṃkṛtam ivātmānam ādarśatalasaṃsthitam // RamS_2,3.21 //</l>\n</lg>\n\n<lg>\n<l>sa taṃ sasmitam ābhāṣya putraṃ putravatāṃ varaḥ /</l>\n<l>uvācedaṃ vaco rājā devendram iva kaśyapaḥ // RamS_2,3.22 //</l>\n</lg>\n\n<lg>\n<l>jyeṣṭhāyām asi me patnyāṃ sadṛśyāṃ sadṛśaḥ sutaḥ /</l>\n<l>utpannas tvaṃ guṇaśreṣṭho mama rāmātmajaḥ priyaḥ // RamS_2,3.23 //</l>\n</lg>\n\n<lg>\n<l>tvayā yataḥ prajāś cemāḥ svaguṇair anurañjitāḥ /</l>\n<l>tasmāt tvaṃ puṣyayogena yauvarājyam avāpnuhi // RamS_2,3.24 //</l>\n</lg>\n\n<lg>\n<l>kāmatas tvaṃ prakṛtyaiva vinīto guṇavān asi /</l>\n<l>guṇavaty api tu snehāt putra vakṣyāmi te hitam // RamS_2,3.25 //</l>\n</lg>\n\n<lg>\n<l>bhūyo vinayam āsthāya bhava nityaṃ jitendriyaḥ /</l>\n<l>kāmakrodhasamutthāni tyajethā vyasanāni ca // RamS_2,3.26 //</l>\n</lg>\n\n<lg>\n<l>parokṣayā vartamāno vṛttyā pratyakṣayā tathā /</l>\n<l>amātyaprabhṛtīḥ sarvāḥ prakṛtīś cānurañjaya // RamS_2,3.27 //</l>\n</lg>\n\n<lg>\n<l>tuṣṭānuraktaprakṛtir yaḥ pālayati medinīm /</l>\n<l>tasya nandanti mitrāṇi labdhvāmṛtam ivāmarāḥ /</l>\n<l>tasmāt putra tvam ātmānaṃ niyamyaiva samācara // RamS_2,3.28 //</l>\n</lg>\n\n<lg>\n<l>tac chrutvā suhṛdas tasya rāmasya priyakāriṇaḥ /</l>\n<l>tvaritāḥ śīghram abhyetya kausalyāyai nyavedayan // RamS_2,3.29 //</l>\n</lg>\n\n<lg>\n<l>sā hiraṇyaṃ ca gāś caiva ratnāni vividhāni ca /</l>\n<l>vyādideśa priyākhyebhyaḥ kausalyā pramadottamā // RamS_2,3.30 //</l>\n</lg>\n\n<lg>\n<l>athābhivādya rājānaṃ ratham āruhya rāghavaḥ /</l>\n<l>yayau svaṃ dyutimad veśma janaughaiḥ pratipūjitaḥ // RamS_2,3.31 //</l>\n</lg>\n\n<lg>\n<l>te cāpi paurā nṛpater vacas tacchrutvā tadā lābham iveṣṭam āpya /</l>\n<l>narendram āmantrya gṛhāṇi gatvā devān samānarcur atīva hṛṣṭāḥ // RamS_2,3.32 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 4</l>\n<l>gateṣv atha nṛpo bhūyaḥ paureṣu saha mantribhiḥ /</l>\n<l>mantrayitvā tataś cakre niścayajñaḥ sa niścayam // RamS_2,4.1 //</l>\n</lg>\n\n<lg>\n<l>śva eva puṣyo bhavitā śvo 'bhiṣecyas tu me sutaḥ /</l>\n<l>rāmo rājīvatāmrākṣo yauvarājya iti prabhuḥ // RamS_2,4.2 //</l>\n</lg>\n\n<lg>\n<l>athāntargṛham āviśya rājā daśarathas tadā /</l>\n<l>sūtam ājñāpayāmāsa rāmaṃ punar ihānaya // RamS_2,4.3 //</l>\n</lg>\n\n<lg>\n<l>pratigṛhya sa tadvākyaṃ sūtaḥ punar upāyayau /</l>\n<l>rāmasya bhavanaṃ śīghraṃ rāmam ānayituṃ punaḥ // RamS_2,4.4 //</l>\n</lg>\n\n<lg>\n<l>dvāḥsthair āveditaṃ tasya rāmāyāgamanaṃ punaḥ /</l>\n<l>śrutvaiva cāpi rāmas taṃ prāptaṃ śaṅkānvito 'bhavat // RamS_2,4.5 //</l>\n</lg>\n\n<lg>\n<l>praveśya cainaṃ tvaritaṃ rāmo vacanam abravīt /</l>\n<l>yad āgamanakṛtyaṃ te bhūyas tad brūhy aśeṣataḥ // RamS_2,4.6 //</l>\n</lg>\n\n<lg>\n<l>tam uvāca tataḥ sūto rājā tvāṃ draṣṭum icchati /</l>\n<l>śrutvā pramāṇam atra tvaṃ gamanāyetarāya vā // RamS_2,4.7 //</l>\n</lg>\n\n<lg>\n<l>iti sūtavacaḥ śrutvā rāmo 'tha tvarayānvitaḥ /</l>\n<l>prayayau rājabhavanaṃ punar draṣṭuṃ nareśvaram // RamS_2,4.8 //</l>\n</lg>\n\n<lg>\n<l>taṃ śrutvā samanuprāptaṃ rāmaṃ daśaratho nṛpaḥ /</l>\n<l>praveśayāmāsa gṛhaṃ vivikṣuḥ priyam uttamam // RamS_2,4.9 //</l>\n</lg>\n\n<lg>\n<l>praviśann eva ca śrīmān rāghavo bhavanaṃ pituḥ /</l>\n<l>dadarśa pitaraṃ dūrāt praṇipatya kṛtāñjaliḥ // RamS_2,4.10 //</l>\n</lg>\n\n<lg>\n<l>praṇamantaṃ samutthāpya taṃ pariṣvajya bhūmipaḥ /</l>\n<l>pradiśya cāsmai ruciram āsanaṃ punar abravīt // RamS_2,4.11 //</l>\n</lg>\n\n<lg>\n<l>rāma vṛddho 'smi dīrghāyur bhuktā bhogā mayepsitāḥ /</l>\n<l>annavadbhiḥ kratuśatais tatheṣṭaṃ bhūridakṣiṇaiḥ // RamS_2,4.12 //</l>\n</lg>\n\n<lg>\n<l>jātam iṣṭam apatyaṃ me tvam adyānupamaṃ bhuvi /</l>\n<l>dattam iṣṭam adhītaṃ ca mayā puruṣasattama // RamS_2,4.13 //</l>\n</lg>\n\n<lg>\n<l>anubhūtāni ceṣṭāni mayā vīra sukhāni ca /</l>\n<l>devarṣipitṛviprāṇām anṛṇo 'smi tathātmanaḥ // RamS_2,4.14 //</l>\n</lg>\n\n<lg>\n<l>na kiṃcin mama kartavyaṃ tavānyatrābhiṣecanāt /</l>\n<l>ato yat tvām ahaṃ brūyāṃ tan me tvaṃ kartum arhasi // RamS_2,4.15 //</l>\n</lg>\n\n<lg>\n<l>adya prakṛtayaḥ sarvās tvām icchanti narādhipam /</l>\n<l>atas tvāṃ yuvarājānam abhiṣekṣyāmi putraka // RamS_2,4.16 //</l>\n</lg>\n\n<lg>\n<l>api cādyāśubhān rāma svapnān paśyāmi dāruṇān /</l>\n<l>sanirghātā maholkāś ca patantīha mahāsvanāḥ // RamS_2,4.17 //</l>\n</lg>\n\n<lg>\n<l>avaṣṭabdhaṃ ca me rāma nakṣatraṃ dāruṇair grahaiḥ /</l>\n<l>āvedayanti daivajñāḥ sūryāṅgārakarāhubhiḥ // RamS_2,4.18 //</l>\n</lg>\n\n<lg>\n<l>prāyeṇa hi nimittānām īdṛśānāṃ samudbhave /</l>\n<l>rājā vā mṛtyum āpnoti ghorāṃ vāpadam ṛcchati // RamS_2,4.19 //</l>\n</lg>\n\n<lg>\n<l>tad yāvad eva me ceto na vimuhyati rāghava /</l>\n<l>tāvad evābhiṣiñcasva calā hi prāṇināṃ matiḥ // RamS_2,4.20 //</l>\n</lg>\n\n<lg>\n<l>adya candro 'bhyupagataḥ puṣyāt pūrvaṃ punar vasum /</l>\n<l>śvaḥ puṣyayogaṃ niyataṃ vakṣyante daivacintakāḥ // RamS_2,4.21 //</l>\n</lg>\n\n<lg>\n<l>tatra puṣye 'bhiṣiñcasva manas tvarayatīva mām /</l>\n<l>śvas tvāham abhiṣekṣyāmi yauvarājye paraṃtapa // RamS_2,4.22 //</l>\n</lg>\n\n<lg>\n<l>tasmāt tvayādya vratinā niśeyaṃ niyatātmanā /</l>\n<l>saha vadhvopavastavyā darbhaprastaraśāyinā // RamS_2,4.23 //</l>\n</lg>\n\n<lg>\n<l>suhṛdaś cāpramattās tvāṃ rakṣantv adya samantataḥ /</l>\n<l>bhavanti bahuvighnāni kāryāṇy evaṃvidhāni hi // RamS_2,4.24 //</l>\n</lg>\n\n<lg>\n<l>viproṣitaś ca bharato yāvad eva purād itaḥ /</l>\n<l>tāvad evābhiṣekas te prāptakālo mato mama // RamS_2,4.25 //</l>\n</lg>\n\n<lg>\n<l>kāmaṃ khalu satāṃ vṛtte bhrātā te bharataḥ sthitaḥ /</l>\n<l>jyeṣṭhānuvartī dharmātmā sānukrośo jitendriyaḥ // RamS_2,4.26 //</l>\n</lg>\n\n<lg>\n<l>kiṃ tu cittaṃ manuṣyāṇām anityam iti me matiḥ /</l>\n<l>satāṃ ca dharmanityānāṃ kṛtaśobhi ca rāghava // RamS_2,4.27 //</l>\n</lg>\n\n<lg>\n<l>ity uktaḥ so 'bhyanujñātaḥ śvobhāviny abhiṣecane /</l>\n<l>vrajeti rāmaḥ pitaram abhivādyābhyayād gṛham // RamS_2,4.28 //</l>\n</lg>\n\n<lg>\n<l>praviśya cātmano veśma rājñoddiṣṭe 'bhiṣecane /</l>\n<l>tasmin kṣaṇe vinirgatya mātur antaḥpuraṃ yayau // RamS_2,4.29 //</l>\n</lg>\n\n<lg>\n<l>tatra tāṃ pravaṇām eva mātaraṃ kṣaumavāsinīm /</l>\n<l>vāgyatāṃ devatāgāre dadarśa yācatīṃ śriyam // RamS_2,4.30 //</l>\n</lg>\n\n<lg>\n<l>prāg eva cāgatā tatra sumitrā lakṣmaṇas tathā /</l>\n<l>sītā cānāyitā śrutvā priyaṃ rāmābhiṣecanam // RamS_2,4.31 //</l>\n</lg>\n\n<lg>\n<l>tasmin kāle hi kausalyā tasthāv āmīlitekṣaṇā /</l>\n<l>sumitrayānvāsyamānā sītayā lakṣmaṇena ca // RamS_2,4.32 //</l>\n</lg>\n\n<lg>\n<l>śrutvā puṣyeṇa putrasya yauvarājyābhiṣecanam /</l>\n<l>prāṇāyāmena puruṣaṃ dhyāyamānā janārdanam // RamS_2,4.33 //</l>\n</lg>\n\n<lg>\n<l>tathā saniyamām eva so 'bhigamyābhivādya ca /</l>\n<l>uvāca vacanaṃ rāmo harṣayaṃs tām idaṃ tadā // RamS_2,4.34 //</l>\n</lg>\n\n<lg>\n<l>amba pitrā niyukto 'smi prajāpālanakarmaṇi /</l>\n<l>bhavitā śvo 'bhiṣeko me yathā me śāsanaṃ pituḥ // RamS_2,4.35 //</l>\n</lg>\n\n<lg>\n<l>sītayāpy upavastavyā rajanīyaṃ mayā saha /</l>\n<l>evam ṛtvigupādhyāyaiḥ saha mām uktavān pitā // RamS_2,4.36 //</l>\n</lg>\n\n<lg>\n<l>yāni yāny atra yogyāni śvobhāviny abhiṣecane /</l>\n<l>tāni me maṅgalāny adya vaidehyāś caiva kāraya // RamS_2,4.37 //</l>\n</lg>\n\n<lg>\n<l>etac chrutvā tu kausalyā cirakālābhikāṅkṣitam /</l>\n<l>harṣabāṣpakalaṃ vākyam idaṃ rāmam abhāṣata // RamS_2,4.38 //</l>\n</lg>\n\n<lg>\n<l>vatsa rāma ciraṃ jīva hatās te paripanthinaḥ /</l>\n<l>jñātīn me tvaṃ śriyā yuktaḥ sumitrāyāś ca nandaya // RamS_2,4.39 //</l>\n</lg>\n\n<lg>\n<l>kalyāṇe bata nakṣatre mayi jāto 'si putraka /</l>\n<l>yena tvayā daśaratho guṇair ārādhitaḥ pitā // RamS_2,4.40 //</l>\n</lg>\n\n<lg>\n<l>amoghaṃ bata me kṣāntaṃ puruṣe puṣkarekṣaṇe /</l>\n<l>yeyam ikṣvākurājyaśrīḥ putra tvāṃ saṃśrayiṣyati // RamS_2,4.41 //</l>\n</lg>\n\n<lg>\n<l>ity evam ukto mātredaṃ rāmo bhrātaram abravīt /</l>\n<l>prāñjaliṃ prahvam āsīnam abhivīkṣya smayann iva // RamS_2,4.42 //</l>\n</lg>\n\n<lg>\n<l>lakṣmaṇemāṃ mayā sārdhaṃ praśādhi tvaṃ vasuṃdharām /</l>\n<l>dvitīyaṃ me 'ntarātmānaṃ tvām iyaṃ śrīr upasthitā // RamS_2,4.43 //</l>\n</lg>\n\n<lg>\n<l>saumitre bhuṅkṣva bhogāṃs tvam iṣṭān rājyaphalāni ca /</l>\n<l>jīvitaṃ ca hi rājyaṃ ca tvadartham abhikāmaye // RamS_2,4.44 //</l>\n</lg>\n\n<lg>\n<l>ity uktvā lakṣmaṇaṃ rāmo mātarāv abhivādya ca /</l>\n<l>abhyanujñāpya sītāṃ ca jagāma svaṃ niveśanam // RamS_2,4.45 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 5</l>\n<l>saṃdiśya rāmaṃ nṛpatiḥ śvobhāviny abhiṣecane /</l>\n<l>purohitaṃ samāhūya vasiṣṭham idam abravīt // RamS_2,5.1 //</l>\n</lg>\n\n<lg>\n<l>gacchopavāsaṃ kākutsthaṃ kārayādya tapodhana /</l>\n<l>śrīyaśorājyalābhāya vadhvā saha yatavratam // RamS_2,5.2 //</l>\n</lg>\n\n<lg>\n<l>tatheti ca sa rājānam uktvā vedavidāṃ varaḥ /</l>\n<l>svayaṃ vasiṣṭho bhagavān yayau rāmaniveśanam // RamS_2,5.3 //</l>\n</lg>\n\n<lg>\n<l>sa rāmabhavanaṃ prāpya pāṇḍurābhraghanaprabham /</l>\n<l>tisraḥ kakṣyā rathenaiva viveśa munisattamaḥ // RamS_2,5.4 //</l>\n</lg>\n\n<lg>\n<l>tam āgatam ṛṣiṃ rāmas tvarann iva sasaṃbhramaḥ /</l>\n<l>mānayiṣyan sa mānārhaṃ niścakrāma niveśanāt // RamS_2,5.5 //</l>\n</lg>\n\n<lg>\n<l>abhyetya tvaramāṇaś ca rathābhyāśaṃ manīṣiṇaḥ /</l>\n<l>tato 'vatārayāmāsa parigṛhya rathāt svayam // RamS_2,5.6 //</l>\n</lg>\n\n<lg>\n<l>sa cainaṃ praśritaṃ dṛṣṭvā sambhāṣyābhiprasādya ca /</l>\n<l>priyārhaṃ harṣayan rāmam ity uvāca purohitaḥ // RamS_2,5.7 //</l>\n</lg>\n\n<lg>\n<l>prasannas te pitā rāma yauvarājyam avāpsyasi /</l>\n<l>upavāsaṃ bhavān adya karotu saha sītayā // RamS_2,5.8 //</l>\n</lg>\n\n<lg>\n<l>prātas tvām abhiṣektā hi yauvarājye narādhipaḥ /</l>\n<l>pitā daśarathaḥ prītyā yayātiṃ nahuṣo yathā // RamS_2,5.9 //</l>\n</lg>\n\n<lg>\n<l>ity uktvā sa tadā rāmam upavāsaṃ yatavratam /</l>\n<l>mantravat kārayāmāsa vaidehyā sahitaṃ muniḥ // RamS_2,5.10 //</l>\n</lg>\n\n<lg>\n<l>tato yathāvad rāmeṇa sa rājño gurur arcitaḥ /</l>\n<l>abhyanujñāpya kākutsthaṃ yayau rāmaniveśanāt // RamS_2,5.11 //</l>\n</lg>\n\n<lg>\n<l>suhṛdbhis tatra rāmo 'pi tān anujñāpya sarvaśaḥ /</l>\n<l>sabhājito viveśātha tān anujñāpya sarvaśaḥ // RamS_2,5.12 //</l>\n</lg>\n\n<lg>\n<l>hṛṣṭanārīnarayutaṃ rāmaveśma tadā babhau /</l>\n<l>yathā mattadvijagaṇaṃ praphullanalinaṃ saraḥ // RamS_2,5.13 //</l>\n</lg>\n\n<lg>\n<l>sa rājabhavanaprakhyāt tasmād rāmaniveśanāt /</l>\n<l>nirgatya dadṛśe mārgaṃ vasiṣṭho janasaṃvṛtam // RamS_2,5.14 //</l>\n</lg>\n\n<lg>\n<l>vṛndavṛndair ayodhyāyāṃ rājamārgāḥ samantataḥ /</l>\n<l>babhūvur abhisaṃbādhāḥ kutūhalajanair vṛtāḥ // RamS_2,5.15 //</l>\n</lg>\n\n<lg>\n<l>janavṛndormisaṃgharṣaharṣasvanavatas tadā /</l>\n<l>babhūva rājamārgasya sāgarasyeva nisvanaḥ // RamS_2,5.16 //</l>\n</lg>\n\n<lg>\n<l>siktasaṃmṛṣṭarathyā hi tad ahar vanamālinī /</l>\n<l>āsīd ayodhyā nagarī samucchritagṛhadhvajā // RamS_2,5.17 //</l>\n</lg>\n\n<lg>\n<l>tadā hy ayodhyānilayaḥ sastrībālābalo janaḥ /</l>\n<l>rāmābhiṣekam ākāṅkṣann ākāṅkṣann udayaṃ raveḥ // RamS_2,5.18 //</l>\n</lg>\n\n<lg>\n<l>prajālaṃkārabhūtaṃ ca janasyānandavardhanam /</l>\n<l>utsuko 'bhūj jano draṣṭuṃ tam ayodhyāmahotsavam // RamS_2,5.19 //</l>\n</lg>\n\n<lg>\n<l>evaṃ taṃ janasambādhaṃ rājamārgaṃ purohitaḥ /</l>\n<l>vyūhann iva janaughaṃ taṃ śanai rājakulaṃ yayau // RamS_2,5.20 //</l>\n</lg>\n\n<lg>\n<l>sitābhraśikharaprakhyaṃ prāsādam adhiruhya saḥ /</l>\n<l>samiyāya narendreṇa śakreṇeva bṛhaspatiḥ // RamS_2,5.21 //</l>\n</lg>\n\n<lg>\n<l>tam āgatam abhiprekṣya hitvā rājāsanaṃ nṛpaḥ /</l>\n<l>papraccha sa ca tasmai tat kṛtam ity abhyavedayat // RamS_2,5.22 //</l>\n</lg>\n\n<lg>\n<l>guruṇā tv abhyanujñāto manujaughaṃ visṛjya tam /</l>\n<l>viveśāntaḥpuraṃ rājā siṃho giriguhām iva // RamS_2,5.23 //</l>\n</lg>\n\n<lg>\n<l>tad agryaveṣapramadājanākulaṃ mahendraveśmapratimaṃ niveśanam /</l>\n<l>vidīpayaṃś cāru viveśa pārthivaḥ śaśīva tārāgaṇasaṃkulaṃ nabhaḥ // RamS_2,5.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 6</l>\n<l>gate purohite rāmaḥ snāto niyatamānasaḥ /</l>\n<l>saha patnyā viśālākṣyā nārāyaṇam upāgamat // RamS_2,6.1 //</l>\n</lg>\n\n<lg>\n<l>pragṛhya śirasā pātrīṃ haviṣo vidhivat tadā /</l>\n<l>mahate daivatāyājyaṃ juhāva jvalite 'nale // RamS_2,6.2 //</l>\n</lg>\n\n<lg>\n<l>śeṣaṃ ca haviṣas tasya prāśyāśāsyātmanaḥ priyam /</l>\n<l>dhyāyan nārāyaṇaṃ devaṃ svāstīrṇe kuśasaṃstare // RamS_2,6.3 //</l>\n</lg>\n\n<lg>\n<l>vāgyataḥ saha vaidehyā bhūtvā niyatamānasaḥ /</l>\n<l>śrīmaty āyatane viṣṇoḥ śiśye naravarātmajaḥ // RamS_2,6.4 //</l>\n</lg>\n\n<lg>\n<l>ekayāmāvaśiṣṭāyāṃ rātryāṃ prativibudhya saḥ /</l>\n<l>alaṃkāravidhiṃ kṛtsnaṃ kārayāmāsa veśmanaḥ // RamS_2,6.5 //</l>\n</lg>\n\n<lg>\n<l>tatra śṛṇvan sukhā vācaḥ sūtamāgadhabandinām /</l>\n<l>pūrvāṃ saṃdhyām upāsīno jajāpa yatamānasaḥ // RamS_2,6.6 //</l>\n</lg>\n\n<lg>\n<l>tuṣṭāva praṇataś caiva śirasā madhusūdanam /</l>\n<l>vimalakṣaumasaṃvīto vācayāmāsa ca dvijān // RamS_2,6.7 //</l>\n</lg>\n\n<lg>\n<l>teṣāṃ puṇyāhaghoṣo 'tha gambhīramadhuras tadā /</l>\n<l>ayodhyāṃ pūrayāmāsa tūryaghoṣānunāditaḥ // RamS_2,6.8 //</l>\n</lg>\n\n<lg>\n<l>kṛtopavāsaṃ tu tadā vaidehyā saha rāghavam /</l>\n<l>ayodhyānilayaḥ śrutvā sarvaḥ pramudito janaḥ // RamS_2,6.9 //</l>\n</lg>\n\n<lg>\n<l>tataḥ paurajanaḥ sarvaḥ śrutvā rāmābhiṣecanam /</l>\n<l>prabhātāṃ rajanīṃ dṛṣṭvā cakre śobhāṃ parāṃ punaḥ // RamS_2,6.10 //</l>\n</lg>\n\n<lg>\n<l>sitābhraśikharābheṣu devatāyataneṣu ca /</l>\n<l>catuṣpatheṣu rathyāsu caityeṣv aṭṭālakeṣu ca // RamS_2,6.11 //</l>\n</lg>\n\n<lg>\n<l>nānāpaṇyasamṛddheṣu vaṇijām āpaṇeṣu ca /</l>\n<l>kuṭumbināṃ samṛddheṣu śrīmatsu bhavaneṣu ca // RamS_2,6.12 //</l>\n</lg>\n\n<lg>\n<l>sabhāsu caiva sarvāsu vṛkṣeṣv ālakṣiteṣu ca /</l>\n<l>dhvajāḥ samucchritāś citrāḥ patākāś cābhavaṃs tadā // RamS_2,6.13 //</l>\n</lg>\n\n<lg>\n<l>naṭanartakasaṃghānāṃ gāyakānāṃ ca gāyatām /</l>\n<l>manaḥkarṇasukhā vācaḥ śuśruvuś ca tatas tataḥ // RamS_2,6.14 //</l>\n</lg>\n\n<lg>\n<l>rāmābhiṣekayuktāś ca kathāś cakrur mitho janāḥ /</l>\n<l>rāmābhiṣeke samprāpte catvareṣu gṛheṣu ca // RamS_2,6.15 //</l>\n</lg>\n\n<lg>\n<l>bālā api krīḍamānā gṛhadvāreṣu saṃghaśaḥ /</l>\n<l>rāmābhiṣekasaṃyuktāś cakrur eva mithaḥ kathāḥ // RamS_2,6.16 //</l>\n</lg>\n\n<lg>\n<l>kṛtapuṣpopahāraś ca dhūpagandhādhivāsitaḥ /</l>\n<l>rājamārgaḥ kṛtaḥ śrīmān paurai rāmābhiṣecane // RamS_2,6.17 //</l>\n</lg>\n\n<lg>\n<l>prakāśakaraṇārthaṃ ca niśāgamanaśaṅkayā /</l>\n<l>dīpavṛkṣāṃs tathā cakrur anu rathyāsu sarvaśaḥ // RamS_2,6.18 //</l>\n</lg>\n\n<lg>\n<l>alaṃkāraṃ purasyaivaṃ kṛtvā tatpuravāsinaḥ /</l>\n<l>ākāṅkṣamāṇā rāmasya yauvarājyābhiṣecanam // RamS_2,6.19 //</l>\n</lg>\n\n<lg>\n<l>sametya saṃghaśaḥ sarve catvareṣu sabhāsu ca /</l>\n<l>kathayanto mithas tatra praśaśaṃsur janādhipam // RamS_2,6.20 //</l>\n</lg>\n\n<lg>\n<l>aho mahātmā rājāyam ikṣvākukulanandanaḥ /</l>\n<l>jñātvā yo vṛddham ātmānaṃ rāmaṃ rājye 'hbiṣekṣyati // RamS_2,6.21 //</l>\n</lg>\n\n<lg>\n<l>sarve hy anugṛhītāḥ sma yan no rāmo mahīpatiḥ /</l>\n<l>cirāya bhavitā goptā dṛṣṭalokaparāvaraḥ // RamS_2,6.22 //</l>\n</lg>\n\n<lg>\n<l>anuddhatamanā vidvān dharmātmā bhrātṛvatsalaḥ /</l>\n<l>yathā ca bhrātṛṣu snigdhas tathāsmāsv api rāghavaḥ // RamS_2,6.23 //</l>\n</lg>\n\n<lg>\n<l>ciraṃ jīvatu dharmātmā rājā daśaratho 'naghaḥ /</l>\n<l>yatprasādenābhiṣiktaṃ rāmaṃ drakṣyāmahe vayam // RamS_2,6.24 //</l>\n</lg>\n\n<lg>\n<l>evaṃvidhaṃ kathayatāṃ paurāṇāṃ śuśruvus tadā /</l>\n<l>digbhyo 'pi śrutavṛttāntāḥ prāptā jānapadā janāḥ // RamS_2,6.25 //</l>\n</lg>\n\n<lg>\n<l>te tu digbhyaḥ purīṃ prāptā draṣṭuṃ rāmābhiṣecanam /</l>\n<l>rāmasya pūrayāmāsuḥ purīṃ jānapadā janāḥ // RamS_2,6.26 //</l>\n</lg>\n\n<lg>\n<l>janaughais tair visarpadbhiḥ śuśruve tatra nisvanaḥ /</l>\n<l>parvasūdīrṇavegasya sāgarasyeva nisvanaḥ // RamS_2,6.27 //</l>\n</lg>\n\n<lg>\n<l>tatas tad indrakṣayasaṃnibhaṃ puraṃ didṛkṣubhir jānapadair upāgataiḥ /</l>\n<l>samantataḥ sasvanam ākulaṃ babhau samudrayādobhir ivārṇavodakam // RamS_2,6.28 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 7</l>\n<l>jñātidāsī yato jātā kaikeyyās tu sahoṣitā /</l>\n<l>prāsādaṃ candrasaṃkāśam āruroha yadṛcchayā // RamS_2,7.1 //</l>\n</lg>\n\n<lg>\n<l>siktarājapathāṃ kṛtsnāṃ prakīrṇakamalotpalām /</l>\n<l>ayodhyāṃ mantharā tasmāt prāsādād anvavaikṣata // RamS_2,7.2 //</l>\n</lg>\n\n<lg>\n<l>patākābhir varārhābhir dhvajaiś ca samalaṃkṛtām /</l>\n<l>siktāṃ candanatoyaiś ca śiraḥsnātajanair vṛtām // RamS_2,7.3 //</l>\n</lg>\n\n<lg>\n<l>avidūre sthitāṃ dṛṣṭvā dhātrīṃ papraccha mantharā /</l>\n<l>uttamenābhisaṃyuktā harṣeṇārthaparā satī // RamS_2,7.4 //</l>\n</lg>\n\n<lg>\n<l>rāmamātā dhanaṃ kiṃ nu janebhyaḥ samprayacchati /</l>\n<l>atimātraṃ praharṣo 'yaṃ kiṃ janasya ca śaṃsa me /</l>\n<l>kārayiṣyati kiṃ vāpi samprahṛṣṭo mahīpatiḥ // RamS_2,7.5 //</l>\n</lg>\n\n<lg>\n<l>vidīryamāṇā harṣeṇa dhātrī paramayā mudā /</l>\n<l>ācacakṣe 'tha kubjāyai bhūyasīṃ rāghave śriyam // RamS_2,7.6 //</l>\n</lg>\n\n<lg>\n<l>śvaḥ puṣyeṇa jitakrodhaṃ yauvarājyena rāghavam /</l>\n<l>rājā daśaratho rāmam abhiṣecayitānagham // RamS_2,7.7 //</l>\n</lg>\n\n<lg>\n<l>dhātryās tu vacanaṃ śrutvā kubjā kṣipram amarṣitā /</l>\n<l>kailāsaśikharākārāt prāsādād avarohata // RamS_2,7.8 //</l>\n</lg>\n\n<lg>\n<l>sā dahyamānā kopena mantharā pāpadarśinī /</l>\n<l>śayānām etya kaikeyīm idaṃ vacanam abravīt // RamS_2,7.9 //</l>\n</lg>\n\n<lg>\n<l>uttiṣṭha mūḍhe kiṃ śeṣe bhayaṃ tvām abhivartate /</l>\n<l>upaplutamahaughena kim ātmānaṃ na budhyase // RamS_2,7.10 //</l>\n</lg>\n\n<lg>\n<l>aniṣṭe subhagākāre saubhāgyena vikatthase /</l>\n<l>calaṃ hi tava saubhāgyaṃ nadyāḥ srota ivoṣṇage // RamS_2,7.11 //</l>\n</lg>\n\n<lg>\n<l>evam uktā tu kaikeyī ruṣṭayā paruṣaṃ vacaḥ /</l>\n<l>kubjayā pāpadarśinyā viṣādam agamat param // RamS_2,7.12 //</l>\n</lg>\n\n<lg>\n<l>kaikeyī tv abravīt kubjāṃ kaccit kṣemaṃ na manthare /</l>\n<l>viṣaṇṇavadanāṃ hi tvāṃ lakṣaye bhṛśaduḥkhitām // RamS_2,7.13 //</l>\n</lg>\n\n<lg>\n<l>mantharā tu vacaḥ śrutvā kaikeyyā madhurākṣaram /</l>\n<l>uvāca krodhasaṃyuktā vākyaṃ vākyaviśāradā // RamS_2,7.14 //</l>\n</lg>\n\n<lg>\n<l>sā viṣaṇṇatarā bhūtvā kubjā tasyā hitaiṣiṇī /</l>\n<l>viṣādayantī provāca bhedayantī ca rāghavam // RamS_2,7.15 //</l>\n</lg>\n\n<lg>\n<l>akṣemaṃ sumahad devi pravṛttaṃ tvadvināśanam /</l>\n<l>rāmaṃ daśaratho rājā yauvarājye 'bhiṣekṣyati // RamS_2,7.16 //</l>\n</lg>\n\n<lg>\n<l>sāsmy agādhe bhaye magnā duḥkhaśokasamanvitā /</l>\n<l>dahyamānānaleneva tvaddhitārtham ihāgatā // RamS_2,7.17 //</l>\n</lg>\n\n<lg>\n<l>tava duḥkhena kaikeyi mama duḥkhaṃ mahad bhavet /</l>\n<l>tvadvṛddhau mama vṛddhiś ca bhaved atra na saṃśayaḥ // RamS_2,7.18 //</l>\n</lg>\n\n<lg>\n<l>narādhipakule jātā mahiṣī tvaṃ mahīpateḥ /</l>\n<l>ugratvaṃ rājadharmāṇāṃ kathaṃ devi na budhyase // RamS_2,7.19 //</l>\n</lg>\n\n<lg>\n<l>dharmavādī śaṭho bhartā ślakṣṇavādī ca dāruṇaḥ /</l>\n<l>śuddhabhāve na jānīṣe tenaivam atisaṃdhitā // RamS_2,7.20 //</l>\n</lg>\n\n<lg>\n<l>upasthitaṃ prayuñjānas tvayi sāntvam anarthakam /</l>\n<l>arthenaivādya te bhartā kausalyāṃ yojayiṣyati // RamS_2,7.21 //</l>\n</lg>\n\n<lg>\n<l>apavāhya sa duṣṭātmā bharataṃ tava bandhuṣu /</l>\n<l>kālyaṃ sthāpayitā rāmaṃ rājye nihatakaṇṭake // RamS_2,7.22 //</l>\n</lg>\n\n<lg>\n<l>śatruḥ patipravādena mātreva hitakāmyayā /</l>\n<l>āśīviṣa ivāṅkena bāle paridhṛtas tvayā // RamS_2,7.23 //</l>\n</lg>\n\n<lg>\n<l>yathā hi kuryāt sarpo vā śatrur vā pratyupekṣitaḥ /</l>\n<l>rājñā daśarathenādya saputrā tvaṃ tathā kṛtā // RamS_2,7.24 //</l>\n</lg>\n\n<lg>\n<l>pāpenānṛtasāntvena bāle nityaṃ sukhocite /</l>\n<l>rāmaṃ sthāpayatā rājye sānubandhā hatā hy asi // RamS_2,7.25 //</l>\n</lg>\n\n<lg>\n<l>sā prāptakālaṃ kaikeyi kṣipraṃ kuru hitaṃ tava /</l>\n<l>trāyasva putram ātmānaṃ māṃ ca vismayadarśane // RamS_2,7.26 //</l>\n</lg>\n\n<lg>\n<l>mantharāyā vacaḥ śrutvā śayanāt sa śubhānanā /</l>\n<l>evam ābharaṇaṃ tasyai kubjāyai pradadau śubham // RamS_2,7.27 //</l>\n</lg>\n\n<lg>\n<l>dattvā tv ābharaṇaṃ tasyai kubjāyai pramadottamā /</l>\n<l>kaikeyī mantharāṃ hṛṣṭā punar evābravīd idam // RamS_2,7.28 //</l>\n</lg>\n\n<lg>\n<l>idaṃ tu manthare mahyam ākhyāsi paramaṃ priyam /</l>\n<l>etan me priyam ākhyātuḥ kiṃ vā bhūyaḥ karomi te // RamS_2,7.29 //</l>\n</lg>\n\n<lg>\n<l>rāme vā bharate vāhaṃ viśeṣaṃ nopalakṣaye /</l>\n<l>tasmāt tuṣṭāsmi yad rājā rāmaṃ rājye 'bhiṣekṣyati // RamS_2,7.30 //</l>\n</lg>\n\n<lg>\n<l>na me paraṃ kiṃcid itas tvayā punaḥ priyaṃ priyārhe suvacaṃ vaco varam /</l>\n<l>tathā hy avocas tvam ataḥ priyottaraṃ varaṃ paraṃ te pradadāmi taṃ vṛṇu // RamS_2,7.31 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 8</l>\n<l>mantharā tv abhyasūyyainām utsṛjyābharaṇaṃ ca tat /</l>\n<l>uvācedaṃ tato vākyaṃ kopaduḥkhasamanvitā // RamS_2,8.1 //</l>\n</lg>\n\n<lg>\n<l>harṣaṃ kim idam asthāne kṛtavaty asi bāliśe /</l>\n<l>śokasāgaramadhyastham ātmānaṃ nāvabudhyase // RamS_2,8.2 //</l>\n</lg>\n\n<lg>\n<l>subhagā khalu kausalyā yasyāḥ putro 'bhiṣekṣyate /</l>\n<l>yauvarājyena mahatā śvaḥ puṣyeṇa dvijottamaiḥ // RamS_2,8.3 //</l>\n</lg>\n\n<lg>\n<l>prāptāṃ sumahatīṃ prītiṃ pratītāṃ tāṃ hatadviṣam /</l>\n<l>upasthāsyasi kausalyāṃ dāsīva tvaṃ kṛtāñjaliḥ // RamS_2,8.4 //</l>\n</lg>\n\n<lg>\n<l>hṛṣṭāḥ khalu bhaviṣyanti rāmasya paramāḥ striyaḥ /</l>\n<l>aprahṛṣṭā bhaviṣyanti snuṣās te bharatakṣaye // RamS_2,8.5 //</l>\n</lg>\n\n<lg>\n<l>tāṃ dṛṣṭvā paramaprītāṃ bruvantīṃ mantharāṃ tataḥ /</l>\n<l>rāmasyaiva guṇān devī kaikeyī praśaśaṃsa ha // RamS_2,8.6 //</l>\n</lg>\n\n<lg>\n<l>dharmajño gurubhir dāntaḥ kṛtajñaḥ satyavāk śuciḥ /</l>\n<l>rāmo rājñaḥ suto jyeṣṭho yauvarājyam ato 'rhati // RamS_2,8.7 //</l>\n</lg>\n\n<lg>\n<l>bhrātḥn bhṛtyāṃś ca dīrghāyuḥ pitṛvat pālayiṣyati /</l>\n<l>saṃtapyase kathaṃ kubje śrutvā rāmābhiṣecanam // RamS_2,8.8 //</l>\n</lg>\n\n<lg>\n<l>bharataś cāpi rāmasya dhruvaṃ varṣaśatāt param /</l>\n<l>pitṛpaitāmahaṃ rājyam avāpsyati nararṣabhaḥ // RamS_2,8.9 //</l>\n</lg>\n\n<lg>\n<l>sā tvam abhyudaye prāpte vartamāne ca manthare /</l>\n<l>bhaviṣyati ca kalyāṇe kimarthaṃ paritapyase /</l>\n<l>kausalyāto 'tiriktaṃ ca sa tu śuśrūṣate hi mām // RamS_2,8.10 //</l>\n</lg>\n\n<lg>\n<l>kaikeyyā vacanaṃ śrutvā mantharā bhṛśaduḥkhitā /</l>\n<l>dīrgham uṣṇaṃ viniḥśvasya kaikeyīm idam abravīt // RamS_2,8.11 //</l>\n</lg>\n\n<lg>\n<l>anarthadarśinī maurkhyān nātmānam avabudhyase /</l>\n<l>śokavyasanavistīrṇe majjantī duḥkhasāgare // RamS_2,8.12 //</l>\n</lg>\n\n<lg>\n<l>bhavitā rāghavo rājā rāghavasya ca yaḥ sutaḥ /</l>\n<l>rājavaṃśāt tu bharataḥ kaikeyi parihāsyate // RamS_2,8.13 //</l>\n</lg>\n\n<lg>\n<l>na hi rājñaḥ sutāḥ sarve rājye tiṣṭhanti bhāmini /</l>\n<l>sthāpyamāneṣu sarveṣu sumahān anayo bhavet // RamS_2,8.14 //</l>\n</lg>\n\n<lg>\n<l>tasmāj jyeṣṭhe hi kaikeyi rājyatantrāṇi pārthivāḥ /</l>\n<l>sthāpayanty anavadyāṅgi guṇavatsv itareṣv api // RamS_2,8.15 //</l>\n</lg>\n\n<lg>\n<l>asāv atyantanirbhagnas tava putro bhaviṣyati /</l>\n<l>anāthavat sukhebhyaś ca rājavaṃśāc ca vatsale // RamS_2,8.16 //</l>\n</lg>\n\n<lg>\n<l>sāhaṃ tvadarthe samprāptā tvaṃ tu māṃ nāvabudhyase /</l>\n<l>sapatnivṛddhau yā me tvaṃ pradeyaṃ dātum icchasi // RamS_2,8.17 //</l>\n</lg>\n\n<lg>\n<l>dhruvaṃ tu bharataṃ rāmaḥ prāpya rājyam akaṇṭakam /</l>\n<l>deśāntaraṃ nāyayitvā lokāntaram athāpi vā // RamS_2,8.18 //</l>\n</lg>\n\n<lg>\n<l>bāla eva hi mātulyaṃ bharato nāyitas tvayā /</l>\n<l>saṃnikarṣāc ca sauhārdaṃ jāyate sthāvareṣv api // RamS_2,8.19 //</l>\n</lg>\n\n<lg>\n<l>goptā hi rāmaṃ saumitrir lakṣmaṇaṃ cāpi rāghavaḥ /</l>\n<l>aśvinor iva saubhrātraṃ tayor lokeṣu viśrutam // RamS_2,8.20 //</l>\n</lg>\n\n<lg>\n<l>tasmān na lakṣmaṇe rāmaḥ pāpaṃ kiṃcit kariṣyati /</l>\n<l>rāmas tu bharate pāpaṃ kuryād iti na saṃśayaḥ // RamS_2,8.21 //</l>\n</lg>\n\n<lg>\n<l>tasmād rājagṛhād eva vanaṃ gacchatu te sutaḥ /</l>\n<l>etaddhi rocate mahyaṃ bhṛśaṃ cāpi hitaṃ tava // RamS_2,8.22 //</l>\n</lg>\n\n<lg>\n<l>evaṃ te jñātipakṣasya śreyaś caiva bhaviṣyati /</l>\n<l>yadi ced bharato dharmāt pitryaṃ rājyam avāpsyati // RamS_2,8.23 //</l>\n</lg>\n\n<lg>\n<l>sa te sukhocito bālo rāmasya sahajo ripuḥ /</l>\n<l>samṛddhārthasya naṣṭārtho jīviṣyati kathaṃ vaśe // RamS_2,8.24 //</l>\n</lg>\n\n<lg>\n<l>abhidrutam ivāraṇye siṃhena gajayūthapam /</l>\n<l>pracchādyamānaṃ rāmeṇa bharataṃ trātum arhasi // RamS_2,8.25 //</l>\n</lg>\n\n<lg>\n<l>darpān nirākṛtā pūrvaṃ tvayā saubhāgyavattayā /</l>\n<l>rāmamātā sapatnī te kathaṃ vairaṃ na yātayet // RamS_2,8.26 //</l>\n</lg>\n\n<lg>\n<l>yadā hi rāmaḥ pṛthivīm avāpsyati dhruvaṃ pranaṣṭo bharato bhaviṣyati /</l>\n<l>ato hi saṃcintaya rājyam ātmaje parasya cādyaiva vivāsakāraṇam // RamS_2,8.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 9</l>\n<l>evam uktā tu kaikeyī krodhena jvalitānanā /</l>\n<l>dīrgham uṣṇaṃ viniḥśvasya mantharām idam abravīt // RamS_2,9.1 //</l>\n</lg>\n\n<lg>\n<l>adya rāmam itaḥ kṣipraṃ vanaṃ prasthāpayāmy aham /</l>\n<l>yauvarājyena bharataṃ kṣipram evābhiṣecaye // RamS_2,9.2 //</l>\n</lg>\n\n<lg>\n<l>idaṃ tv idānīṃ saṃpaśya kenopāyena manthare /</l>\n<l>bharataḥ prāpnuyād rājyaṃ na tu rāmaḥ kathaṃcana // RamS_2,9.3 //</l>\n</lg>\n\n<lg>\n<l>evam uktā tayā devyā mantharā pāpadarśinī /</l>\n<l>rāmārtham upahiṃsantī kaikeyīm idam abravīt // RamS_2,9.4 //</l>\n</lg>\n\n<lg>\n<l>hantedānīṃ pravakṣyāmi kaikeyi śrūyatāṃ ca me /</l>\n<l>yathā te bharato rājyaṃ putraḥ prāpsyati kevalam // RamS_2,9.5 //</l>\n</lg>\n\n<lg>\n<l>śrutvaivaṃ vacanaṃ tasyā mantharāyās tu kaikayī /</l>\n<l>kiṃcid utthāya śayanāt svāstīrṇād idam abravīt // RamS_2,9.6 //</l>\n</lg>\n\n<lg>\n<l>kathaya tvaṃ mamopāyaṃ kenopāyena manthare /</l>\n<l>bharataḥ prāpnuyād rājyaṃ na tu rāmaḥ kathaṃcana // RamS_2,9.7 //</l>\n</lg>\n\n<lg>\n<l>evam uktā tayā devyā mantharā pāpadarśinī /</l>\n<l>rāmārtham upahiṃsantī kubjā vacanam abravīt // RamS_2,9.8 //</l>\n</lg>\n\n<lg>\n<l>tava devāsure yuddhe saha rājarṣibhiḥ patiḥ /</l>\n<l>agacchat tvām upādāya devarājasya sāhyakṛt // RamS_2,9.9 //</l>\n</lg>\n\n<lg>\n<l>diśam āsthāya kaikeyi dakṣiṇāṃ daṇḍakān prati /</l>\n<l>vaijayantam iti khyātaṃ puraṃ yatra timidhvajaḥ // RamS_2,9.10 //</l>\n</lg>\n\n<lg>\n<l>sa śambara iti khyātaḥ śatamāyo mahāsuraḥ /</l>\n<l>dadau śakrasya saṃgrāmaṃ devasaṃghair anirjitaḥ // RamS_2,9.11 //</l>\n</lg>\n\n<lg>\n<l>tasmin mahati saṃgrāme rājā daśarathas tadā /</l>\n<l>apavāhya tvayā devi saṃgrāmān naṣṭacetanaḥ // RamS_2,9.12 //</l>\n</lg>\n\n<lg>\n<l>tatrāpi vikṣataḥ śastraiḥ patis te rakṣitas tvayā /</l>\n<l>tuṣṭena tena dattau te dvau varau śubhadarśane // RamS_2,9.13 //</l>\n</lg>\n\n<lg>\n<l>sa tvayoktaḥ patir devi yadeccheyaṃ tadā varau /</l>\n<l>gṛhṇīyām iti tat tena tathety uktaṃ mahātmanā /</l>\n<l>anabhijñā hy ahaṃ devi tvayaiva kathitaṃ purā // RamS_2,9.14* //</l>\n</lg>\n<lg>\n<l>tau varau yāca bhartāraṃ bharatasyābhiṣecanam /</l>\n<l>pravrājanaṃ ca rāmasya tvaṃ varṣāṇi caturdaśa // RamS_2,9.15 //</l>\n</lg>\n\n<lg>\n<l>krodhāgāraṃ praviśyādya kruddhevāśvapateḥ sute /</l>\n<l>śeṣvān antarhitāyāṃ tvaṃ bhūmau malinavāsinī /</l>\n<l>mā smainaṃ pratyudīkṣethā mā cainam abhibhāṣathāḥ // RamS_2,9.16* //</l>\n</lg>\n<lg>\n<l>dayitā tvaṃ sadā bhartur atra me nāsti saṃśayaḥ /</l>\n<l>tvatkṛte ca mahārājo viśed api hutāśanam // RamS_2,9.17 //</l>\n</lg>\n\n<lg>\n<l>na tvāṃ krodhayituṃ śakto na kruddhāṃ pratyudīkṣitum /</l>\n<l>tava priyārthaṃ rājā hi prāṇān api parityajet // RamS_2,9.18 //</l>\n</lg>\n\n<lg>\n<l>na hy atikramituṃ śaktas tava vākyaṃ mahīpatiḥ /</l>\n<l>mandasvabhāve budhyasva saubhāgyabalam ātmanaḥ // RamS_2,9.19 //</l>\n</lg>\n\n<lg>\n<l>maṇimuktāsuvarṇāni ratnāni vividhāni ca /</l>\n<l>dadyād daśaratho rājā mā sma teṣu manaḥ kṛthāḥ // RamS_2,9.20 //</l>\n</lg>\n\n<lg>\n<l>yau tau devāsure yuddhe varau daśaratho 'dadāt /</l>\n<l>tau smāraya mahābhāge so 'rtho mā tvām atikramet // RamS_2,9.21 //</l>\n</lg>\n\n<lg>\n<l>yadā tu te varaṃ dadyāt svayam utthāpya rāghavaḥ /</l>\n<l>vyavasthāpya mahārājaṃ tvam imaṃ vṛṇuyā varam // RamS_2,9.22 //</l>\n</lg>\n\n<lg>\n<l>rāmaṃ pravrājayāraṇye nava varṣāṇi pañca ca /</l>\n<l>bharataḥ kriyatāṃ rājā pṛthivyāṃ pārthivarṣabhaḥ // RamS_2,9.23 //</l>\n</lg>\n\n<lg>\n<l>evaṃ pravrājitaś caiva rāmo 'rāmo bhaviṣyati /</l>\n<l>bharataś ca hatāmitras tava rājā bhaviṣyati // RamS_2,9.24 //</l>\n</lg>\n\n<lg>\n<l>yena kālena rāmaś ca vanāt pratyāgamiṣyati /</l>\n<l>tena kālena putras te kṛtamūlo bhaviṣyati /</l>\n<l>saṃgṛhītamanuṣyaś ca suhṛdbhiḥ sārdham ātmavān // RamS_2,9.25* //</l>\n</lg>\n<lg>\n<l>prāptakālaṃ tu te manye rājānaṃ vītasādhvasā /</l>\n<l>rāmābhiṣekasaṃkalpān nigṛhya vinivartaya // RamS_2,9.26 //</l>\n</lg>\n\n<lg>\n<l>anartham artharūpeṇa grāhitā sā tatas tayā /</l>\n<l>hṛṣṭā pratītā kaikeyī mantharām idam abravīt // RamS_2,9.27 //</l>\n</lg>\n\n<lg>\n<l>kubje tvāṃ nābhijānāmi śreṣṭhāṃ śreṣṭhābhidhāyinīm /</l>\n<l>pṛthivyām asi kubjānām uttamā buddhiniścaye // RamS_2,9.28 //</l>\n</lg>\n\n<lg>\n<l>tvam eva tu mamārtheṣu nityayuktā hitaiṣiṇī /</l>\n<l>nāhaṃ samavabudhyeyaṃ kubje rājñaś cikīrṣitam // RamS_2,9.29 //</l>\n</lg>\n\n<lg>\n<l>santi duḥsaṃsthitāḥ kubjā vakrāḥ paramapāpikāḥ /</l>\n<l>tvaṃ padmam iva vātena saṃnatā priyadarśanā // RamS_2,9.30 //</l>\n</lg>\n\n<lg>\n<l>uras te 'bhiniviṣṭaṃ vai yāvat skandhāt samunnatam /</l>\n<l>adhastāc codaraṃ śāntaṃ sunābham iva lajjitam // RamS_2,9.31 //</l>\n</lg>\n\n<lg>\n<l>jaghanaṃ tava nirghuṣṭaṃ raśanādāmaśobhitam /</l>\n<l>jaṅghe bhṛśam upanyaste pādau cāpy āyatāv ubhau // RamS_2,9.32 //</l>\n</lg>\n\n<lg>\n<l>tvam āyatābhyāṃ sakthibhyāṃ manthare kṣaumavāsini /</l>\n<l>agrato mama gacchantī rājahaṃsīva rājase // RamS_2,9.33 //</l>\n</lg>\n\n<lg>\n<l>tavedaṃ sthagu yad dīrghaṃ rathaghoṇam ivāyatam /</l>\n<l>matayaḥ kṣatravidyāś ca māyāś cātra vasanti te // RamS_2,9.34 //</l>\n</lg>\n\n<lg>\n<l>atra te pratimokṣyāmi mālāṃ kubje hiraṇmayīm /</l>\n<l>abhiṣikte ca bharate rāghave ca vanaṃ gate // RamS_2,9.35 //</l>\n</lg>\n\n<lg>\n<l>jātyena ca suvarṇena suniṣṭaptena sundari /</l>\n<l>labdhārthā ca pratītā ca lepayiṣyāmi te sthagu // RamS_2,9.36 //</l>\n</lg>\n\n<lg>\n<l>mukhe ca tilakaṃ citraṃ jātarūpamayaṃ śubham /</l>\n<l>kārayiṣyāmi te kubje śubhāny ābharaṇāni ca // RamS_2,9.37 //</l>\n</lg>\n\n<lg>\n<l>paridhāya śubhe vastre devateva cariṣyasi /</l>\n<l>candram āhvayamānena mukhenāpratimānanā /</l>\n<l>gamiṣyasi gatiṃ mukhyāṃ garvayantī dviṣajjanam // RamS_2,9.38* //</l>\n</lg>\n<lg>\n<l>tavāpi kubjāḥ kubjāyāḥ sarvābharaṇabhūṣitāḥ /</l>\n<l>pādau paricariṣyanti yathaiva tvaṃ sadā mama // RamS_2,9.39 //</l>\n</lg>\n\n<lg>\n<l>iti praśasyamānā sā kaikeyīm idam abravīt /</l>\n<l>śayānāṃ śayane śubhre vedyām agniśikhām iva // RamS_2,9.40 //</l>\n</lg>\n\n<lg>\n<l>gatodake setubandho na kalyāṇi vidhīyate /</l>\n<l>uttiṣṭha kuru kalyāṇaṃ rājānam anudarśaya // RamS_2,9.41 //</l>\n</lg>\n\n<lg>\n<l>tathā protsāhitā devī gatvā mantharayā saha /</l>\n<l>krodhāgāraṃ viśālākṣī saubhāgyamadagarvitā // RamS_2,9.42 //</l>\n</lg>\n\n<lg>\n<l>anekaśatasāhasraṃ muktāhāraṃ varāṅganā /</l>\n<l>avamucya varārhāṇi śubhāny ābharaṇāni ca // RamS_2,9.43 //</l>\n</lg>\n\n<lg>\n<l>tato hemopamā tatra kubjā vākyavaśaṃ gatā /</l>\n<l>saṃviśya bhūmau kaikeyī mantharām idam abravīt // RamS_2,9.44 //</l>\n</lg>\n\n<lg>\n<l>iha vā māṃ mṛtāṃ kubje nṛpāyāvedayiṣyasi /</l>\n<l>vanaṃ tu rāghave prāpte bharataḥ prāpsyati kṣitim // RamS_2,9.45 //</l>\n</lg>\n\n<lg>\n<l>athaitad uktvā vacanaṃ sudāruṇaṃ nidhāya sarvābharaṇāni bhāminī /</l>\n<l>asaṃvṛtām āstaraṇena medinīṃ tadādhiśiśye patiteva kiṃnarī // RamS_2,9.46 //</l>\n</lg>\n\n<lg>\n<l>udīrṇasaṃrambhatamovṛtānanā tathāvamuktottamamālyabhūṣaṇā /</l>\n<l>narendrapatnī vimanā babhūva sā tamovṛtā dyaur iva magnatārakā // RamS_2,9.47 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 10</l>\n<l>ājñāpya tu mahārājo rāghavasyābhiṣecanam /</l>\n<l>priyārhāṃ priyam ākhyātuṃ viveśāntaḥpuraṃ vaśī // RamS_2,10.1 //</l>\n</lg>\n\n<lg>\n<l>tāṃ tatra patitāṃ bhūmau śayānām atathocitām /</l>\n<l>pratapta iva duḥkhena so 'paśyaj jagatīpatiḥ // RamS_2,10.2 //</l>\n</lg>\n\n<lg>\n<l>sa vṛddhas taruṇīṃ bhāryāṃ prāṇebhyo 'pi garīyasīm /</l>\n<l>apāpaḥ pāpasaṃkalpāṃ dadarśa dharaṇītale // RamS_2,10.3 //</l>\n</lg>\n\n<lg>\n<l>kareṇum iva digdhena viddhāṃ mṛgayuṇā vane /</l>\n<l>mahāgaja ivāraṇye snehāt parimamarśa tām // RamS_2,10.4 //</l>\n</lg>\n\n<lg>\n<l>parimṛśya ca pāṇibhyām abhisaṃtrastacetanaḥ /</l>\n<l>kāmī kamalapattrākṣīm uvāca vanitām idam // RamS_2,10.5 //</l>\n</lg>\n\n<lg>\n<l>na te 'ham abhijānāmi krodham ātmani saṃśritam /</l>\n<l>devi kenābhiyuktāsi kena vāsi vimānitā // RamS_2,10.6 //</l>\n</lg>\n\n<lg>\n<l>yad idaṃ mama duḥkhāya śeṣe kalyāṇi pāṃsuṣu /</l>\n<l>bhūmau śeṣe kimarthaṃ tvaṃ mayi kalyāṇacetasi /</l>\n<l>bhūtopahatacitteva mama cittapramāthinī // RamS_2,10.7* //</l>\n</lg>\n<lg>\n<l>santi me kuśalā vaidyā abhituṣṭāś ca sarvaśaḥ /</l>\n<l>sukhitāṃ tvāṃ kariṣyanti vyādhim ācakṣva bhāmini // RamS_2,10.8 //</l>\n</lg>\n\n<lg>\n<l>kasya vā te priyaṃ kāryaṃ kena vā vipriyaṃ kṛtam /</l>\n<l>kaḥ priyaṃ labhatām adya ko vā sumahad apriyam // RamS_2,10.9 //</l>\n</lg>\n\n<lg>\n<l>avadhyo vadhyatāṃ ko vā vadhyaḥ ko vā vimucyatām /</l>\n<l>daridraḥ ko bhavatv āḍhyo dravyavān vāpy akiñcanaḥ // RamS_2,10.10 //</l>\n</lg>\n\n<lg>\n<l>ahaṃ caiva madīyāś ca sarve tava vaśānugāḥ /</l>\n<l>na te kaṃcid abhiprāyaṃ vyāhantum aham utsahe // RamS_2,10.11 //</l>\n</lg>\n\n<lg>\n<l>ātmano jīvitenāpi brūhi yan manasecchasi /</l>\n<l>yāvad āvartate cakraṃ tāvatī me vasuṃdharā // RamS_2,10.12 //</l>\n</lg>\n\n<lg>\n<l>tathoktā sā samāśvastā vaktukāmā tad apriyam /</l>\n<l>paripīḍayituṃ bhūyo bhartāram upacakrame // RamS_2,10.13 //</l>\n</lg>\n\n<lg>\n<l>nāsmi viprakṛtā deva kenacin na vimānitā /</l>\n<l>abhiprāyas tu me kaścit tam icchāmi tvayā kṛtam // RamS_2,10.14 //</l>\n</lg>\n\n<lg>\n<l>pratijñāṃ pratijānīṣva yadi tvaṃ kartum icchasi /</l>\n<l>atha tad vyāhariṣyāmi yad abhiprārthitaṃ mayā // RamS_2,10.15 //</l>\n</lg>\n\n<lg>\n<l>evam uktas tayā rājā priyayā strīvaśaṃ gataḥ /</l>\n<l>tām uvāca mahātejāḥ kaikeyīm īṣadutsmitaḥ // RamS_2,10.16 //</l>\n</lg>\n\n<lg>\n<l>avalipte na jānāsi tvattaḥ priyataro mama /</l>\n<l>manujo manujavyāghrād rāmād anyo na vidyate // RamS_2,10.17 //</l>\n</lg>\n\n<lg>\n<l>bhadre hṛdayam apy etad anumṛśyoddharasva me /</l>\n<l>etat samīkṣya kaikeyi brūhi yat sādhu manyase // RamS_2,10.18 //</l>\n</lg>\n\n<lg>\n<l>balam ātmani paśyantī na māṃ śaṅkitum arhasi /</l>\n<l>kariṣyāmi tava prītiṃ sukṛtenāpi te śape // RamS_2,10.19 //</l>\n</lg>\n\n<lg>\n<l>tena vākyena saṃhṛṣṭā tam abhiprāyam ātmanaḥ /</l>\n<l>vyājahāra mahāghoram abhyāgatam ivāntakam // RamS_2,10.20 //</l>\n</lg>\n\n<lg>\n<l>yathākrameṇa śapasi varaṃ mama dadāsi ca /</l>\n<l>tac chṛṇvantu trayastriṃśad devāḥ sendrapurogamāḥ // RamS_2,10.21 //</l>\n</lg>\n\n<lg>\n<l>candrādityau nabhaś caiva grahā rātryahanī diśaḥ /</l>\n<l>jagac ca pṛthivī caiva sagandharvā sarākṣasā // RamS_2,10.22 //</l>\n</lg>\n\n<lg>\n<l>niśācarāṇi bhūtāni gṛheṣu gṛhadevatāḥ /</l>\n<l>yāni cānyāni bhūtāni jānīyur bhāṣitaṃ tava // RamS_2,10.23 //</l>\n</lg>\n\n<lg>\n<l>satyasaṃdho mahātejā dharmajñaḥ susamāhitaḥ /</l>\n<l>varaṃ mama dadāty eṣa tan me śṛṇvantu devatāḥ // RamS_2,10.24 //</l>\n</lg>\n\n<lg>\n<l>iti devī maheṣvāsaṃ parigṛhyābhiśasya ca /</l>\n<l>tataḥ param uvācedaṃ varadaṃ kāmamohitam // RamS_2,10.25 //</l>\n</lg>\n\n<lg>\n<l>varau yau me tvayā deva tadā dattau mahīpate /</l>\n<l>tau tāvad aham adyaiva vakṣyāmi śṛṇu me vacaḥ // RamS_2,10.26 //</l>\n</lg>\n\n<lg>\n<l>abhiṣekasamārambho rāghavasyopakalpitaḥ /</l>\n<l>anenaivābhiṣekeṇa bharato me 'bhiṣicyatām // RamS_2,10.27 //</l>\n</lg>\n\n<lg>\n<l>nava pañca ca varṣāṇi daṇḍakāraṇyam āśritaḥ /</l>\n<l>cīrājinajaṭādhārī rāmo bhavatu tāpasaḥ // RamS_2,10.28 //</l>\n</lg>\n\n<lg>\n<l>bharato bhajatām adya yauvarājyam akaṇṭakam /</l>\n<l>adya caiva hi paśyeyaṃ prayāntaṃ rāghavaṃ vane // RamS_2,10.29 //</l>\n</lg>\n\n<lg>\n<l>tataḥ śrutvā mahārāja kaikeyyā dāruṇaṃ vacaḥ /</l>\n<l>vyathito vilavaś caiva vyāghrīṃ dṛṣṭvā yathā mṛgaḥ // RamS_2,10.30 //</l>\n</lg>\n\n<lg>\n<l>asaṃvṛtāyām āsīno jagatyāṃ dīrgham ucchvasan /</l>\n<l>aho dhig iti sāmarṣo vācam uktvā narādhipaḥ /</l>\n<l>moham āpedivān bhūyaḥ śokopahatacetanaḥ // RamS_2,10.31* //</l>\n</lg>\n<lg>\n<l>cireṇa tu nṛpaḥ saṃjñāṃ pratilabhya suduḥkhitaḥ /</l>\n<l>kaikeyīm abravīt kruddhaḥ pradahann iva cakṣuṣā // RamS_2,10.32 //</l>\n</lg>\n\n<lg>\n<l>nṛśaṃse duṣṭacāritre kulasyāsya vināśini /</l>\n<l>kiṃ kṛtaṃ tava rāmeṇa pāpe pāpaṃ mayāpi vā // RamS_2,10.33 //</l>\n</lg>\n\n<lg>\n<l>sadā te jananītulyāṃ vṛttiṃ vahati rāghavaḥ /</l>\n<l>tasyaiva tvam anarthāya kiṃnimittam ihodyatā // RamS_2,10.34 //</l>\n</lg>\n\n<lg>\n<l>tvaṃ mayātmavināśāya bhavanaṃ svaṃ praveśitā /</l>\n<l>avijñānān nṛpasutā vyālī tīkṣṇaviṣā yathā // RamS_2,10.35 //</l>\n</lg>\n\n<lg>\n<l>jīvaloko yadā sarvo rāmasyeha guṇastavam /</l>\n<l>aparādhaṃ kam uddiśya tyakṣyāmīṣṭam ahaṃ sutam // RamS_2,10.36 //</l>\n</lg>\n\n<lg>\n<l>kausalyāṃ vā sumitrāṃ vā tyajeyam api vā śriyam /</l>\n<l>jīvitaṃ vātmano rāmaṃ na tv eva pitṛvatsalam // RamS_2,10.37 //</l>\n</lg>\n\n<lg>\n<l>parā bhavati me prītir dṛṣṭvā tanayam agrajam /</l>\n<l>apaśyatas tu me rāmaṃ naṣṭā bhavati cetanā // RamS_2,10.38 //</l>\n</lg>\n\n<lg>\n<l>tiṣṭhel loko vinā sūryaṃ sasyaṃ vā salilaṃ vinā /</l>\n<l>na tu rāmaṃ vinā dehe tiṣṭhet tu mama jīvitam // RamS_2,10.39 //</l>\n</lg>\n\n<lg>\n<l>tad alaṃ tyajyatām eṣa niścayaḥ pāpaniścaye /</l>\n<l>api te caraṇau mūrdhnā spṛśāmy eṣa prasīda me // RamS_2,10.40 //</l>\n</lg>\n\n<lg>\n<l>sa bhūmipālo vilapann anāthavat striyā gṛhīto hṛdaye 'timātrayā /</l>\n<l>papāta devyāś caraṇau prasāritāv ubhāv asaṃspṛśya yathāturas tathā // RamS_2,10.41 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 11</l>\n<l>atadarhaṃ mahārājaṃ śayānam atathocitam /</l>\n<l>yayātim iva puṇyānte devalokāt paricyutam // RamS_2,11.1 //</l>\n</lg>\n\n<lg>\n<l>anartharūpā siddhārthā abhītā bhayadarśinī /</l>\n<l>punar ākārayāmāsa tam eva varam aṅganā // RamS_2,11.2 //</l>\n</lg>\n\n<lg>\n<l>tvaṃ katthase mahārāja satyavādī dṛḍhavrataḥ /</l>\n<l>mama cemaṃ varaṃ kasmād vidhārayitum icchasi // RamS_2,11.3 //</l>\n</lg>\n\n<lg>\n<l>evam uktas tu kaikeyyā rājā daśarathas tadā /</l>\n<l>pratyuvāca tataḥ kruddho muhūrtaṃ vihvalann iva // RamS_2,11.4 //</l>\n</lg>\n\n<lg>\n<l>mṛte mayi gate rāme vanaṃ manujapuṃgave /</l>\n<l>hantānārye mamāmitre rāmaḥ pravrājito vanam // RamS_2,11.5 //</l>\n</lg>\n\n<lg>\n<l>yadi satyaṃ bravīmy etat tad asatyaṃ bhaviṣyati /</l>\n<l>akīrtir atulā loke dhruvaṃ paribhavaś ca me // RamS_2,11.6 //</l>\n</lg>\n\n<lg>\n<l>tathā vilapatas tasya paribhramitacetasaḥ /</l>\n<l>astam abhyagamat sūryo rajanī cābhyavartata // RamS_2,11.7 //</l>\n</lg>\n\n<lg>\n<l>sa triyāmā tathārtasya candramaṇḍalamaṇḍitā /</l>\n<l>rājño vilapamānasya na vyabhāsata śarvarī // RamS_2,11.8 //</l>\n</lg>\n\n<lg>\n<l>tathaivoṣṇaṃ viniḥśvasya vṛddho daśaratho nṛpaḥ /</l>\n<l>vilalāpārtavad duḥkhaṃ gaganāsaktalocanaḥ // RamS_2,11.9 //</l>\n</lg>\n\n<lg>\n<l>na prabhātaṃ tvayecchāmi mayāyaṃ racito 'ñjaliḥ /</l>\n<l>atha vā gamyatāṃ śīghraṃ nāham icchāmi nirghṛṇām /</l>\n<l>nṛśaṃsāṃ kaikeyīṃ draṣṭuṃ yatkṛte vyasanaṃ mahat // RamS_2,11.10* //</l>\n</lg>\n<lg>\n<l>evam uktvā tato rājā kaikeyīṃ saṃyatāñjaliḥ /</l>\n<l>prasādayāmāsa punaḥ kaikeyīṃ cedam abravīt // RamS_2,11.11 //</l>\n</lg>\n\n<lg>\n<l>sādhuvṛttasya dīnasya tvadgatasya gatāyuṣaḥ /</l>\n<l>prasādaḥ kriyatāṃ devi bhadre rājño viśeṣataḥ // RamS_2,11.12 //</l>\n</lg>\n\n<lg>\n<l>śūnyena khalu suśroṇi mayedaṃ samudāhṛtam /</l>\n<l>kuru sādhu prasādaṃ me bāle sahṛdayā hy asi // RamS_2,11.13 //</l>\n</lg>\n\n<lg>\n<l>viśuddhabhāvasya hi duṣṭabhāvā tāmrekṣaṇasyāśrukalasya rājñaḥ /</l>\n<l>śrutvā vicitraṃ karuṇaṃ vilāpaṃ bhartur nṛśaṃsā na cakāra vākyam // RamS_2,11.14 //</l>\n</lg>\n\n<lg>\n<l>tataḥ sa rājā punar eva mūrchitaḥ priyām atuṣṭāṃ pratikūlabhāṣiṇīm /</l>\n<l>samīkṣya putrasya vivāsanaṃ prati kṣitau visaṃjño nipapāta duḥkhitaḥ // RamS_2,11.15 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 12</l>\n<l>putraśokārditaṃ pāpā visaṃjñaṃ patitaṃ bhuvi /</l>\n<l>viveṣṭamānam udīkṣya saikṣvākam idam abravīt // RamS_2,12.1 //</l>\n</lg>\n\n<lg>\n<l>pāpaṃ kṛtveva kim idaṃ mama saṃśrutya saṃśravam /</l>\n<l>śeṣe kṣititale sannaḥ sthityāṃ sthātuṃ tvam arhasi // RamS_2,12.2 //</l>\n</lg>\n\n<lg>\n<l>āhuḥ satyaṃ hi paramaṃ dharmaṃ dharmavido janāḥ /</l>\n<l>satyam āśritya hi mayā tvaṃ ca dharmaṃ pracoditaḥ // RamS_2,12.3 //</l>\n</lg>\n\n<lg>\n<l>saṃśrutya śaibyaḥ śyenāya svāṃ tanuṃ jagatīpatiḥ /</l>\n<l>pradāya pakṣiṇo rājañ jagāma gatim uttamām // RamS_2,12.4 //</l>\n</lg>\n\n<lg>\n<l>tathā hy alarkas tejasvī brāhmaṇe vedapārage /</l>\n<l>yācamāne svake netre uddhṛtyāvimanā dadau // RamS_2,12.5 //</l>\n</lg>\n\n<lg>\n<l>saritāṃ tu patiḥ svalpāṃ maryādāṃ satyam anvitaḥ /</l>\n<l>satyānurodhāt samaye velāṃ svāṃ nātivartate // RamS_2,12.6 //</l>\n</lg>\n\n<lg>\n<l>samayaṃ ca mamāryemaṃ yadi tvaṃ na kariṣyasi /</l>\n<l>agratas te parityaktā parityakṣyāmi jīvitam // RamS_2,12.7 //</l>\n</lg>\n\n<lg>\n<l>evaṃ pracodito rājā kaikeyyā nirviśaṅkayā /</l>\n<l>nāśakat pāśam unmoktuṃ balir indrakṛtaṃ yathā // RamS_2,12.8 //</l>\n</lg>\n\n<lg>\n<l>udbhrāntahṛdayaś cāpi vivarṇavadano 'bhavat /</l>\n<l>sa dhuryo vai parispandan yugacakrāntaraṃ yathā // RamS_2,12.9 //</l>\n</lg>\n\n<lg>\n<l>vihvalābhyāṃ ca netrābhyām apaśyann iva bhūmipaḥ /</l>\n<l>kṛcchrād dhairyeṇa saṃstabhya kaikeyīm idam abravīt // RamS_2,12.10 //</l>\n</lg>\n\n<lg>\n<l>yas te mantrakṛtaḥ pāṇir agnau pāpe mayā dhṛtaḥ /</l>\n<l>taṃ tyajāmi svajaṃ caiva tava putraṃ saha tvayā // RamS_2,12.11 //</l>\n</lg>\n\n<lg>\n<l>tataḥ pāpasamācārā kaikeyī pārthivaṃ punaḥ /</l>\n<l>uvāca paruṣaṃ vākyaṃ vākyajñā roṣamūrchitā // RamS_2,12.12 //</l>\n</lg>\n\n<lg>\n<l>kim idaṃ bhāṣase rājan vākyaṃ gararujopamam /</l>\n<l>ānāyayitum akliṣṭaṃ putraṃ rāmam ihārhasi // RamS_2,12.13 //</l>\n</lg>\n\n<lg>\n<l>sthāpya rājye mama sutaṃ kṛtvā rāmaṃ vanecaram /</l>\n<l>niḥsapatnāṃ ca māṃ kṛtvā kṛtakṛtyo bhaviṣyasi // RamS_2,12.14 //</l>\n</lg>\n\n<lg>\n<l>sa nunna iva tīkṣṇeṇa pratodena hayottamaḥ /</l>\n<l>rājā pracodito 'bhīkṣṇaṃ kaikeyīm idam abravīt // RamS_2,12.15 //</l>\n</lg>\n\n<lg>\n<l>dharmabandhena baddho 'smi naṣṭā ca mama cetanā /</l>\n<l>jyeṣṭhaṃ putraṃ priyaṃ rāmaṃ draṣṭum icchāmi dhārmikam // RamS_2,12.16 //</l>\n</lg>\n\n<lg>\n<l>iti rājño vacaḥ śrutvā kaikeyī tadanantaram /</l>\n<l>svayam evābravīt sūtaṃ gaccha tvaṃ rāmam ānaya // RamS_2,12.17 //</l>\n</lg>\n\n<lg>\n<l>tataḥ sa rājā taṃ sūtaṃ sannaharṣaḥ sutaṃ prati /</l>\n<l>śokāraktekṣaṇaḥ śrīmān udvīkṣyovāca dhārmikaḥ // RamS_2,12.18 //</l>\n</lg>\n\n<lg>\n<l>sumantraḥ karuṇaṃ śrutvā dṛṣṭvā dīnaṃ ca pārthivam /</l>\n<l>pragṛhītāñjaliḥ kiṃcit tasmād deśād apākraman // RamS_2,12.19 //</l>\n</lg>\n\n<lg>\n<l>yadā vaktuṃ svayaṃ dainyān na śaśāka mahīpatiḥ /</l>\n<l>tadā sumantraṃ mantrajñā kaikeyī pratyuvāca ha // RamS_2,12.20 //</l>\n</lg>\n\n<lg>\n<l>sumantra rāmaṃ drakṣyāmi śīghram ānaya sundaram /</l>\n<l>sa manyamānaḥ kalyāṇaṃ hṛdayena nananda ca // RamS_2,12.21 //</l>\n</lg>\n\n<lg>\n<l>sumantraś cintayāmāsa tvaritaṃ coditas tayā /</l>\n<l>vyaktaṃ rāmo 'bhiṣekārtham ihāyāsyati dharmavit // RamS_2,12.22 //</l>\n</lg>\n\n<lg>\n<l>iti sūto matiṃ kṛtvā harṣeṇa mahatā punaḥ /</l>\n<l>nirjagāma mahātejā rāghavasya didṛkṣayā // RamS_2,12.23 //</l>\n</lg>\n\n<lg>\n<l>tataḥ purastāt sahasā vinirgato mahīpatīn dvāragatān vilokayan /</l>\n<l>dadarśa paurān vividhān mahādhanān upasthitān dvāram upetya viṣṭhitān // RamS_2,12.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 13</l>\n<l>te tu tāṃ rajanīm uṣya brāhmaṇā vedapāragāḥ /</l>\n<l>upatasthur upasthānaṃ saharājapurohitāḥ // RamS_2,13.1 //</l>\n</lg>\n\n<lg>\n<l>amātyā balamukhyāś ca mukhyā ye nigamasya ca /</l>\n<l>rāghavasyābhiṣekārthe prīyamāṇās tu saṃgatāḥ // RamS_2,13.2 //</l>\n</lg>\n\n<lg>\n<l>udite vimale sūrye puṣye cābhyāgate 'hani /</l>\n<l>abhiṣekāya rāmasya dvijendrair upakalpitam // RamS_2,13.3 //</l>\n</lg>\n\n<lg>\n<l>kāñcanā jalakumbhāś ca bhadrapīṭhaṃ svalaṃkṛtam /</l>\n<l>rāmaś ca samyagāstīrṇo bhāsvatā vyāghracarmaṇā // RamS_2,13.4 //</l>\n</lg>\n\n<lg>\n<l>gaṅgāyamunayoḥ puṇyāt saṃgamād āhṛtaṃ jalam /</l>\n<l>yāś cānyāḥ saritaḥ puṇyā hradāḥ kūpāḥ sarāṃsi ca // RamS_2,13.5 //</l>\n</lg>\n\n<lg>\n<l>prāgvāhāś cordhvavāhāś ca tiryagvāhāḥ samāhitāḥ /</l>\n<l>tābhyaś caivāhṛtaṃ toyaṃ samudrebhyaś ca sarvaśaḥ // RamS_2,13.6 //</l>\n</lg>\n\n<lg>\n<l>kṣaudraṃ dadhighṛtaṃ lājā darbhāḥ sumanasaḥ payaḥ /</l>\n<l>salājāḥ kṣīribhiś channā ghaṭāḥ kāñcanarājatāḥ /</l>\n<l>padmotpalayutā bhānti pūrṇāḥ paramavāriṇā // RamS_2,13.7* //</l>\n</lg>\n<lg>\n<l>candrāṃśuvikacaprakhyaṃ pāṇḍuraṃ ratnabhūṣitam /</l>\n<l>sajjaṃ tiṣṭhati rāmasya vālavyajanam uttamam // RamS_2,13.8 //</l>\n</lg>\n\n<lg>\n<l>candramaṇḍalasaṃkāśam ātapatraṃ ca pāṇḍuram /</l>\n<l>sajjaṃ dyutikaraṃ śrīmad abhiṣekapuraskṛtam // RamS_2,13.9 //</l>\n</lg>\n\n<lg>\n<l>pāṇḍuraś ca vṛṣaḥ sajjaḥ pāṇḍurāśvaś ca susthitaḥ /</l>\n<l>prasrutaś ca gajaḥ śrīmān aupavāhyaḥ pratīkṣate // RamS_2,13.10 //</l>\n</lg>\n\n<lg>\n<l>aṣṭau kanyāś ca maṅgalyāḥ sarvābharaṇabhūṣitāḥ /</l>\n<l>vāditrāṇi ca sarvāṇi bandinaś ca tathāpare // RamS_2,13.11 //</l>\n</lg>\n\n<lg>\n<l>ikṣvākūṇāṃ yathā rājye saṃbhriyetābhiṣecanam /</l>\n<l>tathā jātīyam ādāya rājaputrābhiṣecanam // RamS_2,13.12 //</l>\n</lg>\n\n<lg>\n<l>te rājavacanāt tatra samavetā mahīpatim /</l>\n<l>apaśyanto 'bruvan ko nu rājño naḥ prativedayet // RamS_2,13.13 //</l>\n</lg>\n\n<lg>\n<l>na paśyāmaś ca rājānam uditaś ca divākaraḥ /</l>\n<l>yauvarājyābhiṣekaś ca sajjo rāmasya dhīmataḥ // RamS_2,13.14 //</l>\n</lg>\n\n<lg>\n<l>iti teṣu bruvāṇeṣu sārvabhaumān mahīpatīn /</l>\n<l>abravīt tān idaṃ sarvān sumantro rājasatkṛtaḥ // RamS_2,13.15 //</l>\n</lg>\n\n<lg>\n<l>ayaṃ pṛcchāmi vacanāt sukham āyuṣmatām aham /</l>\n<l>rājñaḥ saṃpratibuddhasya yac cāgamanakāraṇam // RamS_2,13.16 //</l>\n</lg>\n\n<lg>\n<l>ity uktvāntaḥpuradvāram ājagāma purāṇavit /</l>\n<l>āśirbhir guṇayuktābhir abhituṣṭāva rāghavam // RamS_2,13.17 //</l>\n</lg>\n\n<lg>\n<l>gatā bhagavatī rātrirahaḥ śivam upasthitam /</l>\n<l>budhyasva nṛpaśārdūla kuru kāryam anantaram // RamS_2,13.18 //</l>\n</lg>\n\n<lg>\n<l>brāhmaṇā balamukhyāś ca naigamāś cāgatā nṛpa /</l>\n<l>darśanaṃ pratikāṅkṣante pratibudhyasva rāghava // RamS_2,13.19 //</l>\n</lg>\n\n<lg>\n<l>stuvantaṃ taṃ tadā sūtaṃ sumantraṃ mantrakovidam /</l>\n<l>pratibudhya tato rājā idaṃ vacanam abravīt // RamS_2,13.20 //</l>\n</lg>\n\n<lg>\n<l>na caiva saṃprasupto 'ham ānayed āśu rāghavam /</l>\n<l>iti rājā daśarathaḥ sūtaṃ tatrānvaśāt punaḥ // RamS_2,13.21 //</l>\n</lg>\n\n<lg>\n<l>sa rājavacanaṃ śrutvā śirasā pratipūjya tam /</l>\n<l>nirjagāma nṛpāvāsān manyamānaḥ priyaṃ mahat // RamS_2,13.22 //</l>\n</lg>\n\n<lg>\n<l>prapanno rājamārgaṃ ca patākādhvajaśobhitam /</l>\n<l>sa sūtas tatra śuśrāva rāmādhikaraṇāḥ kathāḥ // RamS_2,13.23 //</l>\n</lg>\n\n<lg>\n<l>tato dadarśa ruciraṃ kailāsasadṛśaprabham /</l>\n<l>rāmaveśma sumantras tu śakraveśmasamaprabham // RamS_2,13.24 //</l>\n</lg>\n\n<lg>\n<l>mahākapāṭapihitaṃ vitardiśataśobhitam /</l>\n<l>kāñcanapratimaikāgraṃ maṇividrumatoraṇam // RamS_2,13.25 //</l>\n</lg>\n\n<lg>\n<l>śāradābhraghanaprakhyaṃ dīptaṃ meruguhopamam /</l>\n<l>dāmabhir varamālyānāṃ sumahadbhir alaṃkṛtam // RamS_2,13.26 //</l>\n</lg>\n\n<lg>\n<l>sa vājiyuktena rathena sārathir narākulaṃ rājakulaṃ vilokayan /</l>\n<l>tataḥ samāsādya mahādhanaṃ mahat prahṛṣṭaromā sa babhūva sārathiḥ // RamS_2,13.27 //</l>\n</lg>\n\n<lg>\n<l>tad adrikūṭācalameghasaṃnibhaṃ mahāvimānottamaveśmasaṃghavat /</l>\n<l>avāryamāṇaḥ praviveśa sārathiḥ prabhūtaratnaṃ makaro yathārṇavam // RamS_2,13.28 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 14</l>\n<l>sa tadantaḥpuradvāraṃ samatītya janākulam /</l>\n<l>praviviktāṃ tataḥ kakṣyām āsasāda purāṇavit // RamS_2,14.1 //</l>\n</lg>\n\n<lg>\n<l>prāsakārmukabibhradbhir yuvabhir mṛṣṭakuṇḍalaiḥ /</l>\n<l>apramādibhir ekāgraiḥ svanuraktair adhiṣṭhitām // RamS_2,14.2 //</l>\n</lg>\n\n<lg>\n<l>tatra kāṣāyiṇo vṛddhān vetrapāṇīn svalaṃkṛtān /</l>\n<l>dadarśa viṣṭhitān dvāri stryadhyakṣān susamāhitān // RamS_2,14.3 //</l>\n</lg>\n\n<lg>\n<l>te samīkṣya samāyāntaṃ rāmapriyacikīrṣavaḥ /</l>\n<l>sahabhāryāya rāmāya kṣipram evācacakṣire // RamS_2,14.4 //</l>\n</lg>\n\n<lg>\n<l>prativeditam ājñāya sūtam abhyantaraṃ pituḥ /</l>\n<l>tatraivānāyayāmāsa rāghavaḥ priyakāmyayā // RamS_2,14.5 //</l>\n</lg>\n\n<lg>\n<l>taṃ vaiśravaṇasaṃkāśam upaviṣṭaṃ svalaṃkṛtam /</l>\n<l>dadarśa sūtaḥ paryaṅke sauvarṇe sottaracchade // RamS_2,14.6 //</l>\n</lg>\n\n<lg>\n<l>varāharudhirābheṇa śucinā ca sugandhinā /</l>\n<l>anuliptaṃ parārdhyena candanena paraṃtapam // RamS_2,14.7 //</l>\n</lg>\n\n<lg>\n<l>sthitayā pārśvataś cāpi vālavyajanahastayā /</l>\n<l>upetaṃ sītayā bhūyaś citrayā śaśinaṃ yathā // RamS_2,14.8 //</l>\n</lg>\n\n<lg>\n<l>taṃ tapantam ivādityam upapannaṃ svatejasā /</l>\n<l>vavande varadaṃ bandī niyamajño vinītavat // RamS_2,14.9 //</l>\n</lg>\n\n<lg>\n<l>prāñjalis tu sukhaṃ pṛṣṭvā vihāraśayanāsane /</l>\n<l>rājaputram uvācedaṃ sumantro rājasatkṛtaḥ // RamS_2,14.10 //</l>\n</lg>\n\n<lg>\n<l>kausalyā suprabhā deva pitā tvāṃ draṣṭum icchati /</l>\n<l>mahiṣyā saha kaikeyyā gamyatāṃ tatra māciram // RamS_2,14.11 //</l>\n</lg>\n\n<lg>\n<l>evam uktas tu saṃhṛṣṭo narasiṃho mahādyutiḥ /</l>\n<l>tataḥ saṃmānayāmāsa sītām idam uvāca ha // RamS_2,14.12 //</l>\n</lg>\n\n<lg>\n<l>devi devaś ca devī ca samāgamya madantare /</l>\n<l>mantrayete dhruvaṃ kiṃcid abhiṣecanasaṃhitam // RamS_2,14.13 //</l>\n</lg>\n\n<lg>\n<l>lakṣayitvā hy abhiprāyaṃ priyakāmā sudakṣiṇā /</l>\n<l>saṃcodayati rājānaṃ madarthaṃ madirekṣaṇā // RamS_2,14.14 //</l>\n</lg>\n\n<lg>\n<l>yādṛśī pariṣat tatra tādṛśo dūta āgataḥ /</l>\n<l>dhruvam adyaiva māṃ rājā yauvarājye 'bhiṣekṣyati // RamS_2,14.15 //</l>\n</lg>\n\n<lg>\n<l>hanta śīghram ito gatvā drakṣyāmi ca mahīpatim /</l>\n<l>saha tvaṃ parivāreṇa sukham āsva ramasva ca // RamS_2,14.16 //</l>\n</lg>\n\n<lg>\n<l>patisaṃmānitā sītā bhartāram asitekṣaṇā /</l>\n<l>ādvāram anuvavrāja maṅgalāny abhidadhyuṣī // RamS_2,14.17 //</l>\n</lg>\n\n<lg>\n<l>sa sarvān arthino dṛṣṭvā sametya pratinandya ca /</l>\n<l>tataḥ pāvakasaṃkāśam āruroha rathottamam // RamS_2,14.18 //</l>\n</lg>\n\n<lg>\n<l>muṣṇantam iva cakṣūṃṣi prabhayā hemavarcasam /</l>\n<l>kareṇuśiśukalpaiś ca yuktaṃ paramavājibhiḥ // RamS_2,14.19 //</l>\n</lg>\n\n<lg>\n<l>hariyuktaṃ sahasrākṣo ratham indra ivāśugam /</l>\n<l>prayayau tūrṇam āsthāya rāghavo jvalitaḥ śriyā // RamS_2,14.20 //</l>\n</lg>\n\n<lg>\n<l>sa parjanya ivākāśe svanavān abhinādayan /</l>\n<l>niketān niryayau śrīmān mahābhrād iva candramāḥ // RamS_2,14.21 //</l>\n</lg>\n\n<lg>\n<l>chattracāmarapāṇis tu lakṣmaṇo rāghavānujaḥ /</l>\n<l>jugopa bhrātaraṃ bhrātā ratham āsthāya pṛṣṭhataḥ // RamS_2,14.22 //</l>\n</lg>\n\n<lg>\n<l>tato halahalāśabdas tumulaḥ samajāyata /</l>\n<l>tasya niṣkramamāṇasya janaughasya samantataḥ // RamS_2,14.23 //</l>\n</lg>\n\n<lg>\n<l>sa rāghavas tatra kathāpralāpaṃ śuśrāva lokasya samāgatasya /</l>\n<l>ātmādhikārā vividhāś ca vācaḥ prahṛṣṭarūpasya pure janasya // RamS_2,14.24 //</l>\n</lg>\n\n<lg>\n<l>eṣa śriyaṃ gacchati rāghavo 'dya rājaprasādād vipulāṅgam iṣyan /</l>\n<l>ete vayaṃ sarvasamṛddhakāmā yeṣām ayaṃ no bhavitā praśāstā /</l>\n<l>lābho janasyāsya yad eṣa sarvaṃ prapatsyate rāṣṭram idaṃ cirāya // RamS_2,14.25* //</l>\n</lg>\n<lg>\n<l>sa ghoṣavadbhiś ca hayaiḥ sanāgaiḥ puraḥsaraiḥ svastikasūtamāgadhaiḥ /</l>\n<l>mahīyamānaḥ pravaraiś ca vādakair abhiṣṭuto vaiśravaṇo yathā yayau // RamS_2,14.26 //</l>\n</lg>\n\n<lg>\n<l>kareṇumātaṃgarathāśvasaṃkulaṃ mahājanaughaiḥ paripūrṇacatvaram /</l>\n<l>prabhūtaratnaṃ bahupaṇyasaṃcayaṃ dadarśa rāmo ruciraṃ mahāpatham // RamS_2,14.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 15</l>\n<l>sa rāmo ratham āsthāya samprahṛṣṭasuhṛjjanaḥ /</l>\n<l>apaśyan nagaraṃ śrīmān nānājanasamākulam // RamS_2,15.1 //</l>\n</lg>\n\n<lg>\n<l>sa gṛhair abhrasaṃkāśaiḥ pāṇḍurair upaśobhitam /</l>\n<l>rājamārgaṃ yayau rāmo madhyenāgarudhūpitam // RamS_2,15.2 //</l>\n</lg>\n\n<lg>\n<l>śobhamānam asaṃbādhaṃ taṃ rājapatham uttamam /</l>\n<l>saṃvṛtaṃ vividhaiḥ paṇyair bhakṣyair uccāvacair api // RamS_2,15.3 //</l>\n</lg>\n\n<lg>\n<l>āśīrvādān bahūñ śṛṇvan suhṛdbhiḥ samudīritān /</l>\n<l>yathārhaṃ cāpi sampūjya sarvān eva narān yayau // RamS_2,15.4 //</l>\n</lg>\n\n<lg>\n<l>pitāmahair ācaritaṃ tathaiva prapitāmahaiḥ /</l>\n<l>adyopādāya taṃ mārgam abhiṣikto 'nupālaya // RamS_2,15.5 //</l>\n</lg>\n\n<lg>\n<l>yathā sma lālitāḥ pitrā yathā pūrvaiḥ pitāmahaiḥ /</l>\n<l>tataḥ sukhataraṃ sarve rāme vatsyāma rājani // RamS_2,15.6 //</l>\n</lg>\n\n<lg>\n<l>alam adya hi bhuktena paramārthair alaṃ ca naḥ /</l>\n<l>yathā paśyāma niryāntaṃ rāmaṃ rājye pratiṣṭhitam // RamS_2,15.7 //</l>\n</lg>\n\n<lg>\n<l>ato hi na priyataraṃ nānyat kiṃcid bhaviṣyati /</l>\n<l>yathābhiṣeko rāmasya rājyenāmitatejasaḥ // RamS_2,15.8 //</l>\n</lg>\n\n<lg>\n<l>etāś cānyāś ca suhṛdām udāsīnaḥ kathāḥ śubhāḥ /</l>\n<l>ātmasaṃpūjanīḥ śṛṇvan yayau rāmo mahāpatham // RamS_2,15.9 //</l>\n</lg>\n\n<lg>\n<l>na hi tasmān manaḥ kaścic cakṣuṣī vā narottamāt /</l>\n<l>naraḥ śaknoty apākraṣṭum atikrānte 'pi rāghave // RamS_2,15.10 //</l>\n</lg>\n\n<lg>\n<l>sarveṣāṃ sa hi dharmātmā varṇānāṃ kurute dayām /</l>\n<l>caturṇāṃ hi vayaḥsthānāṃ tena te tam anuvratāḥ // RamS_2,15.11 //</l>\n</lg>\n\n<lg>\n<l>sa rājakulam āsādya mahendrabhavanopamam /</l>\n<l>rājaputraḥ pitur veśma praviveśa śriyā jvalan // RamS_2,15.12 //</l>\n</lg>\n\n<lg>\n<l>sa sarvāḥ samatikramya kakṣyā daśarathātmajaḥ /</l>\n<l>saṃnivartya janaṃ sarvaṃ śuddhāntaḥpuram abhyagāt // RamS_2,15.13 //</l>\n</lg>\n\n<lg>\n<l>tataḥ praviṣṭe pitur antikaṃ tadā janaḥ sa sarvo mudito nṛpātmaje /</l>\n<l>pratīkṣate tasya punaḥ sma nirgamaṃ yathodayaṃ candramasaḥ saritpatiḥ // RamS_2,15.14 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 16</l>\n<l>sa dadarśāsane rāmo niṣaṇṇaṃ pitaraṃ śubhe /</l>\n<l>kaikeyīsahitaṃ dīnaṃ mukhena pariśuṣyatā // RamS_2,16.1 //</l>\n</lg>\n\n<lg>\n<l>sa pituś caraṇau pūrvam abhivādya vinītavat /</l>\n<l>tato vavande caraṇau kaikeyyāḥ susamāhitaḥ // RamS_2,16.2 //</l>\n</lg>\n\n<lg>\n<l>rāmety uktvā ca vacanaṃ bāṣpaparyākulekṣaṇaḥ /</l>\n<l>śaśāka nṛpatir dīno nekṣituṃ nābhibhāṣitum // RamS_2,16.3 //</l>\n</lg>\n\n<lg>\n<l>tad apūrvaṃ narapater dṛṣṭvā rūpaṃ bhayāvaham /</l>\n<l>rāmo 'pi bhayam āpannaḥ padā spṛṣṭveva pannagam // RamS_2,16.4 //</l>\n</lg>\n\n<lg>\n<l>indriyair aprahṛṣṭais taṃ śokasaṃtāpakarśitam /</l>\n<l>niḥśvasantaṃ mahārājaṃ vyathitākulacetasam // RamS_2,16.5 //</l>\n</lg>\n\n<lg>\n<l>ūrmimālinam akṣobhyaṃ kṣubhyantam iva sāgaram /</l>\n<l>upaplutam ivādityam uktānṛtam ṛṣiṃ yathā // RamS_2,16.6 //</l>\n</lg>\n\n<lg>\n<l>acintyakalpaṃ hi pitus taṃ śokam upadhārayan /</l>\n<l>babhūva saṃrabdhataraḥ samudra iva parvaṇi // RamS_2,16.7 //</l>\n</lg>\n\n<lg>\n<l>cintayāmāsa ca tadā rāmaḥ pitṛhite rataḥ /</l>\n<l>kiṃsvid adyaiva nṛpatir na māṃ pratyabhinandati // RamS_2,16.8 //</l>\n</lg>\n\n<lg>\n<l>anyadā māṃ pitā dṛṣṭvā kupito 'pi prasīdati /</l>\n<l>tasya mām adya samprekṣya kimāyāsaḥ pravartate // RamS_2,16.9 //</l>\n</lg>\n\n<lg>\n<l>sa dīna iva śokārto viṣaṇṇavadanadyutiḥ /</l>\n<l>kaikeyīm abhivādyaiva rāmo vacanam abravīt // RamS_2,16.10 //</l>\n</lg>\n\n<lg>\n<l>kaccin mayā nāparādham ajñānād yena me pitā /</l>\n<l>kupitas tan mamācakṣva tvaṃ caivainaṃ prasādaya // RamS_2,16.11 //</l>\n</lg>\n\n<lg>\n<l>vivarṇavadano dīno na hi mām abhibhāṣate /</l>\n<l>śārīro mānaso vāpi kaccid enaṃ na bādhate /</l>\n<l>saṃtāpo vābhitāpo vā durlabhaṃ hi sadā sukham // RamS_2,16.12* //</l>\n</lg>\n<lg>\n<l>kaccin na kiṃcid bharate kumāre priyadarśane /</l>\n<l>śatrughne vā mahāsattve mātḥṇāṃ vā mamāśubham // RamS_2,16.13 //</l>\n</lg>\n\n<lg>\n<l>atoṣayan mahārājam akurvan vā pitur vacaḥ /</l>\n<l>muhūrtam api neccheyaṃ jīvituṃ kupite nṛpe // RamS_2,16.14 //</l>\n</lg>\n\n<lg>\n<l>yatomūlaṃ naraḥ paśyet prādurbhāvam ihātmanaḥ /</l>\n<l>kathaṃ tasmin na varteta pratyakṣe sati daivate // RamS_2,16.15 //</l>\n</lg>\n\n<lg>\n<l>kaccit te paruṣaṃ kiṃcid abhimānāt pitā mama /</l>\n<l>ukto bhavatyā kopena yatrāsya lulitaṃ manaḥ // RamS_2,16.16 //</l>\n</lg>\n\n<lg>\n<l>etad ācakṣva me devi tattvena paripṛcchataḥ /</l>\n<l>kiṃnimittam apūrvo 'yaṃ vikāro manujādhipe // RamS_2,16.17 //</l>\n</lg>\n\n<lg>\n<l>ahaṃ hi vacanād rājñaḥ pateyam api pāvake /</l>\n<l>bhakṣayeyaṃ viṣaṃ tīkṣṇaṃ majjeyam api cārṇave /</l>\n<l>niyukto guruṇā pitrā nṛpeṇa ca hitena ca // RamS_2,16.18* //</l>\n</lg>\n<lg>\n<l>tad brūhi vacanaṃ devi rājño yad abhikāṅkṣitam /</l>\n<l>kariṣye pratijāne ca rāmo dvir nābhibhāṣate // RamS_2,16.19 //</l>\n</lg>\n\n<lg>\n<l>tam ārjavasamāyuktam anāryā satyavādinam /</l>\n<l>uvāca rāmaṃ kaikeyī vacanaṃ bhṛśadāruṇam // RamS_2,16.20 //</l>\n</lg>\n\n<lg>\n<l>purā devāsure yuddhe pitrā te mama rāghava /</l>\n<l>rakṣitena varau dattau saśalyena mahāraṇe // RamS_2,16.21 //</l>\n</lg>\n\n<lg>\n<l>tatra me yācito rājā bharatasyābhiṣecanam /</l>\n<l>gamanaṃ daṇḍakāraṇye tava cādyaiva rāghava // RamS_2,16.22 //</l>\n</lg>\n\n<lg>\n<l>yadi satyapratijñaṃ tvaṃ pitaraṃ kartum icchasi /</l>\n<l>ātmānaṃ ca naraśreṣṭha mama vākyam idaṃ śṛṇu // RamS_2,16.23 //</l>\n</lg>\n\n<lg>\n<l>sa nideśe pitus tiṣṭha yathā tena pratiśrutam /</l>\n<l>tvayāraṇyaṃ praveṣṭavyaṃ nava varṣāṇi pañca ca // RamS_2,16.24 //</l>\n</lg>\n\n<lg>\n<l>sapta sapta ca varṣāṇi daṇḍakāraṇyam āśritaḥ /</l>\n<l>abhiṣekam imaṃ tyaktvā jaṭācīradharo vasa // RamS_2,16.25 //</l>\n</lg>\n\n<lg>\n<l>bharataḥ kosalapure praśāstu vasudhām imām /</l>\n<l>nānāratnasamākīrṇāṃ savājirathakuñjarām // RamS_2,16.26 //</l>\n</lg>\n\n<lg>\n<l>tad apriyam amitraghno vacanaṃ maraṇopamam /</l>\n<l>śrutvā na vivyathe rāmaḥ kaikeyīṃ cedam abravīt // RamS_2,16.27 //</l>\n</lg>\n\n<lg>\n<l>evam astu gamiṣyāmi vanaṃ vastum ahaṃ tv ataḥ /</l>\n<l>jaṭācīradharo rājñaḥ pratijñām anupālayan // RamS_2,16.28 //</l>\n</lg>\n\n<lg>\n<l>idaṃ tu jñātum icchāmi kimarthaṃ māṃ mahīpatiḥ /</l>\n<l>nābhinandati durdharṣo yathāpuram ariṃdamaḥ // RamS_2,16.29 //</l>\n</lg>\n\n<lg>\n<l>manyur na ca tvayā kāryo devi brūhi tavāgrataḥ /</l>\n<l>yāsyāmi bhava suprītā vanaṃ cīrajaṭādharaḥ // RamS_2,16.30 //</l>\n</lg>\n\n<lg>\n<l>hitena guruṇā pitrā kṛtajñena nṛpeṇa ca /</l>\n<l>niyujyamāno viśrabdhaṃ kiṃ na kuryād ahaṃ priyam // RamS_2,16.31 //</l>\n</lg>\n\n<lg>\n<l>alīkaṃ mānasaṃ tv ekaṃ hṛdayaṃ dahatīva me /</l>\n<l>svayaṃ yan nāha māṃ rājā bharatasyābhiṣecanam // RamS_2,16.32 //</l>\n</lg>\n\n<lg>\n<l>ahaṃ hi sītāṃ rājyaṃ ca prāṇān iṣṭān dhanāni ca /</l>\n<l>hṛṣṭo bhrātre svayaṃ dadyāṃ bharatāyāpracoditaḥ // RamS_2,16.33 //</l>\n</lg>\n\n<lg>\n<l>kiṃ punar manujendreṇa svayaṃ pitrā pracoditaḥ /</l>\n<l>tava ca priyakāmārthaṃ pratijñām anupālayan // RamS_2,16.34 //</l>\n</lg>\n\n<lg>\n<l>tad āśvāsaya hīmaṃ tvaṃ kiṃ nv idaṃ yan mahīpatiḥ /</l>\n<l>vasudhāsaktanayano mandam aśrūṇi muñcati // RamS_2,16.35 //</l>\n</lg>\n\n<lg>\n<l>gacchantu caivānayituṃ dūtāḥ śīghrajavair hayaiḥ /</l>\n<l>bharataṃ mātulakulād adyaiva nṛpaśāsanāt // RamS_2,16.36 //</l>\n</lg>\n\n<lg>\n<l>daṇḍakāraṇyam eṣo 'ham ito gacchāmi satvaraḥ /</l>\n<l>avicārya pitur vākyaṃ samāvastuṃ caturdaśa // RamS_2,16.37 //</l>\n</lg>\n\n<lg>\n<l>sā hṛṣṭā tasya tadvākyaṃ śrutvā rāmasya kaikeyī /</l>\n<l>prasthānaṃ śraddadhānā hi tvarayāmāsa rāghavam // RamS_2,16.38 //</l>\n</lg>\n\n<lg>\n<l>evaṃ bhavatu yāsyanti dūtāḥ śīghrajavair hayaiḥ /</l>\n<l>bharataṃ mātulakulād upāvartayituṃ narāḥ // RamS_2,16.39 //</l>\n</lg>\n\n<lg>\n<l>tava tv ahaṃ kṣamaṃ manye notsukasya vilambanam /</l>\n<l>rāma tasmād itaḥ śīghraṃ vanaṃ tvaṃ gantum arhasi // RamS_2,16.40 //</l>\n</lg>\n\n<lg>\n<l>vrīḍānvitaḥ svayaṃ yac ca nṛpas tvāṃ nābhibhāṣate /</l>\n<l>naitat kiṃcin naraśreṣṭha manyur eṣo 'panīyatām // RamS_2,16.41 //</l>\n</lg>\n\n<lg>\n<l>yāvat tvaṃ na vanaṃ yātaḥ purād asmād abhitvaran /</l>\n<l>pitā tāvan na te rāma snāsyate bhokṣyate 'pi vā // RamS_2,16.42 //</l>\n</lg>\n\n<lg>\n<l>dhik kaṣṭam iti niḥśvasya rājā śokapariplutaḥ /</l>\n<l>mūrchito nyapatat tasmin paryaṅke hemabhūṣite // RamS_2,16.43 //</l>\n</lg>\n\n<lg>\n<l>rāmo 'py utthāpya rājānaṃ kaikeyyābhipracoditaḥ /</l>\n<l>kaśayevāhato vājī vanaṃ gantuṃ kṛtatvaraḥ // RamS_2,16.44 //</l>\n</lg>\n\n<lg>\n<l>tad apriyam anāryāyā vacanaṃ dāruṇodaram /</l>\n<l>śrutvā gatavyatho rāmaḥ kaikeyīṃ vākyam abravīt // RamS_2,16.45 //</l>\n</lg>\n\n<lg>\n<l>nāham arthaparo devi lokam āvastum utsahe /</l>\n<l>viddhi mām ṛṣibhis tulyaṃ kevalaṃ dharmam āsthitam // RamS_2,16.46 //</l>\n</lg>\n\n<lg>\n<l>yad atrabhavataḥ kiṃcic chakyaṃ kartuṃ priyaṃ mayā /</l>\n<l>prāṇān api parityajya sarvathā kṛtam eva tat // RamS_2,16.47 //</l>\n</lg>\n\n<lg>\n<l>na hy ato dharmacaraṇaṃ kiṃcid asti mahattaram /</l>\n<l>yathā pitari śuśrūṣā tasya vā vacanakriyā // RamS_2,16.48 //</l>\n</lg>\n\n<lg>\n<l>anukto 'py atrabhavatā bhavatyā vacanād aham /</l>\n<l>vane vatsyāmi vijane varṣāṇīha caturdaśa // RamS_2,16.49 //</l>\n</lg>\n\n<lg>\n<l>na nūnaṃ mayi kaikeyi kiṃcid āśaṃsase guṇam /</l>\n<l>yad rājānam avocas tvaṃ mameśvaratarā satī // RamS_2,16.50 //</l>\n</lg>\n\n<lg>\n<l>yāvan mātaram āpṛcche sītāṃ cānunayāmy aham /</l>\n<l>tato 'dyaiva gamiṣyāmi daṇḍakānāṃ mahad vanam // RamS_2,16.51 //</l>\n</lg>\n\n<lg>\n<l>bharataḥ pālayed rājyaṃ śuśrūṣec ca pitur yathā /</l>\n<l>tathā bhavatyā kartavyaṃ sa hi dharmaḥ sanātanaḥ // RamS_2,16.52 //</l>\n</lg>\n\n<lg>\n<l>sa rāmasya vacaḥ śrutvā bhṛśaṃ duḥkhahataḥ pitā /</l>\n<l>śokād aśaknuvan bāṣpaṃ praruroda mahāsvanam // RamS_2,16.53 //</l>\n</lg>\n\n<lg>\n<l>vanditvā caraṇau rāmo visaṃjñasya pitus tadā /</l>\n<l>kaikeyyāś cāpy anāryāyā niṣpapāta mahādyutiḥ // RamS_2,16.54 //</l>\n</lg>\n\n<lg>\n<l>sa rāmaḥ pitaraṃ kṛtvā kaikeyīṃ ca pradakṣiṇam /</l>\n<l>niṣkramyāntaḥpurāt tasmāt svaṃ dadarśa suhṛjjanam // RamS_2,16.55 //</l>\n</lg>\n\n<lg>\n<l>taṃ bāṣpaparipūrṇākṣaḥ pṛṣṭhato 'nujagāma ha /</l>\n<l>lakṣmaṇaḥ paramakruddhaḥ sumitrānandavardhanaḥ // RamS_2,16.56 //</l>\n</lg>\n\n<lg>\n<l>ābhiṣecanikaṃ bhāṇḍaṃ kṛtvā rāmaḥ pradakṣiṇam /</l>\n<l>śanair jagāma sāpekṣo dṛṣṭiṃ tatrāvicālayan // RamS_2,16.57 //</l>\n</lg>\n\n<lg>\n<l>na cāsya mahatīṃ lakṣmīṃ rājyanāśo 'pakarṣati /</l>\n<l>lokakāntasya kāntatvaṃ śītaraśmer iva kṣapā // RamS_2,16.58 //</l>\n</lg>\n\n<lg>\n<l>na vanaṃ gantukāmasya tyajataś ca vasuṃdharām /</l>\n<l>sarvalokātigasyeva lakṣyate cittavikriyā // RamS_2,16.59 //</l>\n</lg>\n\n<lg>\n<l>dhārayan manasā duḥkham indriyāṇi nigṛhya ca /</l>\n<l>praviveśātmavān veśma mātur apriyaśaṃsivān // RamS_2,16.60 //</l>\n</lg>\n\n<lg>\n<l>praviśya veśmātibhṛśaṃ mudānvitaṃ samīkṣya tāṃ cārthavipattim āgatām /</l>\n<l>na caiva rāmo 'tra jagāma vikriyāṃ suhṛjjanasyātmavipattiśaṅkayā // RamS_2,16.61 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 17</l>\n<l>rāmas tu bhṛśam āyasto niḥśvasann iva kuñjaraḥ /</l>\n<l>jagāma sahito bhrātrā mātur antaḥpuraṃ vaśī // RamS_2,17.1 //</l>\n</lg>\n\n<lg>\n<l>so 'paśyat puruṣaṃ tatra vṛddhaṃ paramapūjitam /</l>\n<l>upaviṣṭaṃ gṛhadvāri tiṣṭhataś cāparān bahūn // RamS_2,17.2 //</l>\n</lg>\n\n<lg>\n<l>praviśya prathamāṃ kakṣyāṃ dvitīyāyāṃ dadarśa saḥ /</l>\n<l>brāhmaṇān vedasampannān vṛddhān rājñābhisatkṛtān // RamS_2,17.3 //</l>\n</lg>\n\n<lg>\n<l>praṇamya rāmas tān vṛddhāṃs tṛtīyāyāṃ dadarśa saḥ /</l>\n<l>striyo vṛddhāś ca bālāś ca dvārarakṣaṇatatparāḥ // RamS_2,17.4 //</l>\n</lg>\n\n<lg>\n<l>vardhayitvā prahṛṣṭās tāḥ praviśya ca gṛhaṃ striyaḥ /</l>\n<l>nyavedayanta tvaritā rāmamātuḥ priyaṃ tadā // RamS_2,17.5 //</l>\n</lg>\n\n<lg>\n<l>kausalyāpi tadā devī rātriṃ sthitvā samāhitā /</l>\n<l>prabhāte tv akarot pūjāṃ viṣṇoḥ putrahitaiṣiṇī // RamS_2,17.6 //</l>\n</lg>\n\n<lg>\n<l>sā kṣaumavasanā hṛṣṭā nityaṃ vrataparāyaṇā /</l>\n<l>agniṃ juhoti sma tadā mantravat kṛtamaṅgalā // RamS_2,17.7 //</l>\n</lg>\n\n<lg>\n<l>praviśya ca tadā rāmo mātur antaḥpuraṃ śubham /</l>\n<l>dadarśa mātaraṃ tatra hāvayantīṃ hutāśanam // RamS_2,17.8 //</l>\n</lg>\n\n<lg>\n<l>sā cirasyātmajaṃ dṛṣṭvā mātṛnandanam āgatam /</l>\n<l>abhicakrāma saṃhṛṣṭā kiśoraṃ vaḍabā yathā // RamS_2,17.9 //</l>\n</lg>\n\n<lg>\n<l>tam uvāca durādharṣaṃ rāghavaṃ sutam ātmanaḥ /</l>\n<l>kausalyā putravātsalyād idaṃ priyahitaṃ vacaḥ // RamS_2,17.10 //</l>\n</lg>\n\n<lg>\n<l>vṛddhānāṃ dharmaśīlānāṃ rājarṣīṇāṃ mahātmanām /</l>\n<l>prāpnuhy āyuś ca kīrtiṃ ca dharmaṃ copahitaṃ kule // RamS_2,17.11 //</l>\n</lg>\n\n<lg>\n<l>satyapratijñaṃ pitaraṃ rājānaṃ paśya rāghava /</l>\n<l>adyaiva hi tvāṃ dharmātmā yauvarājye 'bhiṣekṣyati // RamS_2,17.12 //</l>\n</lg>\n\n<lg>\n<l>mātaraṃ rāghavaḥ kiṃcit prasāryāñjalim abravīt /</l>\n<l>sa svabhāvavinītaś ca gauravāc ca tadānataḥ // RamS_2,17.13 //</l>\n</lg>\n\n<lg>\n<l>devi nūnaṃ na jānīṣe mahad bhayam upasthitam /</l>\n<l>idaṃ tava ca duḥkhāya vaidehyā lakṣmaṇasya ca // RamS_2,17.14 //</l>\n</lg>\n\n<lg>\n<l>caturdaśa hi varṣāṇi vatsyāmi vijane vane /</l>\n<l>madhumūlaphalair jīvan hitvā munivad āmiṣam // RamS_2,17.15 //</l>\n</lg>\n\n<lg>\n<l>bharatāya mahārājo yauvarājyaṃ prayacchati /</l>\n<l>māṃ punar daṇḍakāraṇyaṃ vivāsayati tāpasam // RamS_2,17.16 //</l>\n</lg>\n\n<lg>\n<l>tām aduḥkhocitāṃ dṛṣṭvā patitāṃ kadalīm iva /</l>\n<l>rāmas tūtthāpayāmāsa mātaraṃ gatacetasam // RamS_2,17.17 //</l>\n</lg>\n\n<lg>\n<l>upāvṛtyotthitāṃ dīnāṃ vaḍabām iva vāhitām /</l>\n<l>pāṃśuguṇṭhitasarvāṅgīṃ vimamarśa ca pāṇinā // RamS_2,17.18 //</l>\n</lg>\n\n<lg>\n<l>sā rāghavam upāsīnam asukhārtā sukhocitā /</l>\n<l>uvāca puruṣavyāghram upaśṛṇvati lakṣmaṇe // RamS_2,17.19 //</l>\n</lg>\n\n<lg>\n<l>yadi putra na jāyethā mama śokāya rāghava /</l>\n<l>na sma duḥkham ato bhūyaḥ paśyeyam aham aprajā // RamS_2,17.20 //</l>\n</lg>\n\n<lg>\n<l>eka eva hi vandhyāyāḥ śoko bhavati mānavaḥ /</l>\n<l>aprajāsmīti saṃtāpo na hy anyaḥ putra vidyate // RamS_2,17.21 //</l>\n</lg>\n\n<lg>\n<l>na dṛṣṭapūrvaṃ kalyāṇaṃ sukhaṃ vā patipauruṣe /</l>\n<l>api putre vipaśyeyam iti rāmāsthitaṃ mayā // RamS_2,17.22 //</l>\n</lg>\n\n<lg>\n<l>sā bahūny amanojñāni vākyāni hṛdayacchidām /</l>\n<l>ahaṃ śroṣye sapatnīnām avarāṇāṃ varā satī /</l>\n<l>ato duḥkhataraṃ kiṃ nu pramadānāṃ bhaviṣyati // RamS_2,17.23* //</l>\n</lg>\n<lg>\n<l>tvayi saṃnihite 'py evam aham āsaṃ nirākṛtā /</l>\n<l>kiṃ punaḥ proṣite tāta dhruvaṃ maraṇam eva me // RamS_2,17.24 //</l>\n</lg>\n\n<lg>\n<l>yo hi māṃ sevate kaścid atha vāpy anuvartate /</l>\n<l>kaikeyyāḥ putram anvīkṣya sa jano nābhibhāṣate // RamS_2,17.25 //</l>\n</lg>\n\n<lg>\n<l>daśa sapta ca varṣāṇi tava jātasya rāghava /</l>\n<l>atītāni prakāṅkṣantyā mayā duḥkhaparikṣayam // RamS_2,17.26 //</l>\n</lg>\n\n<lg>\n<l>upavāsaiś ca yogaiś ca bahubhiś ca pariśramaiḥ /</l>\n<l>duḥkhaṃ saṃvardhito moghaṃ tvaṃ hi durgatayā mayā // RamS_2,17.27 //</l>\n</lg>\n\n<lg>\n<l>sthiraṃ tu hṛdayaṃ manye mamedaṃ yan na dīryate /</l>\n<l>prāvṛṣīva mahānadyāḥ spṛṣṭaṃ kūlaṃ navāmbhasā // RamS_2,17.28 //</l>\n</lg>\n\n<lg>\n<l>mamaiva nūnaṃ maraṇaṃ na vidyate na cāvakāśo 'sti yamakṣaye mama /</l>\n<l>yad antako 'dyaiva na māṃ jihīrṣati prasahya siṃho rudatīṃ mṛgīm iva // RamS_2,17.29 //</l>\n</lg>\n\n<lg>\n<l>sthiraṃ hi nūnaṃ hṛdayaṃ mamāyasaṃ na bhidyate yad bhuvi nāvadīryate /</l>\n<l>anena duḥkhena ca deham arpitaṃ dhruvaṃ hy akāle maraṇaṃ na vidyate // RamS_2,17.30 //</l>\n</lg>\n\n<lg>\n<l>idaṃ tu duḥkhaṃ yad anarthakāni me vratāni dānāni ca saṃyamāś ca hi /</l>\n<l>tapaś ca taptaṃ yad apatyakāraṇāt suniṣphalaṃ bījam ivoptam ūṣare // RamS_2,17.31 //</l>\n</lg>\n\n<lg>\n<l>yadi hy akāle maraṇaṃ svayecchayā labheta kaścid guruduḥkhakarśitaḥ /</l>\n<l>gatāham adyaiva paretasaṃsadaṃ vinā tvayā dhenur ivātmajena vai // RamS_2,17.32 //</l>\n</lg>\n\n<lg>\n<l>bhṛśam asukham amarṣitā tadā bahu vilalāpa samīkṣya rāghavam /</l>\n<l>vyasanam upaniśāmya sā mahat sutam iva baddham avekṣya kiṃnarī // RamS_2,17.33 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 18</l>\n<l>tathā tu vilapantīṃ tāṃ kausalyāṃ rāmamātaram /</l>\n<l>uvāca lakṣmaṇo dīnas tat kālasadṛśaṃ vacaḥ // RamS_2,18.1 //</l>\n</lg>\n\n<lg>\n<l>na rocate mamāpy etad ārye yad rāghavo vanam /</l>\n<l>tyaktvā rājyaśriyaṃ gacchet striyā vākyavaśaṃ gataḥ // RamS_2,18.2 //</l>\n</lg>\n\n<lg>\n<l>viparītaś ca vṛddhaś ca viṣayaiś ca pradharṣitaḥ /</l>\n<l>nṛpaḥ kim iva na brūyāc codyamānaḥ samanmathaḥ // RamS_2,18.3 //</l>\n</lg>\n\n<lg>\n<l>nāsyāparādhaṃ paśyāmi nāpi doṣaṃ tathāvidham /</l>\n<l>yena nirvāsyate rāṣṭrād vanavāsāya rāghavaḥ // RamS_2,18.4 //</l>\n</lg>\n\n<lg>\n<l>na taṃ paśyāmy ahaṃ loke parokṣam api yo naraḥ /</l>\n<l>amitro 'pi nirasto 'pi yo 'sya doṣam udāharet // RamS_2,18.5 //</l>\n</lg>\n\n<lg>\n<l>devakalpam ṛjuṃ dāntaṃ ripūṇām api vatsalam /</l>\n<l>avekṣamāṇaḥ ko dharmaṃ tyajet putram akāraṇāt // RamS_2,18.6 //</l>\n</lg>\n\n<lg>\n<l>tad idaṃ vacanaṃ rājñaḥ punar bālyam upeyuṣaḥ /</l>\n<l>putraḥ ko hṛdaye kuryād rājavṛttam anusmaran // RamS_2,18.7 //</l>\n</lg>\n\n<lg>\n<l>yāvad eva na jānāti kaścid artham imaṃ naraḥ /</l>\n<l>tāvad eva mayā sārdham ātmasthaṃ kuru śāsanam // RamS_2,18.8 //</l>\n</lg>\n\n<lg>\n<l>mayā pārśve sadhanuṣā tava guptasya rāghava /</l>\n<l>kaḥ samartho 'dhikaṃ kartuṃ kṛtāntasyeva tiṣṭhataḥ // RamS_2,18.9 //</l>\n</lg>\n\n<lg>\n<l>nirmanuṣyām imāṃ sarvām ayodhyāṃ manujarṣabha /</l>\n<l>kariṣyāmi śarais tīkṣṇair yadi sthāsyati vipriye // RamS_2,18.10 //</l>\n</lg>\n\n<lg>\n<l>bharatasyātha pakṣyo vā yo vāsya hitam icchati /</l>\n<l>sarvān etān vadhiṣyāmi mṛdur hi paribhūyate // RamS_2,18.11 //</l>\n</lg>\n\n<lg>\n<l>tvayā caiva mayā caiva kṛtvā vairam anuttamam /</l>\n<l>kasya śaktiḥ śriyaṃ dātuṃ bharatāyāriśāsana // RamS_2,18.12 //</l>\n</lg>\n\n<lg>\n<l>anurakto 'smi bhāvena bhrātaraṃ devi tattvataḥ /</l>\n<l>satyena dhanuṣā caiva datteneṣṭena te śape // RamS_2,18.13 //</l>\n</lg>\n\n<lg>\n<l>dīptam agnim araṇyaṃ vā yadi rāmaḥ pravekṣyate /</l>\n<l>praviṣṭaṃ tatra māṃ devi tvaṃ pūrvam avadhāraya // RamS_2,18.14 //</l>\n</lg>\n\n<lg>\n<l>harāmi vīryād duḥkhaṃ te tamaḥ sūrya ivoditaḥ /</l>\n<l>devī paśyatu me vīryaṃ rāghavaś caiva paśyatu // RamS_2,18.15 //</l>\n</lg>\n\n<lg>\n<l>etat tu vacanaṃ śrutvā lakṣmaṇasya mahātmanaḥ /</l>\n<l>uvāca rāmaṃ kausalyā rudantī śokalālasā // RamS_2,18.16 //</l>\n</lg>\n\n<lg>\n<l>bhrātus te vadataḥ putra lakṣmaṇasya śrutaṃ tvayā /</l>\n<l>yad atrānantaraṃ tat tvaṃ kuruṣva yadi rocate // RamS_2,18.17 //</l>\n</lg>\n\n<lg>\n<l>na cādharmyaṃ vacaḥ śrutvā sapatnyā mama bhāṣitam /</l>\n<l>vihāya śokasaṃtaptāṃ gantum arhasi mām itaḥ // RamS_2,18.18 //</l>\n</lg>\n\n<lg>\n<l>dharmajña yadi dharmiṣṭho dharmaṃ caritum icchasi /</l>\n<l>śuśrūṣa mām ihasthas tvaṃ cara dharmam anuttamam // RamS_2,18.19 //</l>\n</lg>\n\n<lg>\n<l>śuśrūṣur jananīṃ putra svagṛhe niyato vasan /</l>\n<l>pareṇa tapasā yuktaḥ kāśyapas tridivaṃ gataḥ // RamS_2,18.20 //</l>\n</lg>\n\n<lg>\n<l>yathaiva rājā pūjyas te gauraveṇa tathā hy aham /</l>\n<l>tvāṃ nāham anujānāmi na gantavyam ito vanam // RamS_2,18.21 //</l>\n</lg>\n\n<lg>\n<l>tvadviyogān na me kāryaṃ jīvitena sukhena vā /</l>\n<l>tvayā saha mama śreyas tṛṇānām api bhakṣaṇam // RamS_2,18.22 //</l>\n</lg>\n\n<lg>\n<l>yadi tvaṃ yāsyasi vanaṃ tyaktvā māṃ śokalālasām /</l>\n<l>ahaṃ prāyam ihāsiṣye na hi śakṣyāmi jīvitum // RamS_2,18.23 //</l>\n</lg>\n\n<lg>\n<l>tatas tvaṃ prāpsyase putra nirayaṃ lokaviśrutam /</l>\n<l>brahmahatyām ivādharmāt samudraḥ saritāṃ patiḥ // RamS_2,18.24 //</l>\n</lg>\n\n<lg>\n<l>vilapantīṃ tathā dīnāṃ kausalyāṃ jananīṃ tataḥ /</l>\n<l>uvāca rāmo dharmātmā vacanaṃ dharmasaṃhitam // RamS_2,18.25 //</l>\n</lg>\n\n<lg>\n<l>nāsti śaktiḥ pitur vākyaṃ samatikramituṃ mama /</l>\n<l>prasādaye tvāṃ śirasā gantum icchāmy ahaṃ vanam // RamS_2,18.26 //</l>\n</lg>\n\n<lg>\n<l>ṛṣiṇā ca pitur vākyaṃ kurvatā vratacāriṇā /</l>\n<l>gaur hatā jānatā dharmaṃ kaṇḍunāpi vipaścitā // RamS_2,18.27 //</l>\n</lg>\n\n<lg>\n<l>asmākaṃ ca kule pūrvaṃ sagarasyājñayā pituḥ /</l>\n<l>khanadbhiḥ sāgarair bhūtim avāptaḥ sumahān vadhaḥ // RamS_2,18.28 //</l>\n</lg>\n\n<lg>\n<l>jāmadagnyena rāmeṇa reṇukā jananī svayam /</l>\n<l>kṛttā paraśunāraṇye pitur vacanakāriṇā // RamS_2,18.29 //</l>\n</lg>\n\n<lg>\n<l>na khalv etan mayaikena kriyate pitṛśāsanam /</l>\n<l>pūrvair ayam abhipreto gato mārgo 'nugamyate // RamS_2,18.30 //</l>\n</lg>\n\n<lg>\n<l>tad etat tu mayā kāryaṃ kriyate bhuvi nānyathā /</l>\n<l>pitur hi vacanaṃ kurvan na kaścin nāma hīyate // RamS_2,18.31 //</l>\n</lg>\n\n<lg>\n<l>tām evam uktvā jananīṃ lakṣmaṇaṃ punar abravīt /</l>\n<l>tava lakṣmaṇa jānāmi mayi sneham anuttamam /</l>\n<l>abhiprāyam avijñāya satyasya ca śamasya ca // RamS_2,18.32* //</l>\n</lg>\n<lg>\n<l>dharmo hi paramo loke dharme satyaṃ pratiṣṭhitam /</l>\n<l>dharmasaṃśritam etac ca pitur vacanam uttamam // RamS_2,18.33 //</l>\n</lg>\n\n<lg>\n<l>saṃśrutya ca pitur vākyaṃ mātur vā brāhmaṇasya vā /</l>\n<l>na kartavyaṃ vṛthā vīra dharmam āśritya tiṣṭhatā // RamS_2,18.34 //</l>\n</lg>\n\n<lg>\n<l>so 'haṃ na śakṣyāmi pitur niyogam ativartitum /</l>\n<l>pitur hi vacanād vīra kaikeyyāhaṃ pracoditaḥ // RamS_2,18.35 //</l>\n</lg>\n\n<lg>\n<l>tad enāṃ visṛjānāryāṃ kṣatradharmāśritāṃ matim /</l>\n<l>dharmam āśraya mā taikṣṇyaṃ madbuddhir anugamyatām // RamS_2,18.36 //</l>\n</lg>\n\n<lg>\n<l>tam evam uktvā sauhārdād bhrātaraṃ lakṣmaṇāgrajaḥ /</l>\n<l>uvāca bhūyaḥ kausalyāṃ prāñjaliḥ śirasānataḥ // RamS_2,18.37 //</l>\n</lg>\n\n<lg>\n<l>anumanyasva māṃ devi gamiṣyantam ito vanam /</l>\n<l>śāpitāsi mama prāṇaiḥ kuru svastyayanāni me /</l>\n<l>tīrṇapratijñaś ca vanāt punar eṣyāmy ahaṃ purīm // RamS_2,18.38* //</l>\n</lg>\n<lg>\n<l>yaśo hy ahaṃ kevalarājyakāraṇān na pṛṣṭhataḥ kartum alaṃ mahodayam /</l>\n<l>adīrghakāle na tu devi jīvite vṛṇe 'varām adya mahīm adharmataḥ // RamS_2,18.39 //</l>\n</lg>\n\n<lg>\n<l>prasādayan naravṛṣabhaḥ sa mātaraṃ parākramāj jigamiṣur eva daṇḍakān /</l>\n<l>athānujaṃ bhṛśam anuśāsya darśanaṃ cakāra tāṃ hṛdi jananīṃ pradakṣiṇam // RamS_2,18.40 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 19</l>\n<l>atha taṃ vyathayā dīnaṃ saviśeṣam amarṣitam /</l>\n<l>śvasantam iva nāgendraṃ roṣavisphāritekṣaṇam // RamS_2,19.1 //</l>\n</lg>\n\n<lg>\n<l>āsādya rāmaḥ saumitriṃ suhṛdaṃ bhrātaraṃ priyam /</l>\n<l>uvācedaṃ sa dhairyeṇa dhārayan sattvam ātmavān // RamS_2,19.2 //</l>\n</lg>\n\n<lg>\n<l>saumitre yo 'bhiṣekārthe mama sambhārasambhramaḥ /</l>\n<l>abhiṣekanivṛttyarthe so 'stu sambhārasambhramaḥ // RamS_2,19.3 //</l>\n</lg>\n\n<lg>\n<l>yasyā madabhiṣekārthaṃ mānasaṃ paritapyate /</l>\n<l>mātā naḥ sā yathā na syāt saviśaṅkā tathā kuru // RamS_2,19.4 //</l>\n</lg>\n\n<lg>\n<l>tasyāḥ śaṅkāmayaṃ duḥkhaṃ muhūrtam api notsahe /</l>\n<l>manasi pratisaṃjātaṃ saumitre 'ham upekṣitum // RamS_2,19.5 //</l>\n</lg>\n\n<lg>\n<l>na buddhipūrvaṃ nābuddhaṃ smarāmīha kadācana /</l>\n<l>mātḥṇāṃ vā pitur vāhaṃ kṛtam alpaṃ ca vipriyam // RamS_2,19.6 //</l>\n</lg>\n\n<lg>\n<l>satyaḥ satyābhisaṃdhaś ca nityaṃ satyaparākramaḥ /</l>\n<l>paralokabhayād bhīto nirbhayo 'stu pitā mama // RamS_2,19.7 //</l>\n</lg>\n\n<lg>\n<l>tasyāpi hi bhaved asmin karmaṇy apratisaṃhṛte /</l>\n<l>satyaṃ neti manastāpas tasya tāpas tapec ca mām // RamS_2,19.8 //</l>\n</lg>\n\n<lg>\n<l>abhiṣekavidhānaṃ tu tasmāt saṃhṛtya lakṣmaṇa /</l>\n<l>anvag evāham icchāmi vanaṃ gantum itaḥ punaḥ // RamS_2,19.9 //</l>\n</lg>\n\n<lg>\n<l>mama pravrājanād adya kṛtakṛtyā nṛpātmajā /</l>\n<l>sutaṃ bharatam avyagram abhiṣecayitā tataḥ // RamS_2,19.10 //</l>\n</lg>\n\n<lg>\n<l>mayi cīrājinadhare jaṭāmaṇḍaladhāriṇi /</l>\n<l>gate 'raṇyaṃ ca kaikeyyā bhaviṣyati manaḥsukham // RamS_2,19.11 //</l>\n</lg>\n\n<lg>\n<l>buddhiḥ praṇītā yeneyaṃ manaś ca susamāhitam /</l>\n<l>tat tu nārhāmi saṃkleṣṭuṃ pravrajiṣyāmi māciram // RamS_2,19.12 //</l>\n</lg>\n\n<lg>\n<l>kṛtāntas tv eva saumitre draṣṭavyo matpravāsane /</l>\n<l>rājyasya ca vitīrṇasya punar eva nivartane // RamS_2,19.13 //</l>\n</lg>\n\n<lg>\n<l>kaikeyyāḥ pratipattir hi kathaṃ syān mama pīḍane /</l>\n<l>yadi bhāvo na daivo 'yaṃ kṛtāntavihito bhavet // RamS_2,19.14 //</l>\n</lg>\n\n<lg>\n<l>jānāsi hi yathā saumya na mātṛṣu mamāntaram /</l>\n<l>bhūtapūrvaṃ viśeṣo vā tasyā mayi sute 'pi vā // RamS_2,19.15 //</l>\n</lg>\n\n<lg>\n<l>so 'bhiṣekanivṛttyarthaiḥ pravāsārthaiś ca durvacaiḥ /</l>\n<l>ugrair vākyair ahaṃ tasyā nānyad daivāt samarthaye // RamS_2,19.16 //</l>\n</lg>\n\n<lg>\n<l>kathaṃ prakṛtisampannā rājaputrī tathāguṇā /</l>\n<l>brūyāt sā prākṛteva strī matpīḍāṃ bhartṛsaṃnidhau // RamS_2,19.17 //</l>\n</lg>\n\n<lg>\n<l>yad acintyaṃ tu tad daivaṃ bhūteṣv api na hanyate /</l>\n<l>vyaktaṃ mayi ca tasyāṃ ca patito hi viparyayaḥ // RamS_2,19.18 //</l>\n</lg>\n\n<lg>\n<l>kaścid daivena saumitre yoddhum utsahate pumān /</l>\n<l>yasya na grahaṇaṃ kiṃcit karmaṇo 'nyatra dṛśyate // RamS_2,19.19 //</l>\n</lg>\n\n<lg>\n<l>sukhaduḥkhe bhayakrodhau lābhālābhau bhavābhavau /</l>\n<l>yasya kiṃcit tathā bhūtaṃ nanu daivasya karma tat // RamS_2,19.20 //</l>\n</lg>\n\n<lg>\n<l>vyāhate 'py abhiṣeke me paritāpo na vidyate /</l>\n<l>tasmād aparitāpaḥ saṃs tvam apy anuvidhāya mām /</l>\n<l>pratisaṃhāraya kṣipram ābhiṣecanikīṃ kriyām // RamS_2,19.21* //</l>\n</lg>\n<lg>\n<l>na lakṣmaṇāsmin mama rājyavighne mātā yavīyasy atiśaṅkanīyā /</l>\n<l>daivābhipannā hi vadanty aniṣṭaṃ jānāsi daivaṃ ca tathā prabhāvam // RamS_2,19.22 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 20</l>\n<l>iti bruvati rāme tu lakṣmaṇo 'dhaḥśirā muhuḥ /</l>\n<l>śrutvā madhyaṃ jagāmeva manasā duḥkhaharṣayoḥ // RamS_2,20.1 //</l>\n</lg>\n\n<lg>\n<l>tadā tu baddhvā bhrukuṭīṃ bhruvor madhye nararṣabhaḥ /</l>\n<l>niśaśvāsa mahāsarpo bilastha iva roṣitaḥ // RamS_2,20.2 //</l>\n</lg>\n\n<lg>\n<l>tasya duṣprativīkṣyaṃ tad bhrukuṭīsahitaṃ tadā /</l>\n<l>babhau kruddhasya siṃhasya mukhasya sadṛśaṃ mukham // RamS_2,20.3 //</l>\n</lg>\n\n<lg>\n<l>agrahas taṃ vidhunvaṃs tu hastī hastam ivātmanaḥ /</l>\n<l>tiryag ūrdhvaṃ śarīre ca pātayitvā śirodharām // RamS_2,20.4 //</l>\n</lg>\n\n<lg>\n<l>agrākṣṇā vīkṣamāṇas tu tiryag bhrātaram abravīt /</l>\n<l>asthāne sambhramo yasya jāto vai sumahān ayam // RamS_2,20.5 //</l>\n</lg>\n\n<lg>\n<l>dharmadoṣaprasaṅgena lokasyānatiśaṅkayā /</l>\n<l>kathaṃ hy etad asambhrāntas tvadvidho vaktum arhati // RamS_2,20.6 //</l>\n</lg>\n\n<lg>\n<l>yathā daivam aśauṇḍīraṃ śauṇḍīraḥ kṣatriyarṣabhaḥ /</l>\n<l>kiṃ nāma kṛpaṇaṃ daivam aśaktam abhiśaṃsasi // RamS_2,20.7 //</l>\n</lg>\n\n<lg>\n<l>pāpayos tu kathaṃ nāma tayoḥ śaṅkā na vidyate /</l>\n<l>santi dharmopadhāḥ ślakṣṇā dharmātman kiṃ na budhyase // RamS_2,20.8 //</l>\n</lg>\n\n<lg>\n<l>lokavidviṣṭam ārabdhaṃ tvadanyasyābhiṣecanam /</l>\n<l>yeneyam āgatā dvaidhaṃ tava buddhir mahīpate /</l>\n<l>sa hi dharmo mama dveṣyaḥ prasaṅgād yasya muhyasi // RamS_2,20.9* //</l>\n</lg>\n<lg>\n<l>yady api pratipattis te daivī cāpi tayor matam /</l>\n<l>tathāpy upekṣaṇīyaṃ te na me tad api rocate // RamS_2,20.10 //</l>\n</lg>\n\n<lg>\n<l>viklavo vīryahīno yaḥ sa daivam anuvartate /</l>\n<l>vīrāḥ saṃbhāvitātmāno na daivaṃ paryupāsate // RamS_2,20.11 //</l>\n</lg>\n\n<lg>\n<l>daivaṃ puruṣakāreṇa yaḥ samarthaḥ prabādhitum /</l>\n<l>na daivena vipannārthaḥ puruṣaḥ so 'vasīdati // RamS_2,20.12 //</l>\n</lg>\n\n<lg>\n<l>drakṣyanti tv adya daivasya pauruṣaṃ puruṣasya ca /</l>\n<l>daivamānuṣayor adya vyaktā vyaktir bhaviṣyati // RamS_2,20.13 //</l>\n</lg>\n\n<lg>\n<l>adya matpauruṣahataṃ daivaṃ drakṣyanti vai janāḥ /</l>\n<l>yad daivād āhataṃ te 'dya dṛṣṭaṃ rājyābhiṣecanam // RamS_2,20.14 //</l>\n</lg>\n\n<lg>\n<l>atyaṅkuśam ivoddāmaṃ gajaṃ madabaloddhatam /</l>\n<l>pradhāvitam ahaṃ daivaṃ pauruṣeṇa nivartaye // RamS_2,20.15 //</l>\n</lg>\n\n<lg>\n<l>lokapālāḥ samastās te nādya rāmābhiṣecanam /</l>\n<l>na ca kṛtsnās trayo lokā vihanyuḥ kiṃ punaḥ pitā // RamS_2,20.16 //</l>\n</lg>\n\n<lg>\n<l>yair vivāsas tavāraṇye mitho rājan samarthitaḥ /</l>\n<l>araṇye te vivatsyanti caturdaśa samās tathā // RamS_2,20.17 //</l>\n</lg>\n\n<lg>\n<l>ahaṃ tadāśāṃ chetsyāmi pitus tasyāś ca yā tava /</l>\n<l>abhiṣekavighātena putrarājyāya vartate // RamS_2,20.18 //</l>\n</lg>\n\n<lg>\n<l>madbalena viruddhāya na syād daivabalaṃ tathā /</l>\n<l>prabhaviṣyati duḥkhāya yathograṃ pauruṣaṃ mama // RamS_2,20.19 //</l>\n</lg>\n\n<lg>\n<l>ūrdhvaṃ varṣasahasrānte prajāpālyam anantaram /</l>\n<l>āryaputrāḥ kariṣyanti vanavāsaṃ gate tvayi // RamS_2,20.20 //</l>\n</lg>\n\n<lg>\n<l>pūrvarājarṣivṛttyā hi vanavāso vidhīyate /</l>\n<l>prajā nikṣipya putreṣu putravat paripālane // RamS_2,20.21 //</l>\n</lg>\n\n<lg>\n<l>sa ced rājany anekāgre rājyavibhramaśaṅkayā /</l>\n<l>naivam icchasi dharmātman rājyaṃ rāma tvam ātmani // RamS_2,20.22 //</l>\n</lg>\n\n<lg>\n<l>pratijāne ca te vīra mā bhūvaṃ vīralokabhāk /</l>\n<l>rājyaṃ ca tava rakṣeyam ahaṃ veleva sāgaram // RamS_2,20.23 //</l>\n</lg>\n\n<lg>\n<l>maṅgalair abhiṣiñcasva tatra tvaṃ vyāpṛto bhava /</l>\n<l>aham eko mahīpālān alaṃ vārayituṃ balāt // RamS_2,20.24 //</l>\n</lg>\n\n<lg>\n<l>na śobhārthāv imau bāhū na dhanur bhūṣaṇāya me /</l>\n<l>nāsirābandhanārthāya na śarāḥ stambhahetavaḥ // RamS_2,20.25 //</l>\n</lg>\n\n<lg>\n<l>amitradamanārthaṃ me sarvam etac catuṣṭayam /</l>\n<l>na cāhaṃ kāmaye 'tyarthaṃ yaḥ syāc chatrur mato mama // RamS_2,20.26 //</l>\n</lg>\n\n<lg>\n<l>asinā tīkṣṇadhāreṇa vidyuccalitavarcasā /</l>\n<l>pragṛhītena vai śatruṃ vajriṇaṃ vā na kalpaye // RamS_2,20.27 //</l>\n</lg>\n\n<lg>\n<l>khaḍganiṣpeṣaniṣpiṣṭair gahanā duścarā ca me /</l>\n<l>hastyaśvanarahastoruśirobhir bhavitā mahī // RamS_2,20.28 //</l>\n</lg>\n\n<lg>\n<l>khaḍgadhārā hatā me 'dya dīpyamānā ivādrayaḥ /</l>\n<l>patiṣyanti dvipā bhūmau meghā iva savidyutaḥ // RamS_2,20.29 //</l>\n</lg>\n\n<lg>\n<l>baddhagodhāṅgulitrāṇe pragṛhītaśarāsane /</l>\n<l>kathaṃ puruṣamānī syāt puruṣāṇāṃ mayi sthite // RamS_2,20.30 //</l>\n</lg>\n\n<lg>\n<l>bahubhiś caikam atyasyann ekena ca bahūñ janān /</l>\n<l>viniyokṣyāmy ahaṃ bāṇān nṛvājigajamarmasu // RamS_2,20.31 //</l>\n</lg>\n\n<lg>\n<l>adya me 'straprabhāvasya prabhāvaḥ prabhaviṣyati /</l>\n<l>rājñaś cāprabhutāṃ kartuṃ prabhutvaṃ ca tava prabho // RamS_2,20.32 //</l>\n</lg>\n\n<lg>\n<l>adya candanasārasya keyūrāmokṣaṇasya ca /</l>\n<l>vasūnāṃ ca vimokṣasya suhṛdāṃ pālanasya ca // RamS_2,20.33 //</l>\n</lg>\n\n<lg>\n<l>anurūpāv imau bāhū rāma karma kariṣyataḥ /</l>\n<l>abhiṣecanavighnasya kartḥṇāṃ te nivāraṇe // RamS_2,20.34 //</l>\n</lg>\n\n<lg>\n<l>bravīhi ko 'dyaiva mayā viyujyatāṃ tavāsuhṛt prāṇayaśaḥ suhṛjjanaiḥ /</l>\n<l>yathā taveyaṃ vasudhā vaśe bhavet tathaiva māṃ śādhi tavāsmi kiṃkaraḥ // RamS_2,20.35 //</l>\n</lg>\n\n<lg>\n<l>vimṛjya bāṣpaṃ parisāntvya cāsakṛt sa lakṣmaṇaṃ rāghavavaṃśavardhanaḥ /</l>\n<l>uvāca pitrye vacane vyavasthitaṃ nibodha mām eṣa hi saumya satpathaḥ // RamS_2,20.36 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 21</l>\n<l>taṃ samīkṣya tv avahitaṃ pitur nirdeśapālane /</l>\n<l>kausalyā bāṣpasaṃruddhā vaco dharmiṣṭham abravīt // RamS_2,21.1 //</l>\n</lg>\n\n<lg>\n<l>adṛṣṭaduḥkho dharmātmā sarvabhūtapriyaṃvadaḥ /</l>\n<l>mayi jāto daśarathāt katham uñchena vartayet // RamS_2,21.2 //</l>\n</lg>\n\n<lg>\n<l>yasya bhṛtyāś ca dāsāś ca mṛṣṭāny annāni bhuñjate /</l>\n<l>kathaṃ sa bhokṣyate nātho vane mūlaphalāny ayam // RamS_2,21.3 //</l>\n</lg>\n\n<lg>\n<l>ka etacchraddadhecchrutvā kasya vā na bhaved bhayam /</l>\n<l>guṇavān dayito rājño rāghavo yad vivāsyate // RamS_2,21.4 //</l>\n</lg>\n\n<lg>\n<l>tvayā vihīnām iha māṃ śokāgnir atulo mahān /</l>\n<l>pradhakṣyati yathā kakṣaṃ citrabhānur himātyaye // RamS_2,21.5 //</l>\n</lg>\n\n<lg>\n<l>kathaṃ hi dhenuḥ svaṃ vatsaṃ gacchantaṃ nānugacchati /</l>\n<l>ahaṃ tvānugamiṣyāmi yatra putra gamiṣyasi // RamS_2,21.6 //</l>\n</lg>\n\n<lg>\n<l>tathā nigaditaṃ mātrā tad vākyaṃ puruṣarṣabhaḥ /</l>\n<l>śrutvā rāmo 'bravīd vākyaṃ mātaraṃ bhṛśaduḥkhitām // RamS_2,21.7 //</l>\n</lg>\n\n<lg>\n<l>kaikeyyā vañcito rājā mayi cāraṇyam āśrite /</l>\n<l>bhavatyā ca parityakto na nūnaṃ vartayiṣyati // RamS_2,21.8 //</l>\n</lg>\n\n<lg>\n<l>bhartuḥ kila parityāgo nṛśaṃsaḥ kevalaṃ striyāḥ /</l>\n<l>sa bhavatyā na kartavyo manasāpi vigarhitaḥ // RamS_2,21.9 //</l>\n</lg>\n\n<lg>\n<l>yāvaj jīvati kākutsthaḥ pitā me jagatīpatiḥ /</l>\n<l>śuśrūṣā kriyatāṃ tāvat sa hi dharmaḥ sanātanaḥ // RamS_2,21.10 //</l>\n</lg>\n\n<lg>\n<l>evam uktā tu rāmeṇa kausalyā śubhadarśanā /</l>\n<l>tathety uvāca suprītā rāmam akliṣṭakāriṇam // RamS_2,21.11 //</l>\n</lg>\n\n<lg>\n<l>evam uktas tu vacanaṃ rāmo dharmabhṛtāṃ varaḥ /</l>\n<l>bhūyas tām abravīd vākyaṃ mātaraṃ bhṛśaduḥkhitām // RamS_2,21.12 //</l>\n</lg>\n\n<lg>\n<l>mayā caiva bhavatyā ca kartavyaṃ vacanaṃ pituḥ /</l>\n<l>rājā bhartā guruḥ śreṣṭhaḥ sarveṣām īśvaraḥ prabhuḥ // RamS_2,21.13 //</l>\n</lg>\n\n<lg>\n<l>imāni tu mahāraṇye vihṛtya nava pañca ca /</l>\n<l>varṣāṇi paramaprītaḥ sthāsyāmi vacane tava // RamS_2,21.14 //</l>\n</lg>\n\n<lg>\n<l>evam uktā priyaṃ putraṃ bāṣpapūrṇānanā tadā /</l>\n<l>uvāca paramārtā tu kausalyā putravatsalā // RamS_2,21.15 //</l>\n</lg>\n\n<lg>\n<l>āsāṃ rāma sapatnīnāṃ vastuṃ madhye na me kṣamam /</l>\n<l>naya mām api kākutstha vanaṃ vanyāṃ mṛgīṃ yathā /</l>\n<l>yadi te gamane buddhiḥ kṛtā pitur apekṣayā // RamS_2,21.16* //</l>\n</lg>\n<lg>\n<l>tāṃ tathā rudatīṃ rāmo rudan vacanam abravīt /</l>\n<l>jīvantyā hi striyā bhartā daivataṃ prabhur eva ca /</l>\n<l>bhavatyā mama caivādya rājā prabhavati prabhuḥ // RamS_2,21.17* //</l>\n</lg>\n<lg>\n<l>bharataś cāpi dharmātmā sarvabhūtapriyaṃvadaḥ /</l>\n<l>bhavatīm anuvarteta sa hi dharmarataḥ sadā // RamS_2,21.18 //</l>\n</lg>\n\n<lg>\n<l>yathā mayi tu niṣkrānte putraśokena pārthivaḥ /</l>\n<l>śramaṃ nāvāpnuyāt kiṃcid apramattā tathā kuru // RamS_2,21.19 //</l>\n</lg>\n\n<lg>\n<l>vratopavāsaniratā yā nārī paramottamā /</l>\n<l>bhartāraṃ nānuvarteta sā ca pāpagatir bhavet // RamS_2,21.20 //</l>\n</lg>\n\n<lg>\n<l>śuśrūṣām eva kurvīta bhartuḥ priyahite ratā /</l>\n<l>eṣa dharmaḥ purā dṛṣṭo loke vede śrutaḥ smṛtaḥ // RamS_2,21.21 //</l>\n</lg>\n\n<lg>\n<l>pūjyās te matkṛte devi brāhmaṇāś caiva suvratāḥ /</l>\n<l>evaṃ kālaṃ pratīkṣasva mamāgamanakāṅkṣiṇī // RamS_2,21.22 //</l>\n</lg>\n\n<lg>\n<l>prāpsyase paramaṃ kāmaṃ mayi pratyāgate sati /</l>\n<l>yadi dharmabhṛtāṃ śreṣṭho dhārayiṣyati jīvitam // RamS_2,21.23 //</l>\n</lg>\n\n<lg>\n<l>evam uktā tu rāmeṇa bāṣpaparyākulekṣaṇā /</l>\n<l>kausalyā putraśokārtā rāmaṃ vacanam abravīt /</l>\n<l>gaccha putra tvam ekāgro bhadraṃ te 'stu sadā vibho // RamS_2,21.24* //</l>\n</lg>\n<lg>\n<l>tathā hi rāmaṃ vanavāsaniścitaṃ samīkṣya devī parameṇa cetasā /</l>\n<l>uvāca rāmaṃ śubhalakṣaṇaṃ vaco babhūva ca svastyayanābhikāṅkṣiṇī // RamS_2,21.25 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 22</l>\n<l>sāpanīya tam āyāsam upaspṛśya jalaṃ śuci /</l>\n<l>cakāra mātā rāmasya maṅgalāni manasvinī // RamS_2,22.1 //</l>\n</lg>\n\n<lg>\n<l>svasti sādhyāś ca viśve ca marutaś ca maharṣayaḥ /</l>\n<l>svasti dhātā vidhātā ca svasti pūṣā bhago 'ryamā // RamS_2,22.2 //</l>\n</lg>\n\n<lg>\n<l>ṛtavaś caiva pakṣāś ca māsāḥ saṃvatsarāḥ kṣapāḥ /</l>\n<l>dināni ca muhūrtāś ca svasti kurvantu te sadā // RamS_2,22.3 //</l>\n</lg>\n\n<lg>\n<l>smṛtir dhṛtiś ca dharmaś ca pāntu tvāṃ putra sarvataḥ /</l>\n<l>skandaś ca bhagavān devaḥ somaś ca sabṛhaspatiḥ // RamS_2,22.4 //</l>\n</lg>\n\n<lg>\n<l>saptarṣayo nāradaś ca te tvāṃ rakṣantu sarvataḥ /</l>\n<l>nakṣatrāṇi ca sarvāṇi grahāś ca sahadevatāḥ /</l>\n<l>mahāvanāni carato muniveṣasya dhīmataḥ // RamS_2,22.5* //</l>\n</lg>\n<lg>\n<l>plavagā vṛścikā daṃśā maśakāś caiva kānane /</l>\n<l>sarīsṛpāś ca kīṭāś ca mā bhūvan gahane tava // RamS_2,22.6 //</l>\n</lg>\n\n<lg>\n<l>mahādvipāś ca siṃhāś ca vyāghrā ṛkṣāś ca daṃṣṭriṇaḥ /</l>\n<l>mahiṣāḥ śṛṅgiṇo raudrā na te druhyantu putraka // RamS_2,22.7 //</l>\n</lg>\n\n<lg>\n<l>nṛmāṃsabhojanā raudrā ye cānye sattvajātayaḥ /</l>\n<l>mā ca tvāṃ hiṃsiṣuḥ putra mayā sampūjitās tv iha // RamS_2,22.8 //</l>\n</lg>\n\n<lg>\n<l>āgamās te śivāḥ santu sidhyantu ca parākramāḥ /</l>\n<l>sarvasampattayo rāma svastimān gaccha putraka // RamS_2,22.9 //</l>\n</lg>\n\n<lg>\n<l>svasti te 'stv āntarikṣebhyaḥ pārthivebhyaḥ punaḥ punaḥ /</l>\n<l>sarvebhyaś caiva devebhyo ye ca te paripanthinaḥ // RamS_2,22.10 //</l>\n</lg>\n\n<lg>\n<l>sarvalokaprabhur brahmā bhūtabhartā tatharṣayaḥ /</l>\n<l>ye ca śeṣāḥ surās te tvāṃ rakṣantu vanavāsinam // RamS_2,22.11 //</l>\n</lg>\n\n<lg>\n<l>iti mālyaiḥ suragaṇān gandhaiś cāpi yaśasvinī /</l>\n<l>stutibhiś cānurūpābhir ānarcāyatalocanā // RamS_2,22.12 //</l>\n</lg>\n\n<lg>\n<l>yan maṅgalaṃ sahasrākṣe sarvadevanamaskṛte /</l>\n<l>vṛtranāśe samabhavat tat te bhavatu maṅgalam // RamS_2,22.13 //</l>\n</lg>\n\n<lg>\n<l>yan maṅgalaṃ suparṇasya vinatākalpayat purā /</l>\n<l>amṛtaṃ prārthayānasya tat te bhavatu maṅgalam // RamS_2,22.14 //</l>\n</lg>\n\n<lg>\n<l>oṣadhīṃ cāpi siddhārthāṃ viśalyakaraṇīṃ śubhām /</l>\n<l>cakāra rakṣāṃ kausalyā mantrair abhijajāpa ca // RamS_2,22.15 //</l>\n</lg>\n\n<lg>\n<l>ānamya mūrdhni cāghrāya pariṣvajya yaśasvinī /</l>\n<l>avadat putra siddhārtho gaccha rāma yathāsukham // RamS_2,22.16 //</l>\n</lg>\n\n<lg>\n<l>arogaṃ sarvasiddhārtham ayodhyāṃ punar āgatam /</l>\n<l>paśyāmi tvāṃ sukhaṃ vatsa susthitaṃ rājaveśmani // RamS_2,22.17 //</l>\n</lg>\n\n<lg>\n<l>mayārcitā devagaṇāḥ śivādayo maharṣayo bhūtamahāsuroragāḥ /</l>\n<l>abhiprayātasya vanaṃ cirāya te hitāni kāṅkṣantu diśaś ca rāghava // RamS_2,22.18 //</l>\n</lg>\n\n<lg>\n<l>itīva cāśrupratipūrṇalocanā samāpya ca svastyayanaṃ yathāvidhi /</l>\n<l>pradakṣiṇaṃ caiva cakāra rāghavaṃ punaḥ punaś cāpi nipīḍya sasvaje // RamS_2,22.19 //</l>\n</lg>\n\n<lg>\n<l>tathā tu devyā sa kṛtapradakṣiṇo nipīḍya mātuś caraṇau punaḥ punaḥ /</l>\n<l>jagāma sītānilayaṃ mahāyaśāḥ sa rāghavaḥ prajvalitaḥ svayā śriyā // RamS_2,22.20 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 23</l>\n<l>abhivādya tu kausalyāṃ rāmaḥ samprasthito vanam /</l>\n<l>kṛtasvastyayano mātrā dharmiṣṭhe vartmani sthitaḥ // RamS_2,23.1 //</l>\n</lg>\n\n<lg>\n<l>virājayan rājasuto rājamārgaṃ narair vṛtam /</l>\n<l>hṛdayāny āmamantheva janasya guṇavattayā // RamS_2,23.2 //</l>\n</lg>\n\n<lg>\n<l>vaidehī cāpi tat sarvaṃ na śuśrāva tapasvinī /</l>\n<l>tad eva hṛdi tasyāś ca yauvarājyābhiṣecanam // RamS_2,23.3 //</l>\n</lg>\n\n<lg>\n<l>devakāryaṃ sma sā kṛtvā kṛtajñā hṛṣṭacetanā /</l>\n<l>abhijñā rājadharmāṇāṃ rājaputraṃ pratīkṣate // RamS_2,23.4 //</l>\n</lg>\n\n<lg>\n<l>praviveśātha rāmas tu svaveśma suvibhūṣitam /</l>\n<l>prahṛṣṭajanasampūrṇaṃ hriyā kiṃcid avāṅmukhaḥ // RamS_2,23.5 //</l>\n</lg>\n\n<lg>\n<l>atha sītā samutpatya vepamānā ca taṃ patim /</l>\n<l>apaśyac chokasaṃtaptaṃ cintāvyākulitendriyam // RamS_2,23.6 //</l>\n</lg>\n\n<lg>\n<l>vivarṇavadanaṃ dṛṣṭvā taṃ prasvinnam amarṣaṇam /</l>\n<l>āha duḥkhābhisaṃtaptā kim idānīm idaṃ prabho // RamS_2,23.7 //</l>\n</lg>\n\n<lg>\n<l>adya bārhaspataḥ śrīmān yuktaḥ puṣyo na rāghava /</l>\n<l>procyate brāhmaṇaiḥ prājñaiḥ kena tvam asi durmanāḥ // RamS_2,23.8 //</l>\n</lg>\n\n<lg>\n<l>na te śataśalākena jalaphenanibhena ca /</l>\n<l>āvṛtaṃ vadanaṃ valgu chattreṇābhivirājate // RamS_2,23.9 //</l>\n</lg>\n\n<lg>\n<l>vyajanābhyāṃ ca mukhyābhyāṃ śatapattranibhekṣaṇam /</l>\n<l>candrahaṃsaprakāśābhyāṃ vījyate na tavānanam // RamS_2,23.10 //</l>\n</lg>\n\n<lg>\n<l>vāgmino bandinaś cāpi prahṛṣṭās tvāṃ nararṣabha /</l>\n<l>stuvanto nādya dṛśyante maṅgalaiḥ sūtamāgadhāḥ // RamS_2,23.11 //</l>\n</lg>\n\n<lg>\n<l>na te kṣaudraṃ ca dadhi ca brāhmaṇā vedapāragāḥ /</l>\n<l>mūrdhni mūrdhāvasiktasya dadhati sma vidhānataḥ // RamS_2,23.12 //</l>\n</lg>\n\n<lg>\n<l>na tvāṃ prakṛtayaḥ sarvā śreṇīmukhyāś ca bhūṣitāḥ /</l>\n<l>anuvrajitum icchanti paurajānapadās tathā // RamS_2,23.13 //</l>\n</lg>\n\n<lg>\n<l>caturbhir vegasampannair hayaiḥ kāñcanabhūṣaṇaiḥ /</l>\n<l>mukhyaḥ puṣyaratho yuktaḥ kiṃ na gacchati te 'grataḥ // RamS_2,23.14 //</l>\n</lg>\n\n<lg>\n<l>na hastī cāgrataḥ śrīmāṃs tava lakṣaṇapūjitaḥ /</l>\n<l>prayāṇe lakṣyate vīra kṛṣṇameghagiriprabhaḥ // RamS_2,23.15 //</l>\n</lg>\n\n<lg>\n<l>na ca kāñcanacitraṃ te paśyāmi priyadarśana /</l>\n<l>bhadrāsanaṃ puraskṛtya yāntaṃ vīrapuraḥsaram // RamS_2,23.16 //</l>\n</lg>\n\n<lg>\n<l>abhiṣeko yadā sajjaḥ kim idānīm idaṃ tava /</l>\n<l>apūrvo mukhavarṇaś ca na praharṣaś ca lakṣyate // RamS_2,23.17 //</l>\n</lg>\n\n<lg>\n<l>itīva vilapantīṃ tāṃ provāca raghunandanaḥ /</l>\n<l>sīte tatrabhavāṃs tātaḥ pravrājayati māṃ vanam // RamS_2,23.18 //</l>\n</lg>\n\n<lg>\n<l>kule mahati sambhūte dharmajñe dharmacāriṇi /</l>\n<l>śṛṇu jānaki yenedaṃ krameṇābhyāgataṃ mama // RamS_2,23.19 //</l>\n</lg>\n\n<lg>\n<l>rājñā satyapratijñena pitrā daśarathena me /</l>\n<l>kaikeyyai prītamanasā purā dattau mahāvarau // RamS_2,23.20 //</l>\n</lg>\n\n<lg>\n<l>tayādya mama sajje 'sminn abhiṣeke nṛpodyate /</l>\n<l>pracoditaḥ sa samayo dharmeṇa pratinirjitaḥ // RamS_2,23.21 //</l>\n</lg>\n\n<lg>\n<l>caturdaśa hi varṣāṇi vastavyaṃ daṇḍake mayā /</l>\n<l>pitrā me bharataś cāpi yauvarājye niyojitaḥ /</l>\n<l>so 'haṃ tvām āgato draṣṭuṃ prasthito vijanaṃ vanam // RamS_2,23.22* //</l>\n</lg>\n<lg>\n<l>bharatasya samīpe te nāhaṃ kathyaḥ kadācana /</l>\n<l>ṛddhiyuktā hi puruṣā na sahante parastavam /</l>\n<l>tasmān na te guṇāḥ kathyā bharatasyāgrato mama // RamS_2,23.23* //</l>\n</lg>\n<lg>\n<l>nāpi tvaṃ tena bhartavyā viśeṣeṇa kadācana /</l>\n<l>anukūlatayā śakyaṃ samīpe tasya vartitum // RamS_2,23.24 //</l>\n</lg>\n\n<lg>\n<l>ahaṃ cāpi pratijñāṃ tāṃ guroḥ samanupālayan /</l>\n<l>vanam adyaiva yāsyāmi sthirā bhava manasvini // RamS_2,23.25 //</l>\n</lg>\n\n<lg>\n<l>yāte ca mayi kalyāṇi vanaṃ muniniṣevitam /</l>\n<l>vratopavāsaratayā bhavitavyaṃ tvayānaghe // RamS_2,23.26 //</l>\n</lg>\n\n<lg>\n<l>kālyam utthāya devānāṃ kṛtvā pūjāṃ yathāvidhi /</l>\n<l>vanditavyo daśarathaḥ pitā mama nareśvaraḥ // RamS_2,23.27 //</l>\n</lg>\n\n<lg>\n<l>mātā ca mama kausalyā vṛddhā saṃtāpakarśitā /</l>\n<l>dharmam evāgrataḥ kṛtvā tvattaḥ sammānam arhati // RamS_2,23.28 //</l>\n</lg>\n\n<lg>\n<l>vanditavyāś ca te nityaṃ yāḥ śeṣā mama mātaraḥ /</l>\n<l>snehapraṇayasambhogaiḥ samā hi mama mātaraḥ // RamS_2,23.29 //</l>\n</lg>\n\n<lg>\n<l>bhrātṛputrasamau cāpi draṣṭavyau ca viśeṣataḥ /</l>\n<l>tvayā lakṣmaṇaśatrughnau prāṇaiḥ priyatarau mama // RamS_2,23.30 //</l>\n</lg>\n\n<lg>\n<l>vipriyaṃ na ca kartavyaṃ bharatasya kadācana /</l>\n<l>sa hi rājā prabhuś caiva deśasya ca kulasya ca // RamS_2,23.31 //</l>\n</lg>\n\n<lg>\n<l>ārādhitā hi śīlena prayatnaiś copasevitāḥ /</l>\n<l>rājānaḥ samprasīdanti prakupyanti viparyaye // RamS_2,23.32 //</l>\n</lg>\n\n<lg>\n<l>aurasān api putrān hi tyajanty ahitakāriṇaḥ /</l>\n<l>samarthān sampragṛhṇanti janān api narādhipāḥ // RamS_2,23.33 //</l>\n</lg>\n\n<lg>\n<l>ahaṃ gamiṣyāmi mahāvanaṃ priye tvayā hi vastavyam ihaiva bhāmini /</l>\n<l>yathā vyalīkaṃ kuruṣe na kasyacit tathā tvayā kāryam idaṃ vaco mama // RamS_2,23.34 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 24</l>\n<l>evam uktā tu vaidehī priyārhā priyavādinī /</l>\n<l>praṇayād eva saṃkruddhā bhartāram idam abravīt // RamS_2,24.1 //</l>\n</lg>\n\n<lg>\n<l>āryaputra pitā mātā bhrātā putras tathā snuṣā /</l>\n<l>svāni puṇyāni bhuñjānāḥ svaṃ svaṃ bhāgyam upāsate // RamS_2,24.2 //</l>\n</lg>\n\n<lg>\n<l>bhartur bhāgyaṃ tu bhāryaikā prāpnoti puruṣarṣabha /</l>\n<l>ataś caivāham ādiṣṭā vane vastavyam ity api // RamS_2,24.3 //</l>\n</lg>\n\n<lg>\n<l>na pitā nātmajo nātmā na mātā na sakhījanaḥ /</l>\n<l>iha pretya ca nārīṇāṃ patir eko gatiḥ sadā // RamS_2,24.4 //</l>\n</lg>\n\n<lg>\n<l>yadi tvaṃ prasthito durgaṃ vanam adyaiva rāghava /</l>\n<l>agratas te gamiṣyāmi mṛdnantī kuśakaṇṭakān // RamS_2,24.5 //</l>\n</lg>\n\n<lg>\n<l>īrṣyāroṣau bahiṣkṛtya bhuktaśeṣam ivodakam /</l>\n<l>naya māṃ vīra viśrabdhaḥ pāpaṃ mayi na vidyate // RamS_2,24.6 //</l>\n</lg>\n\n<lg>\n<l>prāsādāgrair vimānair vā vaihāyasagatena vā /</l>\n<l>sarvāvasthāgatā bhartuḥ pādacchāyā viśiṣyate // RamS_2,24.7 //</l>\n</lg>\n\n<lg>\n<l>anuśiṣṭāsmi mātrā ca pitrā ca vividhāśrayam /</l>\n<l>nāsmi samprati vaktavyā vartitavyaṃ yathā mayā // RamS_2,24.8 //</l>\n</lg>\n\n<lg>\n<l>sukhaṃ vane nivatsyāmi yathaiva bhavane pituḥ /</l>\n<l>acintayantī trīṃl lokāṃś cintayantī pativratam // RamS_2,24.9 //</l>\n</lg>\n\n<lg>\n<l>śuśrūṣamāṇā te nityaṃ niyatā brahmacāriṇī /</l>\n<l>saha raṃsye tvayā vīra vaneṣu madhugandhiṣu // RamS_2,24.10 //</l>\n</lg>\n\n<lg>\n<l>tvaṃ hi kartuṃ vane śakto rāma samparipālanam /</l>\n<l>anyasyāpi janasyeha kiṃ punar mama mānada // RamS_2,24.11 //</l>\n</lg>\n\n<lg>\n<l>phalamūlāśanā nityaṃ bhaviṣyāmi na saṃśayaḥ /</l>\n<l>na te duḥkhaṃ kariṣyāmi nivasantī saha tvayā // RamS_2,24.12 //</l>\n</lg>\n\n<lg>\n<l>icchāmi saritaḥ śailān palvalāni vanāni ca /</l>\n<l>draṣṭuṃ sarvatra nirbhītā tvayā nāthena dhīmatā // RamS_2,24.13 //</l>\n</lg>\n\n<lg>\n<l>haṃsakāraṇḍavākīrṇāḥ padminīḥ sādhupuṣpitāḥ /</l>\n<l>iccheyaṃ sukhinī draṣṭuṃ tvayā vīreṇa saṃgatā // RamS_2,24.14 //</l>\n</lg>\n\n<lg>\n<l>saha tvayā viśālākṣa raṃsye paramanandinī /</l>\n<l>evaṃ varṣasahasrāṇāṃ śataṃ vāhaṃ tvayā saha // RamS_2,24.15 //</l>\n</lg>\n\n<lg>\n<l>svarge 'pi ca vinā vāso bhavitā yadi rāghava /</l>\n<l>tvayā mama naravyāghra nāhaṃ tam api rocaye // RamS_2,24.16 //</l>\n</lg>\n\n<lg>\n<l>ahaṃ gamiṣyāmi vanaṃ sudurgamaṃ mṛgāyutaṃ vānaravāraṇair yutam /</l>\n<l>vane nivatsyāmi yathā pitur gṛhe tavaiva pādāv upagṛhya saṃmatā // RamS_2,24.17 //</l>\n</lg>\n\n<lg>\n<l>ananyabhāvām anuraktacetasaṃ tvayā viyuktāṃ maraṇāya niścitām /</l>\n<l>nayasva māṃ sādhu kuruṣva yācanāṃ na te mayāto gurutā bhaviṣyati // RamS_2,24.18 //</l>\n</lg>\n\n<lg>\n<l>tathā bruvāṇām api dharmavatsalo na ca sma sītāṃ nṛvaro ninīṣati /</l>\n<l>uvāca caināṃ bahu saṃnivartane vane nivāsasya ca duḥkhitāṃ prati // RamS_2,24.19 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 25</l>\n<l>sa evaṃ bruvatīṃ sītāṃ dharmajño dharmavatsalaḥ /</l>\n<l>nivartanārthe dharmātmā vākyam etad uvāca ha // RamS_2,25.1 //</l>\n</lg>\n\n<lg>\n<l>sīte mahākulīnāsi dharme ca niratā sadā /</l>\n<l>ihācara svadharmaṃ tvaṃ mā yathā manasaḥ sukham // RamS_2,25.2 //</l>\n</lg>\n\n<lg>\n<l>sīte yathā tvāṃ vakṣyāmi tathā kāryaṃ tvayābale /</l>\n<l>vane doṣā hi bahavo vadatas tān nibodha me // RamS_2,25.3 //</l>\n</lg>\n\n<lg>\n<l>sīte vimucyatām eṣā vanavāsakṛtā matiḥ /</l>\n<l>bahudoṣaṃ hi kāntāraṃ vanam ity abhidhīyate // RamS_2,25.4 //</l>\n</lg>\n\n<lg>\n<l>hitabuddhyā khalu vaco mayaitad abhidhīyate /</l>\n<l>sadā sukhaṃ na jānāmi duḥkham eva sadā vanam // RamS_2,25.5 //</l>\n</lg>\n\n<lg>\n<l>girinirjharasambhūtā girikandaravāsinām /</l>\n<l>siṃhānāṃ ninadā duḥkhāḥ śrotuṃ duḥkham ato vanam // RamS_2,25.6 //</l>\n</lg>\n\n<lg>\n<l>supyate parṇaśayyāsu svayaṃ bhagnāsu bhūtale /</l>\n<l>rātriṣu śramakhinnena tasmād duḥkhataraṃ vanam // RamS_2,25.7 //</l>\n</lg>\n\n<lg>\n<l>upavāsaś ca kartavyo yathāprāṇena maithili /</l>\n<l>jaṭābhāraś ca kartavyo valkalāmbaradhāriṇā // RamS_2,25.8 //</l>\n</lg>\n\n<lg>\n<l>atīva vātas timiraṃ bubhukṣā cātra nityaśaḥ /</l>\n<l>bhayāni ca mahānty atra tato duḥkhataraṃ vanam // RamS_2,25.9 //</l>\n</lg>\n\n<lg>\n<l>sarīsṛpāś ca bahavo bahurūpāś ca bhāmini /</l>\n<l>caranti pṛthivīṃ darpād ato duḥkhataraṃ vanam // RamS_2,25.10 //</l>\n</lg>\n\n<lg>\n<l>nadīnilayanāḥ sarpā nadīkuṭilagāminaḥ /</l>\n<l>tiṣṭhanty āvṛtya panthānam ato duḥkhataraṃ vanam // RamS_2,25.11 //</l>\n</lg>\n\n<lg>\n<l>pataṃgā vṛścikāḥ kīṭā daṃśāś ca maśakaiḥ saha /</l>\n<l>bādhante nityam abale sarvaṃ duḥkham ato vanam // RamS_2,25.12 //</l>\n</lg>\n\n<lg>\n<l>drumāḥ kaṇṭakinaś caiva kuśakāśāś ca bhāmini /</l>\n<l>vane vyākulaśākhāgrās tena duḥkhataraṃ vanam // RamS_2,25.13 //</l>\n</lg>\n\n<lg>\n<l>tad alaṃ te vanaṃ gatvā kṣamaṃ na hi vanaṃ tava /</l>\n<l>vimṛśann iha paśyāmi bahudoṣataraṃ vanam // RamS_2,25.14 //</l>\n</lg>\n\n<lg>\n<l>vanaṃ tu netuṃ na kṛtā matis tadā babhūva rāmeṇa yadā mahātmanā /</l>\n<l>na tasya sītā vacanaṃ cakāra tat tato 'bravīd rāmam idaṃ suduḥkhitā // RamS_2,25.15 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 26</l>\n<l>etat tu vacanaṃ śrutvā sītā rāmasya duḥkhitā /</l>\n<l>prasaktāśrumukhī mandam idaṃ vacanam abravīt // RamS_2,26.1 //</l>\n</lg>\n\n<lg>\n<l>ye tvayā kīrtitā doṣā vane vastavyatāṃ prati /</l>\n<l>guṇān ity eva tān viddhi tava snehapuraskṛtān // RamS_2,26.2 //</l>\n</lg>\n\n<lg>\n<l>tvayā ca saha gantavyaṃ mayā gurujanājñayā /</l>\n<l>tvadviyogena me rāma tyaktavyam iha jīvitam // RamS_2,26.3 //</l>\n</lg>\n\n<lg>\n<l>na ca māṃ tvatsamīpasthām api śaknoti rāghava /</l>\n<l>surāṇām īśvaraḥ śakraḥ pradharṣayitum ojasā // RamS_2,26.4 //</l>\n</lg>\n\n<lg>\n<l>patihīnā tu yā nārī na sā śakṣyati jīvitum /</l>\n<l>kāmam evaṃvidhaṃ rāma tvayā mama vidarśitam // RamS_2,26.5 //</l>\n</lg>\n\n<lg>\n<l>atha cāpi mahāprājña brāhmaṇānāṃ mayā śrutam /</l>\n<l>purā pitṛgṛhe satyaṃ vastavyaṃ kila me vane // RamS_2,26.6 //</l>\n</lg>\n\n<lg>\n<l>lakṣaṇibhyo dvijātibhyaḥ śrutvāhaṃ vacanaṃ gṛhe /</l>\n<l>vanavāsakṛtotsāhā nityam eva mahābala // RamS_2,26.7 //</l>\n</lg>\n\n<lg>\n<l>ādeśo vanavāsasya prāptavyaḥ sa mayā kila /</l>\n<l>sā tvayā saha tatrāhaṃ yāsyāmi priya nānyathā // RamS_2,26.8 //</l>\n</lg>\n\n<lg>\n<l>kṛtādeśā bhaviṣyāmi gamiṣyāmi saha tvayā /</l>\n<l>kālaś cāyaṃ samutpannaḥ satyavāg bhavatu dvijaḥ // RamS_2,26.9 //</l>\n</lg>\n\n<lg>\n<l>vanavāse hi jānāmi duḥkhāni bahudhā kila /</l>\n<l>prāpyante niyataṃ vīra puruṣair akṛtātmabhiḥ // RamS_2,26.10 //</l>\n</lg>\n\n<lg>\n<l>kanyayā ca pitur gehe vanavāsaḥ śruto mayā /</l>\n<l>bhikṣiṇyāḥ sādhuvṛttāyā mama mātur ihāgrataḥ // RamS_2,26.11 //</l>\n</lg>\n\n<lg>\n<l>prasāditaś ca vai pūrvaṃ tvaṃ vai bahuvidhaṃ prabho /</l>\n<l>gamanaṃ vanavāsasya kāṅkṣitaṃ hi saha tvayā // RamS_2,26.12 //</l>\n</lg>\n\n<lg>\n<l>kṛtakṣaṇāhaṃ bhadraṃ te gamanaṃ prati rāghava /</l>\n<l>vanavāsasya śūrasya caryā hi mama rocate // RamS_2,26.13 //</l>\n</lg>\n\n<lg>\n<l>śuddhātman premabhāvād dhi bhaviṣyāmi vikalmaṣā /</l>\n<l>bhartāram anugacchantī bhartā hi mama daivatam // RamS_2,26.14 //</l>\n</lg>\n\n<lg>\n<l>pretyabhāve 'pi kalyāṇaḥ saṃgamo me saha tvayā /</l>\n<l>śrutir hi śrūyate puṇyā brāhmaṇānāṃ yaśasvinām // RamS_2,26.15 //</l>\n</lg>\n\n<lg>\n<l>iha loke ca pitṛbhir yā strī yasya mahāmate /</l>\n<l>adbhir dattā svadharmeṇa pretyabhāve 'pi tasya sā // RamS_2,26.16 //</l>\n</lg>\n\n<lg>\n<l>evam asmāt svakāṃ nārīṃ suvṛttāṃ hi pativratām /</l>\n<l>nābhirocayase netuṃ tvaṃ māṃ keneha hetunā // RamS_2,26.17 //</l>\n</lg>\n\n<lg>\n<l>bhaktāṃ pativratāṃ dīnāṃ māṃ samāṃ sukhaduḥkhayoḥ /</l>\n<l>netum arhasi kākutstha samānasukhaduḥkhinīm // RamS_2,26.18 //</l>\n</lg>\n\n<lg>\n<l>yadi māṃ duḥkhitām evaṃ vanaṃ netuṃ na cecchasi /</l>\n<l>viṣam agniṃ jalaṃ vāham āsthāsye mṛtyukāraṇāt // RamS_2,26.19 //</l>\n</lg>\n\n<lg>\n<l>evaṃ bahuvidhaṃ taṃ sā yācate gamanaṃ prati /</l>\n<l>nānumene mahābāhus tāṃ netuṃ vijanaṃ vanam // RamS_2,26.20 //</l>\n</lg>\n\n<lg>\n<l>evam uktā tu sā cintāṃ maithilī samupāgatā /</l>\n<l>snāpayantīva gām uṣṇair aśrubhir nayanacyutaiḥ // RamS_2,26.21 //</l>\n</lg>\n\n<lg>\n<l>cintayantīṃ tathā tāṃ tu nivartayitum ātmavān /</l>\n<l>krodhāviṣṭāṃ tu vaidehīṃ kākutstho bahv asāntvayat // RamS_2,26.22 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 27</l>\n<l>sāntvyamānā tu rāmeṇa maithilī janakātmajā /</l>\n<l>vanavāsanimittāya bhartāram idam abravīt // RamS_2,27.1 //</l>\n</lg>\n\n<lg>\n<l>sā tam uttamasaṃvignā sītā vipulavakṣasam /</l>\n<l>praṇayāc cābhimānāc ca paricikṣepa rāghavam // RamS_2,27.2 //</l>\n</lg>\n\n<lg>\n<l>kiṃ tvāmanyata vaidehaḥ pitā me mithilādhipaḥ /</l>\n<l>rāma jāmātaraṃ prāpya striyaṃ puruṣavigraham // RamS_2,27.3 //</l>\n</lg>\n\n<lg>\n<l>anṛtaṃ balaloko 'yam ajñānād yaddhi vakṣyati /</l>\n<l>tejo nāsti paraṃ rāme tapatīva divākare // RamS_2,27.4 //</l>\n</lg>\n\n<lg>\n<l>kiṃ hi kṛtvā viṣaṇṇas tvaṃ kuto vā bhayam asti te /</l>\n<l>yat parityaktukāmas tvaṃ mām ananyaparāyaṇām // RamS_2,27.5 //</l>\n</lg>\n\n<lg>\n<l>dyumatsenasutaṃ vīra satyavantam anuvratām /</l>\n<l>sāvitrīm iva māṃ viddhi tvam ātmavaśavartinīm // RamS_2,27.6 //</l>\n</lg>\n\n<lg>\n<l>na tv ahaṃ manasāpy anyaṃ draṣṭāsmi tvadṛte 'nagha /</l>\n<l>tvayā rāghava gaccheyaṃ yathānyā kulapāṃsanī // RamS_2,27.7 //</l>\n</lg>\n\n<lg>\n<l>svayaṃ tu bhāryāṃ kaumārīṃ ciram adhyuṣitāṃ satīm /</l>\n<l>śailūṣa iva māṃ rāma parebhyo dātum icchasi // RamS_2,27.8 //</l>\n</lg>\n\n<lg>\n<l>sa mām anādāya vanaṃ na tvaṃ prasthātum arhasi /</l>\n<l>tapo vā yadi vāraṇyaṃ svargo vā syāt saha tvayā // RamS_2,27.9 //</l>\n</lg>\n\n<lg>\n<l>na ca me bhavitā tatra kaścit pathi pariśramaḥ /</l>\n<l>pṛṣṭhatas tava gacchantyā vihāraśayaneṣv api // RamS_2,27.10 //</l>\n</lg>\n\n<lg>\n<l>kuśakāśaśareṣīkā ye ca kaṇṭakino drumāḥ /</l>\n<l>tūlājinasamasparśā mārge mama saha tvayā // RamS_2,27.11 //</l>\n</lg>\n\n<lg>\n<l>mahāvātasamuddhūtaṃ yan mām avakariṣyati /</l>\n<l>rajo ramaṇa tan manye parārdhyam iva candanam // RamS_2,27.12 //</l>\n</lg>\n\n<lg>\n<l>śādvaleṣu yad āsiṣye vanānte vanagocarā /</l>\n<l>kuthāstaraṇatalpeṣu kiṃ syāt sukhataraṃ tataḥ // RamS_2,27.13 //</l>\n</lg>\n\n<lg>\n<l>pattraṃ mūlaṃ phalaṃ yat tvam alpaṃ vā yadi vā bahu /</l>\n<l>dāsyasi svayam āhṛtya tan me 'mṛtarasopamam // RamS_2,27.14 //</l>\n</lg>\n\n<lg>\n<l>na mātur na pitus tatra smariṣyāmi na veśmanaḥ /</l>\n<l>ārtavāny upabhuñjānā puṣpāṇi ca phalāni ca // RamS_2,27.15 //</l>\n</lg>\n\n<lg>\n<l>na ca tatra gataḥ kiṃcid draṣṭum arhasi vipriyam /</l>\n<l>matkṛte na ca te śoko na bhaviṣyāmi durbharā // RamS_2,27.16 //</l>\n</lg>\n\n<lg>\n<l>yas tvayā saha sa svargo nirayo yas tvayā vinā /</l>\n<l>iti jānan parāṃ prītiṃ gaccha rāma mayā saha // RamS_2,27.17 //</l>\n</lg>\n\n<lg>\n<l>atha mām evam avyagrāṃ vanaṃ naiva nayiṣyasi /</l>\n<l>viṣam adyaiva pāsyāmi mā viśaṃ dviṣatāṃ vaśam // RamS_2,27.18 //</l>\n</lg>\n\n<lg>\n<l>paścād api hi duḥkhena mama naivāsti jīvitam /</l>\n<l>ujjhitāyās tvayā nātha tadaiva maraṇaṃ varam // RamS_2,27.19 //</l>\n</lg>\n\n<lg>\n<l>idaṃ hi sahituṃ śokaṃ muhūrtam api notsahe /</l>\n<l>kiṃ punar daśavarṣāṇi trīṇi caikaṃ ca duḥkhitā // RamS_2,27.20 //</l>\n</lg>\n\n<lg>\n<l>iti sā śokasaṃtaptā vilapya karuṇaṃ bahu /</l>\n<l>cukrośa patim āyastā bhṛśam āliṅgya sasvaram // RamS_2,27.21 //</l>\n</lg>\n\n<lg>\n<l>sā viddhā bahubhir vākyair digdhair iva gajāṅganā /</l>\n<l>cirasaṃniyataṃ bāṣpaṃ mumocāgnim ivāraṇiḥ // RamS_2,27.22 //</l>\n</lg>\n\n<lg>\n<l>tasyāḥ sphaṭikasaṃkāśaṃ vāri saṃtāpasambhavam /</l>\n<l>netrābhyāṃ parisusrāva paṅkajābhyām ivodakam // RamS_2,27.23 //</l>\n</lg>\n\n<lg>\n<l>tāṃ pariṣvajya bāhubhyāṃ visaṃjñām iva duḥkhitām /</l>\n<l>uvāca vacanaṃ rāmaḥ pariviśvāsayaṃs tadā // RamS_2,27.24 //</l>\n</lg>\n\n<lg>\n<l>na devi tava duḥkhena svargam apy abhirocaye /</l>\n<l>na hi me 'sti bhayaṃ kiṃcit svayambhor iva sarvataḥ // RamS_2,27.25 //</l>\n</lg>\n\n<lg>\n<l>tava sarvam abhiprāyam avijñāya śubhānane /</l>\n<l>vāsaṃ na rocaye 'raṇye śaktimān api rakṣaṇe // RamS_2,27.26 //</l>\n</lg>\n\n<lg>\n<l>yat sṛṣṭāsi mayā sārdhaṃ vanavāsāya maithili /</l>\n<l>na vihātuṃ mayā śakyā kīrtir ātmavatā yathā // RamS_2,27.27 //</l>\n</lg>\n\n<lg>\n<l>dharmas tu gajanāsoru sadbhir ācaritaḥ purā /</l>\n<l>taṃ cāham anuvarte 'dya yathā sūryaṃ suvarcalā // RamS_2,27.28 //</l>\n</lg>\n\n<lg>\n<l>eṣa dharmas tu suśroṇi pitur mātuś ca vaśyatā /</l>\n<l>ataś cājñāṃ vyatikramya nāhaṃ jīvitum utsahe // RamS_2,27.29 //</l>\n</lg>\n\n<lg>\n<l>sa māṃ pitā yathā śāsti satyadharmapathe sthitaḥ /</l>\n<l>tathā vartitum icchāmi sa hi dharmaḥ sanātanaḥ /</l>\n<l>anugacchasva māṃ bhīru sahadharmacarī bhava // RamS_2,27.30* //</l>\n</lg>\n<lg>\n<l>brāhmaṇebhyaś ca ratnāni bhikṣukebhyaś ca bhojanam /</l>\n<l>dehi cāśaṃsamānebhyaḥ saṃtvarasva ca māciram // RamS_2,27.31 //</l>\n</lg>\n\n<lg>\n<l>anukūlaṃ tu sā bhartur jñātvā gamanam ātmanaḥ /</l>\n<l>kṣipraṃ pramuditā devī dātum evopacakrame // RamS_2,27.32 //</l>\n</lg>\n\n<lg>\n<l>tataḥ prahṛṣṭā paripūrṇamānasā yaśasvinī bhartur avekṣya bhāṣitam /</l>\n<l>dhanāni ratnāni ca dātum aṅganā pracakrame dharmabhṛtāṃ manasvinī // RamS_2,27.33 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 28</l>\n<l>tato 'bravīn mahātejā rāmo lakṣmaṇam agrataḥ /</l>\n<l>sthitaṃ prāggāminaṃ vīraṃ yācamānaṃ kṛtāñjalim // RamS_2,28.1 //</l>\n</lg>\n\n<lg>\n<l>mayādya saha saumitre tvayi gacchati tad vanam /</l>\n<l>ko bhariṣyati kausalyāṃ sumitrāṃ vā yaśasvinīm // RamS_2,28.2 //</l>\n</lg>\n\n<lg>\n<l>abhivarṣati kāmair yaḥ parjanyaḥ pṛthivīm iva /</l>\n<l>sa kāmapāśaparyasto mahātejā mahīpatiḥ // RamS_2,28.3 //</l>\n</lg>\n\n<lg>\n<l>sā hi rājyam idaṃ prāpya nṛpasyāśvapateḥ sutā /</l>\n<l>duḥkhitānāṃ sapatnīnāṃ na kariṣyati śobhanam // RamS_2,28.4 //</l>\n</lg>\n\n<lg>\n<l>evam uktas tu rāmeṇa lakṣmaṇaḥ ślakṣṇayā girā /</l>\n<l>pratyuvāca tadā rāmaṃ vākyajño vākyakovidam // RamS_2,28.5 //</l>\n</lg>\n\n<lg>\n<l>tavaiva tejasā vīra bharataḥ pūjayiṣyati /</l>\n<l>kausalyāṃ ca sumitrāṃ ca prayato nātra saṃśayaḥ // RamS_2,28.6 //</l>\n</lg>\n\n<lg>\n<l>kausalyā bibhṛyād āryā sahasram api madvidhān /</l>\n<l>yasyāḥ sahasraṃ grāmāṇāṃ samprāptam upajīvanam // RamS_2,28.7 //</l>\n</lg>\n\n<lg>\n<l>dhanur ādāya saśaraṃ khanitrapiṭakādharaḥ /</l>\n<l>agratas te gamiṣyāmi panthānam anudarśayan // RamS_2,28.8 //</l>\n</lg>\n\n<lg>\n<l>āhariṣyāmi te nityaṃ mūlāni ca phalāni ca /</l>\n<l>vanyāni yāni cānyāni svāhārāṇi tapasvinām // RamS_2,28.9 //</l>\n</lg>\n\n<lg>\n<l>bhavāṃs tu saha vaidehyā girisānuṣu raṃsyate /</l>\n<l>ahaṃ sarvaṃ kariṣyāmi jāgrataḥ svapataś ca te // RamS_2,28.10 //</l>\n</lg>\n\n<lg>\n<l>rāmas tv anena vākyena suprītaḥ pratyuvāca tam /</l>\n<l>vrajāpṛcchasva saumitre sarvam eva suhṛjjanam // RamS_2,28.11 //</l>\n</lg>\n\n<lg>\n<l>ye ca rājño dadau divye mahātmā varuṇaḥ svayam /</l>\n<l>janakasya mahāyajñe dhanuṣī raudradarśane // RamS_2,28.12 //</l>\n</lg>\n\n<lg>\n<l>abhedyakavace divye tūṇī cākṣayasāyakau /</l>\n<l>ādityavimalau cobhau khaḍgau hemapariṣkṛtau // RamS_2,28.13 //</l>\n</lg>\n\n<lg>\n<l>satkṛtya nihitaṃ sarvam etad ācāryasadmani /</l>\n<l>sa tvam āyudham ādāya kṣipram āvraja lakṣmaṇa // RamS_2,28.14 //</l>\n</lg>\n\n<lg>\n<l>sa suhṛjjanam āmantrya vanavāsāya niścitaḥ /</l>\n<l>ikṣvākugurum āmantrya jagrāhāyudham uttamam // RamS_2,28.15 //</l>\n</lg>\n\n<lg>\n<l>tad divyaṃ rājaśārdūlaḥ satkṛtaṃ mālyabhūṣitam /</l>\n<l>rāmāya darśayāmāsa saumitriḥ sarvam āyudham // RamS_2,28.16 //</l>\n</lg>\n\n<lg>\n<l>tam uvācātmavān rāmaḥ prītyā lakṣmaṇam āgatam /</l>\n<l>kāle tvam āgataḥ saumya kāṅkṣite mama lakṣmaṇa // RamS_2,28.17 //</l>\n</lg>\n\n<lg>\n<l>ahaṃ pradātum icchāmi yad idaṃ māmakaṃ dhanam /</l>\n<l>brāhmaṇebhyas tapasvibhyas tvayā saha paraṃtapa // RamS_2,28.18 //</l>\n</lg>\n\n<lg>\n<l>vasantīha dṛḍhaṃ bhaktyā guruṣu dvijasattamāḥ /</l>\n<l>teṣām api ca me bhūyaḥ sarveṣāṃ copajīvinām // RamS_2,28.19 //</l>\n</lg>\n\n<lg>\n<l>vasiṣṭhaputraṃ tu suyajñam āryaṃ tvam ānayāśu pravaraṃ dvijānām /</l>\n<l>abhiprayāsyāmi vanaṃ samastān abhyarcya śiṣṭān aparān dvijātīn // RamS_2,28.20 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 29</l>\n<l>tataḥ śāsanam ājñāya bhrātuḥ śubhataraṃ priyam /</l>\n<l>gatvā sa praviveśāśu suyajñasya niveśanam // RamS_2,29.1 //</l>\n</lg>\n\n<lg>\n<l>taṃ vipram agnyagārasthaṃ vanditvā lakṣmaṇo 'bravīt /</l>\n<l>sakhe 'bhyāgaccha paśya tvaṃ veśma duṣkarakāriṇaḥ // RamS_2,29.2 //</l>\n</lg>\n\n<lg>\n<l>tataḥ saṃdhyām upāsyāśu gatvā saumitriṇā saha /</l>\n<l>juṣṭaṃ tat prāviśal lakṣmyā ramyaṃ rāmaniveśanam // RamS_2,29.3 //</l>\n</lg>\n\n<lg>\n<l>tam āgataṃ vedavidaṃ prāñjaliḥ sītayā saha /</l>\n<l>suyajñam abhicakrāma rāghavo 'gnim ivārcitam // RamS_2,29.4 //</l>\n</lg>\n\n<lg>\n<l>jātarūpamayair mukhyair aṅgadaiḥ kuṇḍalaiḥ śubhaiḥ /</l>\n<l>sahemasūtrair maṇibhiḥ keyūrair valayair api // RamS_2,29.5 //</l>\n</lg>\n\n<lg>\n<l>anyaiś ca ratnair bahubhiḥ kākutsthaḥ pratyapūjayat /</l>\n<l>suyajñaṃ sa tadovāca rāmaḥ sītāpracoditaḥ // RamS_2,29.6 //</l>\n</lg>\n\n<lg>\n<l>hāraṃ ca hemasūtraṃ ca bhāryāyai saumya hāraya /</l>\n<l>raśanāṃ cādhunā sītā dātum icchati te sakhe // RamS_2,29.7 //</l>\n</lg>\n\n<lg>\n<l>paryaṅkam agryāstaraṇaṃ nānāratnavibhūṣitam /</l>\n<l>tam apīcchati vaidehī pratiṣṭhāpayituṃ tvayi // RamS_2,29.8 //</l>\n</lg>\n\n<lg>\n<l>nāgaḥ śatruṃjayo nāma mātulo yaṃ dadau mama /</l>\n<l>taṃ te gajasahasreṇa dadāmi dvijapuṃgava // RamS_2,29.9 //</l>\n</lg>\n\n<lg>\n<l>ity uktaḥ sa hi rāmeṇa suyajñaḥ pratigṛhya tat /</l>\n<l>rāmalakṣmaṇasītānāṃ prayuyojāśiṣaḥ śivāḥ // RamS_2,29.10 //</l>\n</lg>\n\n<lg>\n<l>atha bhrātaram avyagraṃ priyaṃ rāmaḥ priyaṃvadaḥ /</l>\n<l>saumitriṃ tam uvācedaṃ brahmeva tridaśeśvaram // RamS_2,29.11 //</l>\n</lg>\n\n<lg>\n<l>agastyaṃ kauśikaṃ caiva tāv ubhau brāhmaṇottamau /</l>\n<l>arcayāhūya saumitre ratnaiḥ sasyam ivāmbubhiḥ // RamS_2,29.12 //</l>\n</lg>\n\n<lg>\n<l>kausalyāṃ ca ya āśīrbhir bhaktaḥ paryupatiṣṭhati /</l>\n<l>ācāryas taittirīyāṇām abhirūpaś ca vedavit // RamS_2,29.13 //</l>\n</lg>\n\n<lg>\n<l>tasya yānaṃ ca dāsīś ca saumitre saṃpradāpaya /</l>\n<l>kauśeyāni ca vastrāṇi yāvat tuṣyati sa dvijaḥ // RamS_2,29.14 //</l>\n</lg>\n\n<lg>\n<l>sūtaś citrarathaś cāryaḥ sacivaḥ suciroṣitaḥ /</l>\n<l>toṣayainaṃ mahārhaiś ca ratnair vastrair dhanais tathā // RamS_2,29.15 //</l>\n</lg>\n\n<lg>\n<l>śālivāhasahasraṃ ca dve śate bhadrakāṃs tathā /</l>\n<l>vyañjanārthaṃ ca saumitre gosahasram upākuru // RamS_2,29.16 //</l>\n</lg>\n\n<lg>\n<l>tataḥ sa puruṣavyāghras tad dhanaṃ lakṣmaṇaḥ svayam /</l>\n<l>yathoktaṃ brāhmaṇendrāṇām adadād dhanado yathā // RamS_2,29.17 //</l>\n</lg>\n\n<lg>\n<l>athābravīd bāṣpakalāṃs tiṣṭhataś copajīvinaḥ /</l>\n<l>sampradāya bahu dravyam ekaikasyopajīvinaḥ // RamS_2,29.18 //</l>\n</lg>\n\n<lg>\n<l>lakṣmaṇasya ca yad veśma gṛhaṃ ca yad idaṃ mama /</l>\n<l>aśūnyaṃ kāryam ekaikaṃ yāvadāgamanaṃ mama // RamS_2,29.19 //</l>\n</lg>\n\n<lg>\n<l>ity uktvā duḥkhitaṃ sarvaṃ janaṃ tam upajīvinam /</l>\n<l>uvācedaṃ dhanādhyakṣaṃ dhanam ānīyatām iti /</l>\n<l>tato 'sya dhanam ājahruḥ sarvam evopajīvinaḥ // RamS_2,29.20* //</l>\n</lg>\n<lg>\n<l>tataḥ sa puruṣavyāghras tad dhanaṃ sahalakṣmaṇaḥ /</l>\n<l>dvijebhyo bālavṛddhebhyaḥ kṛpaṇebhyo 'bhyadāpayat // RamS_2,29.21 //</l>\n</lg>\n\n<lg>\n<l>tatrāsīt piṅgalo gārgyas trijaṭo nāma vai dvijaḥ /</l>\n<l>ā pañcamāyāḥ kakṣyāyā nainaṃ kaścid avārayat // RamS_2,29.22 //</l>\n</lg>\n\n<lg>\n<l>sa rājaputram āsādya trijaṭo vākyam abravīt /</l>\n<l>nirdhano bahuputro 'smi rājaputra mahāyaśaḥ /</l>\n<l>uñchavṛttir vane nityaṃ pratyavekṣasva mām iti // RamS_2,29.23* //</l>\n</lg>\n<lg>\n<l>tam uvāca tato rāmaḥ parihāsasamanvitam /</l>\n<l>gavāṃ sahasram apy ekaṃ na tu viśrāṇitaṃ mayā /</l>\n<l>parikṣipasi daṇḍena yāvat tāvad avāpsyasi // RamS_2,29.24* //</l>\n</lg>\n<lg>\n<l>sa śāṭīṃ tvaritaḥ kaṭyāṃ saṃbhrāntaḥ pariveṣṭya tām /</l>\n<l>āvidhya daṇḍaṃ cikṣepa sarvaprāṇena vegitaḥ // RamS_2,29.25 //</l>\n</lg>\n\n<lg>\n<l>uvāca ca tato rāmas taṃ gārgyam abhisāntvayan /</l>\n<l>manyur na khalu kartavyaḥ parihāso hy ayaṃ mama // RamS_2,29.26 //</l>\n</lg>\n\n<lg>\n<l>tataḥ sabhāryas trijaṭo mahāmunir gavām anīkaṃ pratigṛhya moditaḥ /</l>\n<l>yaśobalaprītisukhopabṛṃhiṇīs tad āśiṣaḥ pratyavadan mahātmanaḥ // RamS_2,29.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 30</l>\n<l>dattvā tu saha vaidehyā brāhmaṇebhyo dhanaṃ bahu /</l>\n<l>jagmatuḥ pitaraṃ draṣṭuṃ sītayā saha rāghavau // RamS_2,30.1 //</l>\n</lg>\n\n<lg>\n<l>tato gṛhīte duṣprekṣye aśobhetāṃ tadāyudhe /</l>\n<l>mālādāmabhir āsakte sītayā samalaṃkṛte // RamS_2,30.2 //</l>\n</lg>\n\n<lg>\n<l>tataḥ prāsādaharmyāṇi vimānaśikharāṇi ca /</l>\n<l>adhiruhya janaḥ śrīmān udāsīno vyalokayat // RamS_2,30.3 //</l>\n</lg>\n\n<lg>\n<l>na hi rathyāḥ sma śakyante gantuṃ bahujanākulāḥ /</l>\n<l>āruhya tasmāt prāsādān dīnāḥ paśyanti rāghavam // RamS_2,30.4 //</l>\n</lg>\n\n<lg>\n<l>padātiṃ varjitacchattraṃ rāmaṃ dṛṣṭvā tadā janāḥ /</l>\n<l>ūcur bahuvidhā vācaḥ śokopahatacetasaḥ // RamS_2,30.5 //</l>\n</lg>\n\n<lg>\n<l>yaṃ yāntam anuyāti sma caturaṅgabalaṃ mahat /</l>\n<l>tam ekaṃ sītayā sārdham anuyāti sma lakṣmaṇaḥ // RamS_2,30.6 //</l>\n</lg>\n\n<lg>\n<l>aiśvaryasya rasajñaḥ san kāmināṃ caiva kāmadaḥ /</l>\n<l>necchaty evānṛtaṃ kartuṃ pitaraṃ dharmagauravāt // RamS_2,30.7 //</l>\n</lg>\n\n<lg>\n<l>yā na śakyā purā draṣṭuṃ bhūtair ākāśagair api /</l>\n<l>tām adya sītāṃ paśyanti rājamārgagatā janāḥ // RamS_2,30.8 //</l>\n</lg>\n\n<lg>\n<l>aṅgarāgocitāṃ sītāṃ raktacandanasevinīm /</l>\n<l>varṣam uṣṇaṃ ca śītaṃ ca neṣyaty āśu vivarṇatām // RamS_2,30.9 //</l>\n</lg>\n\n<lg>\n<l>adya nūnaṃ daśarathaḥ sattvam āviśya bhāṣate /</l>\n<l>na hi rājā priyaṃ putraṃ vivāsayitum arhati // RamS_2,30.10 //</l>\n</lg>\n\n<lg>\n<l>nirguṇasyāpi putrasya kathaṃ syād vipravāsanam /</l>\n<l>kiṃ punar yasya loko 'yaṃ jito vṛttena kevalam // RamS_2,30.11 //</l>\n</lg>\n\n<lg>\n<l>ānṛśaṃsyam anukrośaḥ śrutaṃ śīlaṃ damaḥ śamaḥ /</l>\n<l>rāghavaṃ śobhayanty ete ṣaḍguṇāḥ puruṣottamam // RamS_2,30.12 //</l>\n</lg>\n\n<lg>\n<l>tasmāt tasyopaghātena prajāḥ paramapīḍitāḥ /</l>\n<l>audakānīva sattvāni grīṣme salilasaṃkṣayāt // RamS_2,30.13 //</l>\n</lg>\n\n<lg>\n<l>pīḍayā pīḍitaṃ sarvaṃ jagad asya jagatpateḥ /</l>\n<l>mūlasyevopaghātena vṛkṣaḥ puṣpaphalopagaḥ // RamS_2,30.14 //</l>\n</lg>\n\n<lg>\n<l>te lakṣmaṇa iva kṣipraṃ sapatnyaḥ sahabāndhavāḥ /</l>\n<l>gacchantam anugacchāmo yena gacchati rāghavaḥ // RamS_2,30.15 //</l>\n</lg>\n\n<lg>\n<l>udyānāni parityajya kṣetrāṇi ca gṛhāṇi ca /</l>\n<l>ekaduḥkhasukhā rāmam anugacchāma dhārmikam // RamS_2,30.16 //</l>\n</lg>\n\n<lg>\n<l>samuddhṛtanidhānāni paridhvastājirāṇi ca /</l>\n<l>upāttadhanadhānyāni hṛtasārāṇi sarvaśaḥ // RamS_2,30.17 //</l>\n</lg>\n\n<lg>\n<l>rajasābhyavakīrṇāni parityaktāni daivataiḥ /</l>\n<l>asmattyaktāni veśmāni kaikeyī pratipadyatām // RamS_2,30.18 //</l>\n</lg>\n\n<lg>\n<l>vanaṃ nagaram evāstu yena gacchati rāghavaḥ /</l>\n<l>asmābhiś ca parityaktaṃ puraṃ saṃpadyatāṃ vanam // RamS_2,30.19 //</l>\n</lg>\n\n<lg>\n<l>bilāni daṃṣṭriṇaḥ sarve sānūni mṛgapakṣiṇaḥ /</l>\n<l>asmattyaktaṃ prapadyantāṃ sevyamānaṃ tyajantu ca // RamS_2,30.20 //</l>\n</lg>\n\n<lg>\n<l>ity evaṃ vividhā vāco nānājanasamīritāḥ /</l>\n<l>śuśrāva rāmaḥ śrutvā ca na vicakre 'sya mānasam // RamS_2,30.21 //</l>\n</lg>\n\n<lg>\n<l>pratīkṣamāṇo 'bhijanaṃ tadārtam anārtarūpaḥ prahasann ivātha /</l>\n<l>jagāma rāmaḥ pitaraṃ didṛkṣuḥ pitur nideśaṃ vidhivac cikīrṣuḥ // RamS_2,30.22 //</l>\n</lg>\n\n<lg>\n<l>tat pūrvam aikṣvākasuto mahātmā rāmo gamiṣyan vanam ārtarūpam /</l>\n<l>vyatiṣṭhata prekṣya tadā sumantraṃ pitur mahātmā pratihāraṇārtham // RamS_2,30.23 //</l>\n</lg>\n\n<lg>\n<l>pitur nideśena tu dharmavatsalo vanapraveśe kṛtabuddhiniścayaḥ /</l>\n<l>sa rāghavaḥ prekṣya sumantram abravīn nivedayasvāgamanaṃ nṛpāya me // RamS_2,30.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 31</l>\n<l>sa rāmapreṣitaḥ kṣipraṃ saṃtāpakaluṣendriyaḥ /</l>\n<l>praviśya nṛpatiṃ sūto niḥśvasantaṃ dadarśa ha // RamS_2,31.1 //</l>\n</lg>\n\n<lg>\n<l>ālokya tu mahāprājñaḥ paramākulacetasaṃ /</l>\n<l>rāmam evānuśocantaṃ sūtaḥ prāñjalir āsadat // RamS_2,31.2 //</l>\n</lg>\n\n<lg>\n<l>ayaṃ sa puruṣavyāghra dvāri tiṣṭhati te sutaḥ /</l>\n<l>brāhmaṇebhyo dhanaṃ dattvā sarvaṃ caivopajīvinām // RamS_2,31.3 //</l>\n</lg>\n\n<lg>\n<l>sa tvā paśyatu bhadraṃ te rāmaḥ satyaparākramaḥ /</l>\n<l>sarvān suhṛda āpṛcchya tvām idānīṃ didṛkṣate // RamS_2,31.4 //</l>\n</lg>\n\n<lg>\n<l>gamiṣyati mahāraṇyaṃ taṃ paśya jagatīpate /</l>\n<l>vṛtaṃ rājaguṇaiḥ sarvair ādityam iva raśmibhiḥ // RamS_2,31.5 //</l>\n</lg>\n\n<lg>\n<l>sa satyavādī dharmātmā gāmbhīryāt sāgaropamaḥ /</l>\n<l>ākāśa iva niṣpaṅko narendraḥ pratyuvāca tam // RamS_2,31.6 //</l>\n</lg>\n\n<lg>\n<l>sumantrānaya me dārān ye kecid iha māmakāḥ /</l>\n<l>dāraiḥ parivṛtaḥ sarvair draṣṭum icchāmi rāghavam // RamS_2,31.7 //</l>\n</lg>\n\n<lg>\n<l>so 'ntaḥpuram atītyaiva striyas tā vākyam abravīt /</l>\n<l>āryo hvayati vo rājā gamyatāṃ tatra māciram // RamS_2,31.8 //</l>\n</lg>\n\n<lg>\n<l>evam uktāḥ striyaḥ sarvāḥ sumantreṇa nṛpājñayā /</l>\n<l>pracakramus tad bhavanaṃ bhartur ājñāya śāsanam // RamS_2,31.9 //</l>\n</lg>\n\n<lg>\n<l>ardhasaptaśatās tās tu pramadās tāmralocanāḥ /</l>\n<l>kausalyāṃ parivāryātha śanair jagmur dhṛtavratāḥ // RamS_2,31.10 //</l>\n</lg>\n\n<lg>\n<l>āgateṣu ca dāreṣu samavekṣya mahīpatiḥ /</l>\n<l>uvāca rājā taṃ sūtaṃ sumantrānaya me sutam // RamS_2,31.11 //</l>\n</lg>\n\n<lg>\n<l>sa sūto rāmam ādāya lakṣmaṇaṃ maithilīṃ tadā /</l>\n<l>jagāmābhimukhas tūrṇaṃ sakāśaṃ jagatīpateḥ // RamS_2,31.12 //</l>\n</lg>\n\n<lg>\n<l>sa rājā putram āyāntaṃ dṛṣṭvā dūrāt kṛtāñjalim /</l>\n<l>utpapātāsanāt tūrṇam ārtaḥ strījanasaṃvṛtaḥ // RamS_2,31.13 //</l>\n</lg>\n\n<lg>\n<l>so 'bhidudrāva vegena rāmaṃ dṛṣṭvā viśāṃpatiḥ /</l>\n<l>tam asaṃprāpya duḥkhārtaḥ papāta bhuvi mūrchitaḥ // RamS_2,31.14 //</l>\n</lg>\n\n<lg>\n<l>taṃ rāmo 'bhyapatat kṣipraṃ lakṣmaṇaś ca mahārathaḥ /</l>\n<l>visaṃjñam iva duḥkhena saśokaṃ nṛpatiṃ tadā // RamS_2,31.15 //</l>\n</lg>\n\n<lg>\n<l>strīsahasraninādaś ca saṃjajñe rājaveśmani /</l>\n<l>hā hā rāmeti sahasā bhūṣaṇadhvanimūrchitaḥ // RamS_2,31.16 //</l>\n</lg>\n\n<lg>\n<l>taṃ pariṣvajya bāhubhyāṃ tāv ubhau rāmalakṣmaṇau /</l>\n<l>paryaṅke sītayā sārdhaṃ rudantaḥ samaveśayan // RamS_2,31.17 //</l>\n</lg>\n\n<lg>\n<l>atha rāmo muhūrtena labdhasaṃjñaṃ mahīpatim /</l>\n<l>uvāca prāñjalir bhūtvā śokārṇavapariplutam // RamS_2,31.18 //</l>\n</lg>\n\n<lg>\n<l>āpṛcche tvāṃ mahārāja sarveṣām īśvaro 'si naḥ /</l>\n<l>prasthitaṃ daṇḍakāraṇyaṃ paśya tvaṃ kuśalena mām // RamS_2,31.19 //</l>\n</lg>\n\n<lg>\n<l>lakṣmaṇaṃ cānujānīhi sītā cānveti māṃ vanam /</l>\n<l>kāraṇair bahubhis tathyair vāryamāṇau na cecchataḥ // RamS_2,31.20 //</l>\n</lg>\n\n<lg>\n<l>anujānīhi sarvān naḥ śokam utsṛjya mānada /</l>\n<l>lakṣmaṇaṃ māṃ ca sītāṃ ca prajāpatir iva prajāḥ // RamS_2,31.21 //</l>\n</lg>\n\n<lg>\n<l>pratīkṣamāṇam avyagram anujñāṃ jagatīpateḥ /</l>\n<l>uvāca rājā samprekṣya vanavāsāya rāghavam // RamS_2,31.22 //</l>\n</lg>\n\n<lg>\n<l>ahaṃ rāghava kaikeyyā varadānena mohitaḥ /</l>\n<l>ayodhyāyās tvam evādya bhava rājā nigṛhya mām // RamS_2,31.23 //</l>\n</lg>\n\n<lg>\n<l>evam ukto nṛpatinā rāmo dharmabhṛtāṃ varaḥ /</l>\n<l>pratyuvācāñjaliṃ kṛtvā pitaraṃ vākyakovidaḥ // RamS_2,31.24 //</l>\n</lg>\n\n<lg>\n<l>bhavān varṣasahasrāya pṛthivyā nṛpate patiḥ /</l>\n<l>ahaṃ tv araṇye vatsyāmi na me kāryaṃ tvayānṛtam // RamS_2,31.25 //</l>\n</lg>\n\n<lg>\n<l>śreyase vṛddhaye tāta punarāgamanāya ca /</l>\n<l>gacchasvāriṣṭam avyagraḥ panthānam akutobhayam // RamS_2,31.26 //</l>\n</lg>\n\n<lg>\n<l>adya tv idānīṃ rajanīṃ putra mā gaccha sarvathā /</l>\n<l>mātaraṃ māṃ ca saṃpaśyan vasemām adya śarvarīm /</l>\n<l>tarpitaḥ sarvakāmais tvaṃ śvaḥkāle sādhayiṣyasi // RamS_2,31.27* //</l>\n</lg>\n<lg>\n<l>atha rāmas tathā śrutvā pitur ārtasya bhāṣitam /</l>\n<l>lakṣmaṇena saha bhrātrā dīno vacanam abravīt // RamS_2,31.28 //</l>\n</lg>\n\n<lg>\n<l>prāpsyāmi yān adya guṇān ko me śvastān pradāsyati /</l>\n<l>apakramaṇam evātaḥ sarvakāmair ahaṃ vṛṇe // RamS_2,31.29 //</l>\n</lg>\n\n<lg>\n<l>iyaṃ sarāṣṭrā sajanā dhanadhānyasamākulā /</l>\n<l>mayā visṛṣṭā vasudhā bharatāya pradīyatām // RamS_2,31.30 //</l>\n</lg>\n\n<lg>\n<l>apagacchatu te duḥkhaṃ mā bhūr bāṣpapariplutaḥ /</l>\n<l>na hi kṣubhyati durdharṣaḥ samudraḥ saritāṃ patiḥ // RamS_2,31.31 //</l>\n</lg>\n\n<lg>\n<l>naivāhaṃ rājyam icchāmi na sukhaṃ na ca maithilīm /</l>\n<l>tvām ahaṃ satyam icchāmi nānṛtaṃ puruṣarṣabha // RamS_2,31.32 //</l>\n</lg>\n\n<lg>\n<l>puraṃ ca rāṣṭraṃ ca mahī ca kevalā mayā nisṛṣṭā bharatāya dīyatām /</l>\n<l>ahaṃ nideśaṃ bhavato 'nupālayan vanaṃ gamiṣyāmi cirāya sevitum // RamS_2,31.33 //</l>\n</lg>\n\n<lg>\n<l>mayā nisṛṣṭāṃ bharato mahīm imāṃ saśailakhaṇḍāṃ sapurāṃ sakānanām /</l>\n<l>śivāṃ susīmām anuśāstu kevalaṃ tvayā yad uktaṃ nṛpate yathāstu tat // RamS_2,31.34 //</l>\n</lg>\n\n<lg>\n<l>na me tathā pārthiva dhīyate mano mahatsu kāmeṣu na cātmanaḥ priye /</l>\n<l>yathā nideśe tava śiṣṭasaṃmate vyapaitu duḥkhaṃ tava matkṛte 'nagha // RamS_2,31.35 //</l>\n</lg>\n\n<lg>\n<l>tad adya naivānagha rājyam avyayaṃ na sarvakāmān na sukhaṃ na maithilīm /</l>\n<l>na jīvitaṃ tvām anṛtena yojayan vṛṇīya satyaṃ vratam astu te tathā // RamS_2,31.36 //</l>\n</lg>\n\n<lg>\n<l>phalāni mūlāni ca bhakṣayan vane girīṃś ca paśyan saritaḥ sarāṃsi ca /</l>\n<l>vanaṃ praviśyaiva vicitrapādapaṃ sukhī bhaviṣyāmi tavāstu nirvṛtiḥ // RamS_2,31.37 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 32</l>\n<l>tataḥ sumantram aikṣvākaḥ pīḍito 'tra pratijñayā /</l>\n<l>sabāṣpam atiniḥśvasya jagādedaṃ punaḥ punaḥ // RamS_2,32.1 //</l>\n</lg>\n\n<lg>\n<l>sūta ratnasusampūrṇā caturvidhabalā camūḥ /</l>\n<l>rāghavasyānuyātrārthaṃ kṣipraṃ pratividhīyatām // RamS_2,32.2 //</l>\n</lg>\n\n<lg>\n<l>rūpājīvāśca śālinyo vaṇijaś ca mahādhanāḥ /</l>\n<l>śobhayantu kumārasya vāhinīṃ suprasāritāḥ // RamS_2,32.3 //</l>\n</lg>\n\n<lg>\n<l>ye cainam upajīvanti ramate yaiś ca vīryataḥ /</l>\n<l>teṣāṃ bahuvidhaṃ dattvā tān apy atra niyojaya // RamS_2,32.4 //</l>\n</lg>\n\n<lg>\n<l>nighnan mṛgān kuñjarāṃś ca pibaṃś cāraṇyakaṃ madhu /</l>\n<l>nadīś ca vividhāḥ paśyan na rājyaṃ saṃsmariṣyati // RamS_2,32.5 //</l>\n</lg>\n\n<lg>\n<l>dhānyakośaś ca yaḥ kaścid dhanakośaś ca māmakaḥ /</l>\n<l>tau rāmam anugacchetāṃ vasantaṃ nirjane vane // RamS_2,32.6 //</l>\n</lg>\n\n<lg>\n<l>yajan puṇyeṣu deśeṣu visṛjaṃś cāptadakṣiṇāḥ /</l>\n<l>ṛṣibhiś ca samāgamya pravatsyati sukhaṃ vane // RamS_2,32.7 //</l>\n</lg>\n\n<lg>\n<l>bharataś ca mahābāhur ayodhyāṃ pālayiṣyati /</l>\n<l>sarvakāmaiḥ punaḥ śrīmān rāmaḥ saṃsādhyatām iti // RamS_2,32.8 //</l>\n</lg>\n\n<lg>\n<l>evaṃ bruvati kākutsthe kaikeyyā bhayam āgatam /</l>\n<l>mukhaṃ cāpy agamacchoṣaṃ svaraś cāpi nyarudhyata // RamS_2,32.9 //</l>\n</lg>\n\n<lg>\n<l>sā viṣaṇṇā ca saṃtrastā kaikeyī vākyam abravīt /</l>\n<l>rājyaṃ gatajanaṃ sādho pītamaṇḍāṃ surām iva /</l>\n<l>nirāsvādyatamaṃ śūnyaṃ bharato nābhipatsyate // RamS_2,32.10* //</l>\n</lg>\n<lg>\n<l>kaikeyyāṃ muktalajjāyāṃ vadantyām atidāruṇam /</l>\n<l>rājā daśaratho vākyam uvācāyatalocanām /</l>\n<l>vahantaṃ kiṃ tudasi māṃ niyujya dhuri māhite // RamS_2,32.11* //</l>\n</lg>\n<lg>\n<l>kaikeyī dviguṇaṃ kruddhā rājānam idam abravīt /</l>\n<l>tavaiva vaṃśe sagaro jyeṣṭhaṃ putram upārudhat /</l>\n<l>asamañja iti khyātaṃ tathāyaṃ gantum arhati // RamS_2,32.12* //</l>\n</lg>\n<lg>\n<l>evam ukto dhig ity eva rājā daśaratho 'bravīt /</l>\n<l>vrīḍitaś ca janaḥ sarvaḥ sā ca tan nāvabudhyata // RamS_2,32.13 //</l>\n</lg>\n\n<lg>\n<l>tatra vṛddho mahāmātraḥ siddhārtho nāma nāmataḥ /</l>\n<l>śucir bahumato rājñaḥ kaikeyīm idam abravīt // RamS_2,32.14 //</l>\n</lg>\n\n<lg>\n<l>asamañjo gṛhītvā tu krīḍitaḥ pathi dārakān /</l>\n<l>sarayvāḥ prakṣipann apsu ramate tena durmatiḥ // RamS_2,32.15 //</l>\n</lg>\n\n<lg>\n<l>taṃ dṛṣṭvā nāgarāḥ sarve kruddhā rājānam abruvan /</l>\n<l>asamañjaṃ vṛṇīṣvaikam asmān vā rāṣṭravardhana // RamS_2,32.16 //</l>\n</lg>\n\n<lg>\n<l>tān uvāca tato rājā kiṃnimittam idaṃ bhayam /</l>\n<l>tāś cāpi rājñā saṃpṛṣṭā vākyaṃ prakṛtayo 'bruvan // RamS_2,32.17 //</l>\n</lg>\n\n<lg>\n<l>krīḍitas tv eṣa naḥ putrān bālān udbhrāntacetanaḥ /</l>\n<l>sarayvāṃ prakṣipan maurkhyād atulāṃ prītim aśnute // RamS_2,32.18 //</l>\n</lg>\n\n<lg>\n<l>sa tāsāṃ vacanaṃ śrutvā prakṛtīnāṃ narādhipa /</l>\n<l>taṃ tatyājāhitaṃ putraṃ tāsāṃ priyacikīrṣayā // RamS_2,32.19 //</l>\n</lg>\n\n<lg>\n<l>ity evam atyajad rājā sagaro vai sudhārmikaḥ /</l>\n<l>rāmaḥ kim akarot pāpaṃ yenaivam uparudhyate // RamS_2,32.20 //</l>\n</lg>\n\n<lg>\n<l>śrutvā tu siddhārthavaco rājā śrāntatarasvanaḥ /</l>\n<l>śokopahatayā vācā kaikeyīm idam abravīt // RamS_2,32.21 //</l>\n</lg>\n\n<lg>\n<l>anuvrajiṣyāmy aham adya rāmaṃ rājyaṃ parityajya sukhaṃ dhanaṃ ca /</l>\n<l>sahaiva rājñā bharatena ca tvaṃ yathā sukhaṃ bhuṅkṣva cirāya rājyam // RamS_2,32.22 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 33</l>\n<l>mahāmātravacaḥ śrutvā rāmo daśarathaṃ tadā /</l>\n<l>anvabhāṣata vākyaṃ tu vinayajño vinītavat // RamS_2,33.1 //</l>\n</lg>\n\n<lg>\n<l>tyaktabhogasya me rājan vane vanyena jīvataḥ /</l>\n<l>kiṃ kāryam anuyātreṇa tyaktasaṅgasya sarvataḥ // RamS_2,33.2 //</l>\n</lg>\n\n<lg>\n<l>yo hi dattvā dvipaśreṣṭhaṃ kakṣyāyāṃ kurute manaḥ /</l>\n<l>rajjusnehena kiṃ tasya tyajataḥ kuñjarottamam // RamS_2,33.3 //</l>\n</lg>\n\n<lg>\n<l>tathā mama satāṃ śreṣṭha kiṃ dhvajinyā jagatpate /</l>\n<l>sarvāṇy evānujānāmi cīrāṇy evānayantu me // RamS_2,33.4 //</l>\n</lg>\n\n<lg>\n<l>khanitrapiṭake cobhe mamānayata gacchataḥ /</l>\n<l>caturdaśa vane vāsaṃ varṣāṇi vasato mama // RamS_2,33.5 //</l>\n</lg>\n\n<lg>\n<l>atha cīrāṇi kaikeyī svayam āhṛtya rāghavam /</l>\n<l>uvāca paridhatsveti janaughe nirapatrapā // RamS_2,33.6 //</l>\n</lg>\n\n<lg>\n<l>sa cīre puruṣavyāghraḥ kaikeyyāḥ pratigṛhya te /</l>\n<l>sūkṣmavastram avakṣipya munivastrāṇy avasta ha // RamS_2,33.7 //</l>\n</lg>\n\n<lg>\n<l>lakṣmaṇaś cāpi tatraiva vihāya vasane śubhe /</l>\n<l>tāpasāc chādane caiva jagrāha pitur agrataḥ // RamS_2,33.8 //</l>\n</lg>\n\n<lg>\n<l>athātmaparidhānārthaṃ sītā kauśeyavāsinī /</l>\n<l>samīkṣya cīraṃ saṃtrastā pṛṣatī vāgurām iva // RamS_2,33.9 //</l>\n</lg>\n\n<lg>\n<l>sā vyapatrapamāṇeva pratigṛhya ca durmanāḥ /</l>\n<l>gandharvarājapratimaṃ bhartāram idam abravīt /</l>\n<l>kathaṃ nu cīraṃ badhnanti munayo vanavāsinaḥ // RamS_2,33.10* //</l>\n</lg>\n<lg>\n<l>kṛtvā kaṇṭhe ca sā cīram ekam ādāya pāṇinā /</l>\n<l>tasthau hy akuśalā tatra vrīḍitā janakātmajā // RamS_2,33.11 //</l>\n</lg>\n\n<lg>\n<l>tasyās tat kṣipram āgamya rāmo dharmabhṛtāṃ varaḥ /</l>\n<l>cīraṃ babandha sītāyāḥ kauśeyasyopari svayam // RamS_2,33.12 //</l>\n</lg>\n\n<lg>\n<l>tasyāṃ cīraṃ vasānāyāṃ nāthavatyām anāthavat /</l>\n<l>pracukrośa janaḥ sarvo dhik tvāṃ daśarathaṃ tv iti // RamS_2,33.13 //</l>\n</lg>\n\n<lg>\n<l>sa niḥśvasyoṣṇam aikṣvākas tāṃ bhāryām idam abravīt /</l>\n<l>kaikeyi kuśacīreṇa na sītā gantum arhati // RamS_2,33.14 //</l>\n</lg>\n\n<lg>\n<l>nanu paryāptam etat te pāpe rāmavivāsanam /</l>\n<l>kim ebhiḥ kṛpaṇair bhūyaḥ pātakair api te kṛtaiḥ // RamS_2,33.15 //</l>\n</lg>\n\n<lg>\n<l>evaṃ bruvantaṃ pitaraṃ rāmaḥ samprasthito vanam /</l>\n<l>avākśirasam āsīnam idaṃ vacanam abravīt // RamS_2,33.16 //</l>\n</lg>\n\n<lg>\n<l>iyaṃ dhārmika kausalyā mama mātā yaśasvinī /</l>\n<l>vṛddhā cākṣudraśīlā ca na ca tvāṃ devagarhite // RamS_2,33.17 //</l>\n</lg>\n\n<lg>\n<l>mayā vihīnāṃ varada prapannāṃ śokasāgaram /</l>\n<l>adṛṣṭapūrvavyasanāṃ bhūyaḥ saṃmantum arhasi // RamS_2,33.18 //</l>\n</lg>\n\n<lg>\n<l>imāṃ mahendropamajātagarbhiṇīṃ tathā vidhātuṃ jananīṃ mamārhasi /</l>\n<l>yathā vanasthe mayi śokakarśitā na jīvitaṃ nyasya yamakṣayaṃ vrajet // RamS_2,33.19 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 34</l>\n<l>rāmasya tu vacaḥ śrutvā muniveṣadharaṃ ca tam /</l>\n<l>samīkṣya saha bhāryābhī rājā vigatacetanaḥ // RamS_2,34.1 //</l>\n</lg>\n\n<lg>\n<l>nainaṃ duḥkhena saṃtaptaḥ pratyavaikṣata rāghavam /</l>\n<l>na cainam abhisamprekṣya pratyabhāṣata durmanāḥ // RamS_2,34.2 //</l>\n</lg>\n\n<lg>\n<l>sa muhūrtam ivāsaṃjño duḥkhitaś ca mahīpatiḥ /</l>\n<l>vilalāpa mahābāhū rāmam evānucintayan // RamS_2,34.3 //</l>\n</lg>\n\n<lg>\n<l>manye khalu mayā pūrvaṃ vivatsā bahavaḥ kṛtāḥ /</l>\n<l>prāṇino hiṃsitā vāpi tasmād idam upasthitam // RamS_2,34.4 //</l>\n</lg>\n\n<lg>\n<l>na tv evānāgate kāle dehāc cyavati jīvitam /</l>\n<l>kaikeyyā kliśyamānasya mṛtyur mama na vidyate // RamS_2,34.5 //</l>\n</lg>\n\n<lg>\n<l>yo 'haṃ pāvakasaṃkāśaṃ paśyāmi purataḥ sthitam /</l>\n<l>vihāya vasane sūkṣme tāpasācchādam ātmajam // RamS_2,34.6 //</l>\n</lg>\n\n<lg>\n<l>ekasyāḥ khalu kaikeyyāḥ kṛte 'yaṃ kliśyate janaḥ /</l>\n<l>svārthe prayatamānāyāḥ saṃśritya nikṛtiṃ tv imām // RamS_2,34.7 //</l>\n</lg>\n\n<lg>\n<l>evam uktvā tu vacanaṃ bāṣpeṇa pihitendriyaḥ /</l>\n<l>rāmeti sakṛd evoktvā vyāhartuṃ na śaśāka ha // RamS_2,34.8 //</l>\n</lg>\n\n<lg>\n<l>saṃjñāṃ tu pratilabhyaiva muhūrtāt sa mahīpatiḥ /</l>\n<l>netrābhyām aśrupūrṇābhyāṃ sumantram idam abravīt // RamS_2,34.9 //</l>\n</lg>\n\n<lg>\n<l>aupavāhyaṃ rathaṃ yuktvā tvam āyāhi hayottamaiḥ /</l>\n<l>prāpayainaṃ mahābhāgam ito janapadāt param // RamS_2,34.10 //</l>\n</lg>\n\n<lg>\n<l>evaṃ manye guṇavatāṃ guṇānāṃ phalam ucyate /</l>\n<l>pitrā mātrā ca yat sādhur vīro nirvāsyate vanam // RamS_2,34.11 //</l>\n</lg>\n\n<lg>\n<l>rājño vacanam ājñāya sumantraḥ śīghravikramaḥ /</l>\n<l>yojayitvāyayau tatra ratham aśvair alaṃkṛtam // RamS_2,34.12 //</l>\n</lg>\n\n<lg>\n<l>taṃ rathaṃ rājaputrāya sūtaḥ kanakabhūṣitam /</l>\n<l>ācacakṣe 'ñjaliṃ kṛtvā yuktaṃ paramavājibhiḥ // RamS_2,34.13 //</l>\n</lg>\n\n<lg>\n<l>rājā satvaram āhūya vyāpṛtaṃ vittasaṃcaye /</l>\n<l>uvāca deśakālajño niścitaṃ sarvataḥ śuci // RamS_2,34.14 //</l>\n</lg>\n\n<lg>\n<l>vāsāṃsi ca mahārhāṇi bhūṣaṇāni varāṇi ca /</l>\n<l>varṣāṇy etāni saṃkhyāya vaidehyāḥ kṣipram ānaya // RamS_2,34.15 //</l>\n</lg>\n\n<lg>\n<l>narendreṇaivam uktas tu gatvā kośagṛhaṃ tataḥ /</l>\n<l>prāyacchat sarvam āhṛtya sītāyai kṣipram eva tat // RamS_2,34.16 //</l>\n</lg>\n\n<lg>\n<l>sā sujātā sujātāni vaidehī prasthitā vanam /</l>\n<l>bhūṣayāmāsa gātrāṇi tair vicitrair vibhūṣaṇaiḥ // RamS_2,34.17 //</l>\n</lg>\n\n<lg>\n<l>vyarājayata vaidehī veśma tat suvibhūṣitā /</l>\n<l>udyato 'ṃśumataḥ kāle khaṃ prabheva vivasvataḥ // RamS_2,34.18 //</l>\n</lg>\n\n<lg>\n<l>tāṃ bhujābhyāṃ pariṣvajya śvaśrūr vacanam abravīt /</l>\n<l>anācarantīṃ kṛpaṇaṃ mūrdhny upāghrāya maithilīm // RamS_2,34.19 //</l>\n</lg>\n\n<lg>\n<l>asatyaḥ sarvaloke 'smin satataṃ satkṛtāḥ priyaiḥ /</l>\n<l>bhartāraṃ nānumanyante vinipātagataṃ striyaḥ // RamS_2,34.20 //</l>\n</lg>\n\n<lg>\n<l>sa tvayā nāvamantavyaḥ putraḥ pravrājito mama /</l>\n<l>tava daivatam astv eṣa nirdhanaḥ sadhano 'pi vā // RamS_2,34.21 //</l>\n</lg>\n\n<lg>\n<l>vijñāya vacanaṃ sītā tasyā dharmārthasaṃhitam /</l>\n<l>kṛtāñjalir uvācedaṃ śvaśrūm abhimukhe sthitā // RamS_2,34.22 //</l>\n</lg>\n\n<lg>\n<l>kariṣye sarvam evāham āryā yad anuśāsti mām /</l>\n<l>abhijñāsmi yathā bhartur vartitavyaṃ śrutaṃ ca me // RamS_2,34.23 //</l>\n</lg>\n\n<lg>\n<l>na mām asajjanenāryā samānayitum arhati /</l>\n<l>dharmād vicalituṃ nāham alaṃ candrād iva prabhā // RamS_2,34.24 //</l>\n</lg>\n\n<lg>\n<l>nātantrī vādyate vīṇā nācakro vartate rathaḥ /</l>\n<l>nāpatiḥ sukham edhate yā syād api śatātmajā // RamS_2,34.25 //</l>\n</lg>\n\n<lg>\n<l>mitaṃ dadāti hi pitā mitaṃ mātā mitaṃ sutaḥ /</l>\n<l>amitasya hi dātāraṃ bhartāraṃ kā na pūjayet // RamS_2,34.26 //</l>\n</lg>\n\n<lg>\n<l>sāham evaṃgatā śreṣṭhā śrutadharmaparāvarā /</l>\n<l>ārye kim avamanyeyaṃ strīṇāṃ bhartā hi daivatam // RamS_2,34.27 //</l>\n</lg>\n\n<lg>\n<l>sītāyā vacanaṃ śrutvā kausalyā hṛdayaṃgamam /</l>\n<l>śuddhasattvā mumocāśru sahasā duḥkhaharṣajam // RamS_2,34.28 //</l>\n</lg>\n\n<lg>\n<l>tāṃ prāñjalir abhikramya mātṛmadhye 'tisatkṛtām /</l>\n<l>rāmaḥ paramadharmajño mātaraṃ vākyam abravīt // RamS_2,34.29 //</l>\n</lg>\n\n<lg>\n<l>amba mā duḥkhitā bhūs tvaṃ paśya tvaṃ pitaraṃ mama /</l>\n<l>kṣayo hi vanavāsasya kṣipram eva bhaviṣyati // RamS_2,34.30 //</l>\n</lg>\n\n<lg>\n<l>suptāyās te gamiṣyanti navavarṣāṇi pañca ca /</l>\n<l>sā samagram iha prāptaṃ māṃ drakṣyasi suhṛdvṛtam // RamS_2,34.31 //</l>\n</lg>\n\n<lg>\n<l>etāvad abhinītārtham uktvā sa jananīṃ vacaḥ /</l>\n<l>trayaḥ śataśatārdhā hi dadarśāvekṣya mātaraḥ // RamS_2,34.32 //</l>\n</lg>\n\n<lg>\n<l>tāś cāpi sa tathaivārtā mātḥn daśarathātmajaḥ /</l>\n<l>dharmayuktam idaṃ vākyaṃ nijagāda kṛtāñjaliḥ // RamS_2,34.33 //</l>\n</lg>\n\n<lg>\n<l>saṃvāsāt paruṣaṃ kiṃcid ajñānād vāpi yat kṛtam /</l>\n<l>tan me samanujānīta sarvāś cāmantrayāmi vaḥ // RamS_2,34.34 //</l>\n</lg>\n\n<lg>\n<l>jajñe 'tha tāsāṃ saṃnādaḥ krauñcīnām iva niḥsvanaḥ /</l>\n<l>mānavendrasya bhāryāṇām evaṃ vadati rāghave // RamS_2,34.35 //</l>\n</lg>\n\n<lg>\n<l>murajapaṇavameghaghoṣavad daśarathaveśma babhūva yat purā /</l>\n<l>vilapitaparidevanākulaṃ vyasanagataṃ tad abhūt suduḥkhitam // RamS_2,34.36 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 35</l>\n<l>atha rāmaś ca sītā ca lakṣmaṇaś ca kṛtāñjaliḥ /</l>\n<l>upasaṃgṛhya rājānaṃ cakrur dīnāḥ pradakṣiṇam // RamS_2,35.1 //</l>\n</lg>\n\n<lg>\n<l>taṃ cāpi samanujñāpya dharmajñaḥ sītayā saha /</l>\n<l>rāghavaḥ śokasaṃmūḍho jananīm abhyavādayat // RamS_2,35.2 //</l>\n</lg>\n\n<lg>\n<l>anvakṣaṃ lakṣmaṇo bhrātuḥ kausalyām abhyavādayat /</l>\n<l>atha mātuḥ sumitrāyā jagrāha caraṇau punaḥ // RamS_2,35.3 //</l>\n</lg>\n\n<lg>\n<l>taṃ vandamānaṃ rudatī mātā saumitrim abravīt /</l>\n<l>hitakāmā mahābāhuṃ mūrdhny upāghrāya lakṣmaṇam // RamS_2,35.4 //</l>\n</lg>\n\n<lg>\n<l>sṛṣṭas tvaṃ vanavāsāya svanuraktaḥ suhṛjjane /</l>\n<l>rāme pramādaṃ mā kārṣīḥ putra bhrātari gacchati // RamS_2,35.5 //</l>\n</lg>\n\n<lg>\n<l>vyasanī vā samṛddho vā gatir eṣa tavānagha /</l>\n<l>eṣa loke satāṃ dharmo yaj jyeṣṭhavaśago bhavet // RamS_2,35.6 //</l>\n</lg>\n\n<lg>\n<l>idaṃ hi vṛttam ucitaṃ kulasyāsya sanātanam /</l>\n<l>dānaṃ dīkṣā ca yajñeṣu tanutyāgo mṛdheṣu ca // RamS_2,35.7 //</l>\n</lg>\n\n<lg>\n<l>rāmaṃ daśarathaṃ viddhi māṃ viddhi janakātmajām /</l>\n<l>ayodhyām aṭavīṃ viddhi gaccha tāta yathāsukham // RamS_2,35.8 //</l>\n</lg>\n\n<lg>\n<l>tataḥ sumantraḥ kākutsthaṃ prāñjalir vākyam abravīt /</l>\n<l>vinīto vinayajñaś ca mātalir vāsavaṃ yathā // RamS_2,35.9 //</l>\n</lg>\n\n<lg>\n<l>ratham āroha bhadraṃ te rājaputra mahāyaśaḥ /</l>\n<l>kṣipraṃ tvāṃ prāpayiṣyāmi yatra māṃ rāma vakṣyasi // RamS_2,35.10 //</l>\n</lg>\n\n<lg>\n<l>caturdaśa hi varṣāṇi vastavyāni vane tvayā /</l>\n<l>tāny upakramitavyāni yāni devyāsi coditaḥ // RamS_2,35.11 //</l>\n</lg>\n\n<lg>\n<l>taṃ rathaṃ sūryasaṃkāśaṃ sītā hṛṣṭena cetasā /</l>\n<l>āruroha varārohā kṛtvālaṃkāram ātmanaḥ // RamS_2,35.12 //</l>\n</lg>\n\n<lg>\n<l>tathaivāyudhajātāni bhrātṛbhyāṃ kavacāni ca /</l>\n<l>rathopasthe pratinyasya sacarmakaṭhinaṃ ca tat // RamS_2,35.13 //</l>\n</lg>\n\n<lg>\n<l>sītātṛtīyān ārūḍhān dṛṣṭvā dhṛṣṭam acodayat /</l>\n<l>sumantraḥ saṃmatān aśvān vāyuvegasamāñ jave // RamS_2,35.14 //</l>\n</lg>\n\n<lg>\n<l>prayāte tu mahāraṇyaṃ cirarātrāya rāghave /</l>\n<l>babhūva nagare mūrchā balamūrchā janasya ca // RamS_2,35.15 //</l>\n</lg>\n\n<lg>\n<l>tat samākulasaṃbhrāntaṃ mattasaṃkupitadvipam /</l>\n<l>hayaśiñjitanirghoṣaṃ puram āsīn mahāsvanam // RamS_2,35.16 //</l>\n</lg>\n\n<lg>\n<l>tataḥ sabālavṛddhā sā purī paramapīḍitā /</l>\n<l>rāmam evābhidudrāva gharmārtaḥ salilaṃ yathā // RamS_2,35.17 //</l>\n</lg>\n\n<lg>\n<l>pārśvataḥ pṛṣṭhataś cāpi lambamānās tadunmukhāḥ /</l>\n<l>bāṣpapūrṇamukhāḥ sarve tam ūcur bhṛśaduḥkhitāḥ // RamS_2,35.18 //</l>\n</lg>\n\n<lg>\n<l>saṃyaccha vājināṃ raśmīn sūta yāhi śanaiḥ śanaiḥ /</l>\n<l>mukhaṃ drakṣyāmi rāmasya durdarśaṃ no bhaviṣyati // RamS_2,35.19 //</l>\n</lg>\n\n<lg>\n<l>āyasaṃ hṛdayaṃ nūnaṃ rāmamātur asaṃśayam /</l>\n<l>yad devagarbhapratime vanaṃ yāti na bhidyate // RamS_2,35.20 //</l>\n</lg>\n\n<lg>\n<l>kṛtakṛtyā hi vaidehī chāyevānugatā patim /</l>\n<l>na jahāti ratā dharme merum arkaprabhā yathā // RamS_2,35.21 //</l>\n</lg>\n\n<lg>\n<l>aho lakṣmaṇa siddhārthaḥ satataṃ priyavādinam /</l>\n<l>bhrātaraṃ devasaṃkāśaṃ yas tvaṃ paricariṣyasi // RamS_2,35.22 //</l>\n</lg>\n\n<lg>\n<l>mahaty eṣā hi te siddhir eṣa cābhyudayo mahān /</l>\n<l>eṣa svargasya mārgaś ca yad enam anugacchasi /</l>\n<l>evaṃ vadantas te soḍhuṃ na śekur bāṣpam āgatam // RamS_2,35.23* //</l>\n</lg>\n<lg>\n<l>atha rājā vṛtaḥ strībhir dīnābhir dīnacetanaḥ /</l>\n<l>nirjagāma priyaṃ putraṃ drakṣyāmīti bruvan gṛhāt // RamS_2,35.24 //</l>\n</lg>\n\n<lg>\n<l>śuśruve cāgrataḥ strīṇāṃ rudantīnāṃ mahāsvanaḥ /</l>\n<l>yathā nādaḥ kareṇūnāṃ baddhe mahati kuñjare // RamS_2,35.25 //</l>\n</lg>\n\n<lg>\n<l>pitā ca rājā kākutsthaḥ śrīmān sannas tadā babhau /</l>\n<l>paripūrṇaḥ śaśī kāle graheṇopapluto yathā // RamS_2,35.26 //</l>\n</lg>\n\n<lg>\n<l>tato halahalāśabdo jajñe rāmasya pṛṣṭhataḥ /</l>\n<l>narāṇāṃ prekṣya rājānaṃ sīdantaṃ bhṛśaduḥkhitam // RamS_2,35.27 //</l>\n</lg>\n\n<lg>\n<l>hā rāmeti janāḥ kecid rāmamāteti cāpare /</l>\n<l>antaḥpuraṃ samṛddhaṃ ca krośantaṃ paryadevayan // RamS_2,35.28 //</l>\n</lg>\n\n<lg>\n<l>anvīkṣamāṇo rāmas tu viṣaṇṇaṃ bhrāntacetasam /</l>\n<l>rājānaṃ mātaraṃ caiva dadarśānugatau pathi /</l>\n<l>dharmapāśena saṃkṣiptaḥ prakāśaṃ nābhyudaikṣata // RamS_2,35.29* //</l>\n</lg>\n<lg>\n<l>padātinau ca yānārhāv aduḥkhārhau sukhocitau /</l>\n<l>dṛṣṭvā saṃcodayāmāsa śīghraṃ yāhīti sārathim // RamS_2,35.30 //</l>\n</lg>\n\n<lg>\n<l>na hi tat puruṣavyāghro duḥkhadaṃ darśanaṃ pituḥ /</l>\n<l>mātuś ca sahituṃ śaktas totrārdita iva dvipaḥ // RamS_2,35.31 //</l>\n</lg>\n\n<lg>\n<l>tathā rudantīṃ kausalyāṃ rathaṃ tam anudhāvatīm /</l>\n<l>krośantīṃ rāma rāmeti hā sīte lakṣmaṇeti ca /</l>\n<l>asakṛt praikṣata tadā nṛtyantīm iva mātaram // RamS_2,35.32* //</l>\n</lg>\n<lg>\n<l>tiṣṭheti rājā cukrośa yāhi yāhīti rāghavaḥ /</l>\n<l>sumantrasya babhūvātmā cakrayor iva cāntarā // RamS_2,35.33 //</l>\n</lg>\n\n<lg>\n<l>nāśrauṣam iti rājānam upālabdho 'pi vakṣyasi /</l>\n<l>ciraṃ duḥkhasya pāpiṣṭham iti rāmas tam abravīt // RamS_2,35.34 //</l>\n</lg>\n\n<lg>\n<l>rāmasya sa vacaḥ kurvann anujñāpya ca taṃ janam /</l>\n<l>vrajato 'pi hayāñ śīghraṃ codayāmāsa sārathiḥ // RamS_2,35.35 //</l>\n</lg>\n\n<lg>\n<l>nyavartata jano rājño rāmaṃ kṛtvā pradakṣiṇam /</l>\n<l>manasāpy aśruvegaiś ca na nyavartata mānuṣam // RamS_2,35.36 //</l>\n</lg>\n\n<lg>\n<l>yam icchet punar āyāntaṃ nainaṃ dūram anuvrajet /</l>\n<l>ity amātyā mahārājam ūcur daśarathaṃ vacaḥ // RamS_2,35.37 //</l>\n</lg>\n\n<lg>\n<l>teṣāṃ vacaḥ sarvaguṇopapannaṃ prasvinnagātraḥ praviṣaṇṇarūpaḥ /</l>\n<l>niśamya rājā kṛpaṇaḥ sabhāryo vyavasthitas taṃ sutam īkṣamāṇaḥ // RamS_2,35.38 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 36</l>\n<l>tasmiṃs tu puruṣavyāghre niṣkrāmati kṛtāñjalau /</l>\n<l>ārtaśabdo hi saṃjajñe strīṇām antaḥpure mahān // RamS_2,36.1 //</l>\n</lg>\n\n<lg>\n<l>anāthasya janasyāsya durbalasya tapasvinaḥ /</l>\n<l>yo gatiḥ śaraṇaṃ cāsīt sa nāthaḥ kva nu gacchati // RamS_2,36.2 //</l>\n</lg>\n\n<lg>\n<l>na krudhyaty abhiśasto 'pi krodhanīyāni varjayan /</l>\n<l>kruddhān prasādayan sarvān samaduḥkhaḥ kva gacchati // RamS_2,36.3 //</l>\n</lg>\n\n<lg>\n<l>kausalyāyāṃ mahātejā yathā mātari vartate /</l>\n<l>tathā yo vartate 'smāsu mahātmā kva nu gacchati // RamS_2,36.4 //</l>\n</lg>\n\n<lg>\n<l>kaikeyyā kliśyamānena rājñā saṃcodito vanam /</l>\n<l>paritrātā janasyāsya jagataḥ kva nu gacchati // RamS_2,36.5 //</l>\n</lg>\n\n<lg>\n<l>aho niścetano rājā jīvalokasya sampriyam /</l>\n<l>dharmyaṃ satyavrataṃ rāmaṃ vanavāse pravatsyati // RamS_2,36.6 //</l>\n</lg>\n\n<lg>\n<l>iti sarvā mahiṣyas tā vivatsā iva dhenavaḥ /</l>\n<l>ruruduś caiva duḥkhārtāḥ sasvaraṃ ca vicukruśuḥ // RamS_2,36.7 //</l>\n</lg>\n\n<lg>\n<l>sa tam antaḥpure ghoram ārtaśabdaṃ mahīpatiḥ /</l>\n<l>putraśokābhisaṃtaptaḥ śrutvā cāsīt suduḥkhitaḥ // RamS_2,36.8 //</l>\n</lg>\n\n<lg>\n<l>nāgnihotrāṇy ahūyanta sūryaś cāntaradhīyata /</l>\n<l>vyasṛjan kavalān nāgā gāvo vatsān na pāyayan // RamS_2,36.9 //</l>\n</lg>\n\n<lg>\n<l>triśaṅkur lohitāṅgaś ca bṛhaspatibudhāv api /</l>\n<l>dāruṇāḥ somam abhyetya grahāḥ sarve vyavasthitāḥ // RamS_2,36.10 //</l>\n</lg>\n\n<lg>\n<l>nakṣatrāṇi gatārcīṃṣi grahāś ca gatatejasaḥ /</l>\n<l>viśākhāś ca sadhūmāś ca nabhasi pracakāśire // RamS_2,36.11 //</l>\n</lg>\n\n<lg>\n<l>akasmān nāgaraḥ sarvo jano dainyam upāgamat /</l>\n<l>āhāre vā vihāre vā na kaścid akaron manaḥ // RamS_2,36.12 //</l>\n</lg>\n\n<lg>\n<l>bāṣpaparyākulamukho rājamārgagato janaḥ /</l>\n<l>na hṛṣṭo lakṣyate kaścit sarvaḥ śokaparāyaṇaḥ // RamS_2,36.13 //</l>\n</lg>\n\n<lg>\n<l>na vāti pavanaḥ śīto na śaśī saumyadarśanaḥ /</l>\n<l>na sūryas tapate lokaṃ sarvaṃ paryākulaṃ jagat // RamS_2,36.14 //</l>\n</lg>\n\n<lg>\n<l>anarthinaḥ sutāḥ strīṇāṃ bhartāro bhrātaras tathā /</l>\n<l>sarve sarvaṃ parityajya rāmam evānvacintayan // RamS_2,36.15 //</l>\n</lg>\n\n<lg>\n<l>ye tu rāmasya suhṛdaḥ sarve te mūḍhacetasaḥ /</l>\n<l>śokabhāreṇa cākrāntāḥ śayanaṃ na jahus tadā // RamS_2,36.16 //</l>\n</lg>\n\n<lg>\n<l>tatas tv ayodhyā rahitā mahātmanā puraṃdareṇeva mahī saparvatā /</l>\n<l>cacāla ghoraṃ bhayabhārapīḍitā sanāgayodhāśvagaṇā nanāda ca // RamS_2,36.17 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 37</l>\n<l>yāvat tu niryatas tasya rajorūpam adṛśyata /</l>\n<l>naivekṣvākuvaras tāvat saṃjahārātmacakṣuṣī // RamS_2,37.1 //</l>\n</lg>\n\n<lg>\n<l>yāvad rājā priyaṃ putraṃ paśyaty atyantadhārmikam /</l>\n<l>tāvad vyavardhatevāsya dharaṇyāṃ putradarśane // RamS_2,37.2 //</l>\n</lg>\n\n<lg>\n<l>na paśyati rajo 'py asya yadā rāmasya bhūmipaḥ /</l>\n<l>tadārtaś ca viṣaṇṇaś ca papāta dharaṇītale // RamS_2,37.3 //</l>\n</lg>\n\n<lg>\n<l>tasya dakṣiṇam anvagāt kausalyā bāhum aṅganā /</l>\n<l>vāmaṃ cāsyānvagāt pārśvaṃ kaikeyī bharatapriyā // RamS_2,37.4 //</l>\n</lg>\n\n<lg>\n<l>tāṃ nayena ca sampanno dharmeṇa vinayena ca /</l>\n<l>uvāca rājā kaikeyīṃ samīkṣya vyathitendriyaḥ // RamS_2,37.5 //</l>\n</lg>\n\n<lg>\n<l>kaikeyi mā mamāṅgāni sprākṣīs tvaṃ duṣṭacāriṇī /</l>\n<l>na hi tvāṃ draṣṭum icchāmi na bhāryā na ca bāndhavī // RamS_2,37.6 //</l>\n</lg>\n\n<lg>\n<l>ye ca tvām upajīvanti nāhaṃ teṣāṃ na te mama /</l>\n<l>kevalārthaparāṃ hi tvāṃ tyaktadharmāṃ tyajāmy aham // RamS_2,37.7 //</l>\n</lg>\n\n<lg>\n<l>agṛhṇāṃ yac ca te pāṇim agniṃ paryaṇayaṃ ca yat /</l>\n<l>anujānāmi tat sarvam asmiṃl loke paratra ca // RamS_2,37.8 //</l>\n</lg>\n\n<lg>\n<l>bharataś cet pratītaḥ syād rājyaṃ prāpyedam avyayam /</l>\n<l>yan me sa dadyāt pitrarthaṃ mā mā tad dattam āgamat // RamS_2,37.9 //</l>\n</lg>\n\n<lg>\n<l>atha reṇusamuddhvastaṃ tam utthāpya narādhipam /</l>\n<l>nyavartata tadā devī kausalyā śokakarśitā // RamS_2,37.10 //</l>\n</lg>\n\n<lg>\n<l>hatveva brāhmaṇaṃ kāmāt spṛṣṭvāgnim iva pāṇinā /</l>\n<l>anvatapyata dharmātmā putraṃ saṃcintya tāpasam // RamS_2,37.11 //</l>\n</lg>\n\n<lg>\n<l>nivṛtyaiva nivṛtyaiva sīdato rathavartmasu /</l>\n<l>rājño nātibabhau rūpaṃ grastasyāṃśumato yathā // RamS_2,37.12 //</l>\n</lg>\n\n<lg>\n<l>vilalāpa ca duḥkhārtaḥ priyaṃ putram anusmaran /</l>\n<l>nagarāntam anuprāptaṃ buddhvā putram athābravīt // RamS_2,37.13 //</l>\n</lg>\n\n<lg>\n<l>vāhanānāṃ ca mukhyānāṃ vahatāṃ taṃ mamātmajam /</l>\n<l>padāni pathi dṛśyante sa mahātmā na dṛśyate // RamS_2,37.14 //</l>\n</lg>\n\n<lg>\n<l>sa nūnaṃ kvacid evādya vṛkṣamūlam upāśritaḥ /</l>\n<l>kāṣṭhaṃ vā yadi vāśmānam upadhāya śayiṣyate // RamS_2,37.15 //</l>\n</lg>\n\n<lg>\n<l>utthāsyati ca medinyāḥ kṛpaṇaḥ pāṃśuguṇṭhitaḥ /</l>\n<l>viniḥśvasan prasravaṇāt kareṇūnām ivarṣabhaḥ // RamS_2,37.16 //</l>\n</lg>\n\n<lg>\n<l>drakṣyanti nūnaṃ puruṣā dīrghabāhuṃ vanecarāḥ /</l>\n<l>rāmam utthāya gacchantaṃ lokanātham anāthavat // RamS_2,37.17 //</l>\n</lg>\n\n<lg>\n<l>sakāmā bhava kaikeyi vidhavā rājyam āvasa /</l>\n<l>na hi taṃ puruṣavyāghraṃ vinā jīvitum utsahe // RamS_2,37.18 //</l>\n</lg>\n\n<lg>\n<l>ity evaṃ vilapan rājā janaughenābhisaṃvṛtaḥ /</l>\n<l>apasnāta ivāriṣṭaṃ praviveśa purottamam // RamS_2,37.19 //</l>\n</lg>\n\n<lg>\n<l>śūnyacatvaraveśmāntāṃ saṃvṛtāpaṇadevatām /</l>\n<l>klāntadurbaladuḥkhārtāṃ nātyākīrṇamahāpathām // RamS_2,37.20 //</l>\n</lg>\n\n<lg>\n<l>tām avekṣya purīṃ sarvāṃ rāmam evānucintayan /</l>\n<l>vilapan prāviśad rājā gṛhaṃ sūrya ivāmbudam // RamS_2,37.21 //</l>\n</lg>\n\n<lg>\n<l>mahāhradam ivākṣobhyaṃ suparṇena hṛtoragam /</l>\n<l>rāmeṇa rahitaṃ veśma vaidehyā lakṣmaṇena ca // RamS_2,37.22 //</l>\n</lg>\n\n<lg>\n<l>kausalyāyā gṛhaṃ śīghraṃ rāmamātur nayantu mām /</l>\n<l>iti bruvantaṃ rājānam anayan dvāradarśinaḥ // RamS_2,37.23 //</l>\n</lg>\n\n<lg>\n<l>tatas tatra praviṣṭasya kausalyāyā niveśanam /</l>\n<l>adhiruhyāpi śayanaṃ babhūva lulitaṃ manaḥ // RamS_2,37.24 //</l>\n</lg>\n\n<lg>\n<l>tac ca dṛṣṭvā mahārājo bhujam udyamya vīryavān /</l>\n<l>uccaiḥ svareṇa cukrośa hā rāghava jahāsi mām // RamS_2,37.25 //</l>\n</lg>\n\n<lg>\n<l>sukhitā bata taṃ kālaṃ jīviṣyanti narottamāḥ /</l>\n<l>pariṣvajanto ye rāmaṃ drakṣyanti punar āgatam // RamS_2,37.26 //</l>\n</lg>\n\n<lg>\n<l>na tvāṃ paśyāmi kausalye sādhu māṃ pāṇinā spṛśa /</l>\n<l>rāmaṃ me 'nugatā dṛṣṭir adyāpi na nivartate // RamS_2,37.27 //</l>\n</lg>\n\n<lg>\n<l>taṃ rāmam evānuvicintayantaṃ samīkṣya devī śayane narendram /</l>\n<l>upopaviśyādhikam ārtarūpā viniḥśvasantī vilalāpa kṛcchram // RamS_2,37.28 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 38</l>\n<l>tataḥ samīkṣya śayane sannaṃ śokena pārthivam /</l>\n<l>kausalyā putraśokārtā tam uvāca mahīpatim // RamS_2,38.1 //</l>\n</lg>\n\n<lg>\n<l>rāghavo naraśārdūla viṣam uptvā dvijihvavat /</l>\n<l>vicariṣyati kaikeyī nirmukteva hi pannagī // RamS_2,38.2 //</l>\n</lg>\n\n<lg>\n<l>vivāsya rāmaṃ subhagā labdhakāmā samāhitā /</l>\n<l>trāsayiṣyati māṃ bhūyo duṣṭāhir iva veśmani // RamS_2,38.3 //</l>\n</lg>\n\n<lg>\n<l>atha sma nagare rāmaś caran bhaikṣaṃ gṛhe vaset /</l>\n<l>kāmakāro varaṃ dātum api dāsaṃ mamātmajam // RamS_2,38.4 //</l>\n</lg>\n\n<lg>\n<l>pātayitvā tu kaikeyyā rāmaṃ sthānād yatheṣṭataḥ /</l>\n<l>pradiṣṭo rakṣasāṃ bhāgaḥ parvaṇīvāhitāgninā // RamS_2,38.5 //</l>\n</lg>\n\n<lg>\n<l>gajarājagatir vīro mahābāhur dhanurdharaḥ /</l>\n<l>vanam āviśate nūnaṃ sabhāryaḥ sahalakṣmaṇaḥ // RamS_2,38.6 //</l>\n</lg>\n\n<lg>\n<l>vane tv adṛṣṭaduḥkhānāṃ kaikeyyānumate tvayā /</l>\n<l>tyaktānāṃ vanavāsāya kā nv avasthā bhaviṣyati // RamS_2,38.7 //</l>\n</lg>\n\n<lg>\n<l>te ratnahīnās taruṇāḥ phalakāle vivāsitāḥ /</l>\n<l>kathaṃ vatsyanti kṛpaṇāḥ phalamūlaiḥ kṛtāśanāḥ // RamS_2,38.8 //</l>\n</lg>\n\n<lg>\n<l>apīdānīṃ sa kālaḥ syān mama śokakṣayaḥ śivaḥ /</l>\n<l>sabhāryaṃ yat saha bhrātrā paśyeyam iha rāghavam // RamS_2,38.9 //</l>\n</lg>\n\n<lg>\n<l>śrutvaivopasthitau vīrau kadāyodhyā bhaviṣyati /</l>\n<l>yaśasvinī hṛṣṭajanā sūcchritadhvajamālinī // RamS_2,38.10 //</l>\n</lg>\n\n<lg>\n<l>kadā prekṣya naravyāghrāv araṇyāt punarāgatau /</l>\n<l>nandiṣyati purī hṛṣṭā samudra iva parvaṇi // RamS_2,38.11 //</l>\n</lg>\n\n<lg>\n<l>kadāyodhyāṃ mahābāhuḥ purīṃ vīraḥ pravekṣyati /</l>\n<l>puraskṛtya rathe sītāṃ vṛṣabho govadhūm iva // RamS_2,38.12 //</l>\n</lg>\n\n<lg>\n<l>kadā prāṇisahasrāṇi rājamārge mamātmajau /</l>\n<l>lājair avakariṣyanti praviśantāv ariṃdamau // RamS_2,38.13 //</l>\n</lg>\n\n<lg>\n<l>kadā sumanasaḥ kanyā dvijātīnāṃ phalāni ca /</l>\n<l>pradiśantyaḥ purīṃ hṛṣṭāḥ kariṣyanti pradakṣiṇam // RamS_2,38.14 //</l>\n</lg>\n\n<lg>\n<l>kadā pariṇato buddhyā vayasā cāmaraprabhaḥ /</l>\n<l>abhyupaiṣyati dharmajñas trivarṣa iva māṃ lalan // RamS_2,38.15 //</l>\n</lg>\n\n<lg>\n<l>niḥsaṃśayaṃ mayā manye purā vīra kadaryayā /</l>\n<l>pātu kāmeṣu vatseṣu mātḥṇāṃ śātitāḥ stanāḥ // RamS_2,38.16 //</l>\n</lg>\n\n<lg>\n<l>sāhaṃ gaur iva siṃhena vivatsā vatsalā kṛtā /</l>\n<l>kaikeyyā puruṣavyāghra bālavatseva gaur balāt // RamS_2,38.17 //</l>\n</lg>\n\n<lg>\n<l>na hi tāvad guṇair juṣṭaṃ sarvaśāstraviśāradam /</l>\n<l>ekaputrā vinā putram ahaṃ jīvitum utsahe // RamS_2,38.18 //</l>\n</lg>\n\n<lg>\n<l>na hi me jīvite kiṃcit sāmarthyam iha kalpyate /</l>\n<l>apaśyantyāḥ priyaṃ putraṃ mahābāhuṃ mahābalam // RamS_2,38.19 //</l>\n</lg>\n\n<lg>\n<l>ayaṃ hi māṃ dīpayate samutthitas tanūjaśokaprabhavo hutāśanaḥ /</l>\n<l>mahīm imāṃ raśmibhir uttamaprabho yathā nidāghe bhagavān divākaraḥ // RamS_2,38.20 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 39</l>\n<l>vilapantīṃ tathā tāṃ tu kausalyāṃ pramadottamām /</l>\n<l>idaṃ dharme sthitā dharmyaṃ sumitrā vākyam abravīt // RamS_2,39.1 //</l>\n</lg>\n\n<lg>\n<l>tavārye sadguṇair yuktaḥ putraḥ sa puruṣottamaḥ /</l>\n<l>kiṃ te vilapitenaivaṃ kṛpaṇaṃ ruditena vā // RamS_2,39.2 //</l>\n</lg>\n\n<lg>\n<l>yas tavārye gataḥ putras tyaktvā rājyaṃ mahābalaḥ /</l>\n<l>sādhu kurvan mahātmānaṃ pitaraṃ satyavādinām // RamS_2,39.3 //</l>\n</lg>\n\n<lg>\n<l>śiṣṭair ācarite samyak śaśvat pretya phalodaye /</l>\n<l>rāmo dharme sthitaḥ śreṣṭho na sa śocyaḥ kadācana // RamS_2,39.4 //</l>\n</lg>\n\n<lg>\n<l>vartate cottamāṃ vṛttiṃ lakṣmaṇo 'smin sadānaghaḥ /</l>\n<l>dayāvān sarvabhūteṣu lābhas tasya mahātmanaḥ // RamS_2,39.5 //</l>\n</lg>\n\n<lg>\n<l>araṇyavāse yad duḥkhaṃ jānatī vai sukhocitā /</l>\n<l>anugacchati vaidehī dharmātmānaṃ tavātmajam // RamS_2,39.6 //</l>\n</lg>\n\n<lg>\n<l>kīrtibhūtāṃ patākāṃ yo loke bhrāmayati prabhuḥ /</l>\n<l>damasatyavrataparaḥ kiṃ na prāptas tavātmajaḥ // RamS_2,39.7 //</l>\n</lg>\n\n<lg>\n<l>vyaktaṃ rāmasya vijñāya śaucaṃ māhātmyam uttamam /</l>\n<l>na gātram aṃśubhiḥ sūryaḥ saṃtāpayitum arhati // RamS_2,39.8 //</l>\n</lg>\n\n<lg>\n<l>śivaḥ sarveṣu kāleṣu kānanebhyo viniḥsṛtaḥ /</l>\n<l>rāghavaṃ yuktaśītoṣṇaḥ seviṣyati sukho 'nilaḥ // RamS_2,39.9 //</l>\n</lg>\n\n<lg>\n<l>śayānam anaghaṃ rātrau pitevābhipariṣvajan /</l>\n<l>raśmibhiḥ saṃspṛśañ śītaiś candramā hlādayiṣyati // RamS_2,39.10 //</l>\n</lg>\n\n<lg>\n<l>dadau cāstrāṇi divyāni yasmai brahmā mahaujase /</l>\n<l>dānavendraṃ hataṃ dṛṣṭvā timidhvajasutaṃ raṇe // RamS_2,39.11 //</l>\n</lg>\n\n<lg>\n<l>pṛthivyā saha vaidehyā śriyā ca puruṣarṣabhaḥ /</l>\n<l>kṣipraṃ tisṛbhir etābhiḥ saha rāmo 'bhiṣekṣyate // RamS_2,39.12 //</l>\n</lg>\n\n<lg>\n<l>duḥkhajaṃ visṛjanty asraṃ niṣkrāmantam udīkṣya yam /</l>\n<l>samutsrakṣyasi netrābhyāṃ kṣipram ānandajaṃ payaḥ // RamS_2,39.13 //</l>\n</lg>\n\n<lg>\n<l>abhivādayamānaṃ taṃ dṛṣṭvā sasuhṛdaṃ sutam /</l>\n<l>mudāśru mokṣyase kṣipraṃ meghalekheva vārṣikī // RamS_2,39.14 //</l>\n</lg>\n\n<lg>\n<l>putras te varadaḥ kṣipram ayodhyāṃ punar āgataḥ /</l>\n<l>karābhyāṃ mṛdupīnābhyāṃ caraṇau pīḍayiṣyati // RamS_2,39.15 //</l>\n</lg>\n\n<lg>\n<l>niśamya tal lakṣmaṇamātṛvākyaṃ rāmasya mātur naradevapatnyāḥ /</l>\n<l>sadyaḥ śarīre vinanāśa śokaḥ śaradgato megha ivālpatoyaḥ // RamS_2,39.16 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 40</l>\n<l>anuraktā mahātmānaṃ rāmaṃ satyaparākramam /</l>\n<l>anujagmuḥ prayāntaṃ taṃ vanavāsāya mānavāḥ // RamS_2,40.1 //</l>\n</lg>\n\n<lg>\n<l>nivartite 'pi ca balāt suhṛdvarge ca rājani /</l>\n<l>naiva te saṃnyavartanta rāmasyānugatā ratham // RamS_2,40.2 //</l>\n</lg>\n\n<lg>\n<l>ayodhyānilayānāṃ hi puruṣāṇāṃ mahāyaśāḥ /</l>\n<l>babhūva guṇasampannaḥ pūrṇacandra iva priyaḥ // RamS_2,40.3 //</l>\n</lg>\n\n<lg>\n<l>sa yācyamānaḥ kākutsthaḥ svābhiḥ prakṛtibhis tadā /</l>\n<l>kurvāṇaḥ pitaraṃ satyaṃ vanam evānvapadyata // RamS_2,40.4 //</l>\n</lg>\n\n<lg>\n<l>avekṣamāṇaḥ sasnehaṃ cakṣuṣā prapibann iva /</l>\n<l>uvāca rāmaḥ snehena tāḥ prajāḥ svāḥ prajā iva // RamS_2,40.5 //</l>\n</lg>\n\n<lg>\n<l>yā prītir bahumānaś ca mayy ayodhyānivāsinām /</l>\n<l>matpriyārthaṃ viśeṣeṇa bharate sā niveśyatām // RamS_2,40.6 //</l>\n</lg>\n\n<lg>\n<l>sa hi kalyāṇacāritraḥ kaikeyyānandavardhanaḥ /</l>\n<l>kariṣyati yathāvad vaḥ priyāṇi ca hitāni ca // RamS_2,40.7 //</l>\n</lg>\n\n<lg>\n<l>jñānavṛddho vayobālo mṛdur vīryaguṇānvitaḥ /</l>\n<l>anurūpaḥ sa vo bhartā bhaviṣyati bhayāpahaḥ // RamS_2,40.8 //</l>\n</lg>\n\n<lg>\n<l>sa hi rājaguṇair yukto yuvarājaḥ samīkṣitaḥ /</l>\n<l>api cāpi mayā śiṣṭaiḥ kāryaṃ vo bhartṛśāsanam // RamS_2,40.9 //</l>\n</lg>\n\n<lg>\n<l>na ca tapyed yathā cāsau vanavāsaṃ gate mayi /</l>\n<l>mahārājas tathā kāryo mama priyacikīrṣayā // RamS_2,40.10 //</l>\n</lg>\n\n<lg>\n<l>yathā yathā dāśarathir dharmam evāsthito 'bhavat /</l>\n<l>tathā tathā prakṛtayo rāmaṃ patim akāmayan // RamS_2,40.11 //</l>\n</lg>\n\n<lg>\n<l>bāṣpeṇa pihitaṃ dīnaṃ rāmaḥ saumitriṇā saha /</l>\n<l>cakarṣeva guṇair baddhvā janaṃ punar ivāsanam // RamS_2,40.12 //</l>\n</lg>\n\n<lg>\n<l>te dvijās trividhaṃ vṛddhā jñānena vayasaujasā /</l>\n<l>vayaḥprakampaśiraso dūrād ūcur idaṃ vacaḥ // RamS_2,40.13 //</l>\n</lg>\n\n<lg>\n<l>vahanto javanā rāmaṃ bho bho jātyās turaṃgamāḥ /</l>\n<l>nivartadhvaṃ na gantavyaṃ hitā bhavata bhartari /</l>\n<l>upavāhyas tu vo bhartā nāpavāhyaḥ purād vanam // RamS_2,40.14* //</l>\n</lg>\n<lg>\n<l>evam ārtapralāpāṃs tān vṛddhān pralapato dvijān /</l>\n<l>avekṣya sahasā rāmo rathād avatatāra ha // RamS_2,40.15 //</l>\n</lg>\n\n<lg>\n<l>padbhyām eva jagāmātha sasītaḥ sahalakṣmaṇaḥ /</l>\n<l>saṃnikṛṣṭapadanyāso rāmo vanaparāyaṇaḥ // RamS_2,40.16 //</l>\n</lg>\n\n<lg>\n<l>dvijātīṃs tu padātīṃs tān rāmaś cāritravatsalaḥ /</l>\n<l>na śaśāka ghṛṇācakṣuḥ parimoktuṃ rathena saḥ // RamS_2,40.17 //</l>\n</lg>\n\n<lg>\n<l>gacchantam eva taṃ dṛṣṭvā rāmaṃ saṃbhrāntamānasāḥ /</l>\n<l>ūcuḥ paramasaṃtaptā rāmaṃ vākyam idaṃ dvijāḥ // RamS_2,40.18 //</l>\n</lg>\n\n<lg>\n<l>brāhmaṇyaṃ kṛtsnam etat tvāṃ brahmaṇyam anugacchati /</l>\n<l>dvijaskandhādhirūḍhās tvām agnayo 'py anuyānty amī // RamS_2,40.19 //</l>\n</lg>\n\n<lg>\n<l>vājapeyasamutthāni chattrāṇy etāni paśya naḥ /</l>\n<l>pṛṣṭhato 'nuprayātāni haṃsān iva jalātyaye // RamS_2,40.20 //</l>\n</lg>\n\n<lg>\n<l>anavāptātapatrasya raśmisaṃtāpitasya te /</l>\n<l>ebhiś chāyāṃ kariṣyāmaḥ svaiś chattrair vājapeyikaiḥ // RamS_2,40.21 //</l>\n</lg>\n\n<lg>\n<l>yā hi naḥ satataṃ buddhir vedamantrānusāriṇī /</l>\n<l>tvatkṛte sā kṛtā vatsa vanavāsānusāriṇī // RamS_2,40.22 //</l>\n</lg>\n\n<lg>\n<l>hṛdayeṣv avatiṣṭhante vedā ye naḥ paraṃ dhanam /</l>\n<l>vatsyanty api gṛheṣv eva dārāś cāritrarakṣitāḥ // RamS_2,40.23 //</l>\n</lg>\n\n<lg>\n<l>na punar niścayaḥ kāryas tvadgatau sukṛtā matiḥ /</l>\n<l>tvayi dharmavyapekṣe tu kiṃ syād dharmam avekṣitum // RamS_2,40.24 //</l>\n</lg>\n\n<lg>\n<l>yācito no nivartasva haṃsaśuklaśiroruhaiḥ /</l>\n<l>śirobhir nibhṛtācāra mahīpatanapāṃsulaiḥ // RamS_2,40.25 //</l>\n</lg>\n\n<lg>\n<l>bahūnāṃ vitatā yajñā dvijānāṃ ya ihāgatāḥ /</l>\n<l>teṣāṃ samāptir āyattā tava vatsa nivartane // RamS_2,40.26 //</l>\n</lg>\n\n<lg>\n<l>bhaktimanti hi bhūtāni jaṅgamājaṅgamāni ca /</l>\n<l>yācamāneṣu teṣu tvaṃ bhaktiṃ bhakteṣu darśaya // RamS_2,40.27 //</l>\n</lg>\n\n<lg>\n<l>anugantum aśaktās tvāṃ mūlair uddhṛtaveginaḥ /</l>\n<l>unnatā vāyuvegena vikrośantīva pādapāḥ // RamS_2,40.28 //</l>\n</lg>\n\n<lg>\n<l>niśceṣṭāhārasaṃcārā vṛkṣaikasthānaviṣṭhitāḥ /</l>\n<l>pakṣiṇo 'pi prayācante sarvabhūtānukampinam // RamS_2,40.29 //</l>\n</lg>\n\n<lg>\n<l>evaṃ vikrośatāṃ teṣāṃ dvijātīnāṃ nivartane /</l>\n<l>dadṛśe tamasā tatra vārayantīva rāghavam // RamS_2,40.30 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 41</l>\n<l>tatas tu tamasā tīraṃ ramyam āśritya rāghavaḥ /</l>\n<l>sītām udvīkṣya saumitrim idaṃ vacanam abravīt // RamS_2,41.1 //</l>\n</lg>\n\n<lg>\n<l>iyam adya niśā pūrvā saumitre prasthitā vanam /</l>\n<l>vanavāsasya bhadraṃ te sa notkaṇṭhitum arhasi // RamS_2,41.2 //</l>\n</lg>\n\n<lg>\n<l>paśya śūnyāny araṇyāni rudantīva samantataḥ /</l>\n<l>yathānilayam āyadbhir nilīnāni mṛgadvijaiḥ // RamS_2,41.3 //</l>\n</lg>\n\n<lg>\n<l>adyāyodhyā tu nagarī rājadhānī pitur mama /</l>\n<l>sastrīpuṃsā gatān asmāñ śociṣyati na saṃśayaḥ // RamS_2,41.4 //</l>\n</lg>\n\n<lg>\n<l>bharataḥ khalu dharmātmā pitaraṃ mātaraṃ ca me /</l>\n<l>dharmārthakāmasahitair vākyair āśvāsayiṣyati // RamS_2,41.5 //</l>\n</lg>\n\n<lg>\n<l>bharatasyānṛśaṃsatvaṃ saṃcintyāhaṃ punaḥ punaḥ /</l>\n<l>nānuśocāmi pitaraṃ mātaraṃ cāpi lakṣmaṇa // RamS_2,41.6 //</l>\n</lg>\n\n<lg>\n<l>tvayā kāryaṃ naravyāghra mām anuvrajatā kṛtam /</l>\n<l>anveṣṭavyā hi vaidehyā rakṣaṇārthe sahāyatā // RamS_2,41.7 //</l>\n</lg>\n\n<lg>\n<l>adbhir eva tu saumitre vatsyāmy adya niśām imām /</l>\n<l>etaddhi rocate mahyaṃ vanye 'pi vividhe sati // RamS_2,41.8 //</l>\n</lg>\n\n<lg>\n<l>evam uktvā tu saumitraṃ sumantram api rāghavaḥ /</l>\n<l>apramattas tvam aśveṣu bhava saumyety uvāca ha // RamS_2,41.9 //</l>\n</lg>\n\n<lg>\n<l>so 'śvān sumantraḥ saṃyamya sūrye 'staṃ samupāgate /</l>\n<l>prabhūtayavasān kṛtvā babhūva pratyanantaraḥ // RamS_2,41.10 //</l>\n</lg>\n\n<lg>\n<l>upāsyatu śivāṃ saṃdhyāṃ dṛṣṭvā rātrim upasthitām /</l>\n<l>rāmasya śayanaṃ cakre sūtaḥ saumitriṇā saha // RamS_2,41.11 //</l>\n</lg>\n\n<lg>\n<l>tāṃ śayyāṃ tamasātīre vīkṣya vṛkṣadalaiḥ kṛtām /</l>\n<l>rāmaḥ saumitriṇā sārdhaṃ sabhāryaḥ saṃviveśa ha // RamS_2,41.12 //</l>\n</lg>\n\n<lg>\n<l>sabhāryaṃ saṃprasuptaṃ taṃ bhrātaraṃ vīkṣya lakṣmaṇaḥ /</l>\n<l>kathayāmāsa sūtāya rāmasya vividhān guṇān // RamS_2,41.13 //</l>\n</lg>\n\n<lg>\n<l>jāgrato hy eva tāṃ rātriṃ saumitrer udito raviḥ /</l>\n<l>sūtasya tamasātīre rāmasya bruvato guṇān // RamS_2,41.14 //</l>\n</lg>\n\n<lg>\n<l>gokulākulatīrāyās tamasāyā vidūrataḥ /</l>\n<l>avasat tatra tāṃ rātriṃ rāmaḥ prakṛtibhiḥ saha // RamS_2,41.15 //</l>\n</lg>\n\n<lg>\n<l>utthāya tu mahātejāḥ prakṛtīs tā niśāmya ca /</l>\n<l>abravīd bhrātaraṃ rāmo lakṣmaṇaṃ puṇyalakṣaṇam // RamS_2,41.16 //</l>\n</lg>\n\n<lg>\n<l>asmadvyapekṣān saumitre nirapekṣān gṛheṣv api /</l>\n<l>vṛkṣamūleṣu saṃsuptān paśya lakṣmaṇa sāmpratam // RamS_2,41.17 //</l>\n</lg>\n\n<lg>\n<l>yathaite niyamaṃ paurāḥ kurvanty asmannivartane /</l>\n<l>api prāṇān asiṣyanti na tu tyakṣyanti niścayam // RamS_2,41.18 //</l>\n</lg>\n\n<lg>\n<l>yāvad eva tu saṃsuptās tāvad eva vayaṃ laghu /</l>\n<l>ratham āruhya gacchāmaḥ panthānam akutobhayam // RamS_2,41.19 //</l>\n</lg>\n\n<lg>\n<l>ato bhūyo 'pi nedānīm ikṣvākupuravāsinaḥ /</l>\n<l>svapeyur anuraktā māṃ vṛkṣamūlāni saṃśritāḥ // RamS_2,41.20 //</l>\n</lg>\n\n<lg>\n<l>paurā hy ātmakṛtād duḥkhād vipramocyā nṛpātmajaiḥ /</l>\n<l>na tu khalv ātmanā yojyā duḥkhena puravāsinaḥ // RamS_2,41.21 //</l>\n</lg>\n\n<lg>\n<l>abravīl lakṣmaṇo rāmaṃ sākṣād dharmam iva sthitam /</l>\n<l>rocate me mahāprājña kṣipram āruhyatām iti // RamS_2,41.22 //</l>\n</lg>\n\n<lg>\n<l>sūtas tataḥ saṃtvaritaḥ syandanaṃ tair hayottamaiḥ /</l>\n<l>yojayitvātha rāmāya prāñjaliḥ pratyavedayat // RamS_2,41.23 //</l>\n</lg>\n\n<lg>\n<l>mohanārthaṃ tu paurāṇāṃ sūtaṃ rāmo 'bravīd vacaḥ /</l>\n<l>udaṅmukhaḥ prayāhi tvaṃ ratham āsthāya sārathe // RamS_2,41.24 //</l>\n</lg>\n\n<lg>\n<l>muhūrtaṃ tvaritaṃ gatvā nirvartaya rathaṃ punaḥ /</l>\n<l>yathā na vidyuḥ paurā māṃ tathā kuru samāhitaḥ // RamS_2,41.25 //</l>\n</lg>\n\n<lg>\n<l>rāmasya vacanaṃ śrutvā tathā cakre sa sārathiḥ /</l>\n<l>pratyāgamya ca rāmasya syandanaṃ pratyavedayat // RamS_2,41.26 //</l>\n</lg>\n\n<lg>\n<l>taṃ syandanam adhiṣṭhāya rāghavaḥ saparicchadaḥ /</l>\n<l>śīghragām ākulāvartāṃ tamasām ataran nadīm // RamS_2,41.27 //</l>\n</lg>\n\n<lg>\n<l>sa saṃtīrya mahābāhuḥ śrīmāñ śivam akaṇṭakam /</l>\n<l>prāpadyata mahāmārgam abhayaṃ bhayadarśinām // RamS_2,41.28 //</l>\n</lg>\n\n<lg>\n<l>prabhātāyāṃ tu śarvaryāṃ paurās te rāghavaṃ vinā /</l>\n<l>śokopahataniśceṣṭā babhūvur hatacetasaḥ // RamS_2,41.29 //</l>\n</lg>\n\n<lg>\n<l>śokajāśruparidyūnā vīkṣamāṇās tatas tataḥ /</l>\n<l>ālokam api rāmasya na paśyanti sma duḥkhitāḥ // RamS_2,41.30 //</l>\n</lg>\n\n<lg>\n<l>tato mārgānusāreṇa gatvā kiṃcit kṣaṇaṃ punaḥ /</l>\n<l>mārganāśād viṣādena mahatā samabhiplutaḥ // RamS_2,41.31 //</l>\n</lg>\n\n<lg>\n<l>rathasya mārganāśena nyavartanta manasvinaḥ /</l>\n<l>kim idaṃ kiṃ kariṣyāmo daivenopahatā iti // RamS_2,41.32 //</l>\n</lg>\n\n<lg>\n<l>tato yathāgatenaiva mārgeṇa klāntacetasaḥ /</l>\n<l>ayodhyām agaman sarve purīṃ vyathitasajjanām // RamS_2,41.33 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 42</l>\n<l>anugamya nivṛttānāṃ rāmaṃ nagaravāsinām /</l>\n<l>udgatānīva sattvāni babhūvur amanasvinām // RamS_2,42.1 //</l>\n</lg>\n\n<lg>\n<l>svaṃ svaṃ nilayam āgamya putradāraiḥ samāvṛtāḥ /</l>\n<l>aśrūṇi mumucuḥ sarve bāṣpeṇa pihitānanāḥ // RamS_2,42.2 //</l>\n</lg>\n\n<lg>\n<l>na cāhṛṣyan na cāmodan vaṇijo na prasārayan /</l>\n<l>na cāśobhanta paṇyāni nāpacan gṛhamedhinaḥ // RamS_2,42.3 //</l>\n</lg>\n\n<lg>\n<l>naṣṭaṃ dṛṣṭvā nābhyanandan vipulaṃ vā dhanāgamam /</l>\n<l>putraṃ prathamajaṃ labdhvā jananī nābhyanandata // RamS_2,42.4 //</l>\n</lg>\n\n<lg>\n<l>gṛhe gṛhe rudantyaś ca bhartāraṃ gṛham āgatam /</l>\n<l>vyagarhayanta duḥkhārtā vāgbhis totrair iva dvipān // RamS_2,42.5 //</l>\n</lg>\n\n<lg>\n<l>kiṃ nu teṣāṃ gṛhaiḥ kāryaṃ kiṃ dāraiḥ kiṃ dhanena vā /</l>\n<l>putrair vā kiṃ sukhair vāpi ye na paśyanti rāghavam // RamS_2,42.6 //</l>\n</lg>\n\n<lg>\n<l>ekaḥ satpuruṣo loke lakṣmaṇaḥ saha sītayā /</l>\n<l>yo 'nugacchati kākutsthaṃ rāmaṃ paricaran vane // RamS_2,42.7 //</l>\n</lg>\n\n<lg>\n<l>āpagāḥ kṛtapuṇyās tāḥ padminyaś ca sarāṃsi ca /</l>\n<l>yeṣu snāsyati kākutstho vigāhya salilaṃ śuci // RamS_2,42.8 //</l>\n</lg>\n\n<lg>\n<l>śobhayiṣyanti kākutstham aṭavyo ramyakānanāḥ /</l>\n<l>āpagāś ca mahānūpāḥ sānumantaś ca parvatāḥ // RamS_2,42.9 //</l>\n</lg>\n\n<lg>\n<l>kānanaṃ vāpi śailaṃ vā yaṃ rāmo 'bhigamiṣyati /</l>\n<l>priyātithim iva prāptaṃ nainaṃ śakṣyanty anarcitum // RamS_2,42.10 //</l>\n</lg>\n\n<lg>\n<l>vicitrakusumāpīḍā bahumañjaridhāriṇaḥ /</l>\n<l>akāle cāpi mukhyāni puṣpāṇi ca phalāni ca /</l>\n<l>darśayiṣyanty anukrośād girayo rāmam āgatam // RamS_2,42.11* //</l>\n</lg>\n<lg>\n<l>vidarśayanto vividhān bhūyaś citrāṃś ca nirjharān /</l>\n<l>pādapāḥ parvatāgreṣu ramayiṣyanti rāghavam // RamS_2,42.12 //</l>\n</lg>\n\n<lg>\n<l>yatra rāmo bhayaṃ nātra nāsti tatra parābhavaḥ /</l>\n<l>sa hi śūro mahābāhuḥ putro daśarathasya ca // RamS_2,42.13 //</l>\n</lg>\n\n<lg>\n<l>purā bhavati no dūrād anugacchāma rāghavam /</l>\n<l>pādacchāyā sukhā bhartus tādṛśasya mahātmanaḥ /</l>\n<l>sa hi nātho janasyāsya sa gatiḥ sa parāyaṇam // RamS_2,42.14* //</l>\n</lg>\n<lg>\n<l>vayaṃ paricariṣyāmaḥ sītāṃ yūyaṃ tu rāghavam /</l>\n<l>iti paurastriyo bhartḥn duḥkhārtās tat tad abruvan // RamS_2,42.15 //</l>\n</lg>\n\n<lg>\n<l>yuṣmākaṃ rāghavo 'raṇye yogakṣemaṃ vidhāsyati /</l>\n<l>sītā nārījanasyāsya yogakṣemaṃ kariṣyati // RamS_2,42.16 //</l>\n</lg>\n\n<lg>\n<l>ko nv anenāpratītena sotkaṇṭhitajanena ca /</l>\n<l>saṃprīyetāmanojñena vāsena hṛtacetasā // RamS_2,42.17 //</l>\n</lg>\n\n<lg>\n<l>kaikeyyā yadi ced rājyaṃ syād adharmyam anāthavat /</l>\n<l>na hi no jīvitenārthaḥ kutaḥ putraiḥ kuto dhanaiḥ // RamS_2,42.18 //</l>\n</lg>\n\n<lg>\n<l>yayā putraś ca bhartā ca tyaktāv aiśvaryakāraṇāt /</l>\n<l>kaṃ sā parihared anyaṃ kaikeyī kulapāṃsanī // RamS_2,42.19 //</l>\n</lg>\n\n<lg>\n<l>kaikeyyā na vayaṃ rājye bhṛtakā nivasema hi /</l>\n<l>jīvantyā jātu jīvantyaḥ putrair api śapāmahe // RamS_2,42.20 //</l>\n</lg>\n\n<lg>\n<l>yā putraṃ pārthivendrasya pravāsayati nirghṛṇā /</l>\n<l>kas tāṃ prāpya sukhaṃ jīved adharmyāṃ duṣṭacāriṇīm // RamS_2,42.21 //</l>\n</lg>\n\n<lg>\n<l>na hi pravrajite rāme jīviṣyati mahīpatiḥ /</l>\n<l>mṛte daśarathe vyaktaṃ vilopas tadanantaram // RamS_2,42.22 //</l>\n</lg>\n\n<lg>\n<l>te viṣaṃ pibatāloḍya kṣīṇapuṇyāḥ sudurgatāḥ /</l>\n<l>rāghavaṃ vānugacchadhvam aśrutiṃ vāpi gacchata // RamS_2,42.23 //</l>\n</lg>\n\n<lg>\n<l>mithyā pravrājito rāmaḥ sabhāryaḥ sahalakṣmaṇaḥ /</l>\n<l>bharate saṃnisṛṣṭāḥ smaḥ saunike paśavo yathā // RamS_2,42.24 //</l>\n</lg>\n\n<lg>\n<l>tās tathā vilapantyas tu nagare nāgarastriyaḥ /</l>\n<l>cukruśur bhṛśasaṃtaptā mṛtyor iva bhayāgame // RamS_2,42.25 //</l>\n</lg>\n\n<lg>\n<l>tathā striyo rāmanimittam āturā yathā sute bhrātari vā vivāsite /</l>\n<l>vilapya dīnā rurudur vicetasaḥ sutair hi tāsām adhiko hi so 'bhavat // RamS_2,42.26 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 43</l>\n<l>rāmo 'pi rātriśeṣeṇa tenaiva mahad antaram /</l>\n<l>jagāma puruṣavyāghraḥ pitur ājñām anusmaran // RamS_2,43.1 //</l>\n</lg>\n\n<lg>\n<l>tathaiva gacchatas tasya vyapāyād rajanī śivā /</l>\n<l>upāsya sa śivāṃ saṃdhyāṃ viṣayāntaṃ vyagāhata // RamS_2,43.2 //</l>\n</lg>\n\n<lg>\n<l>grāmān vikṛṣṭasīmāṃs tān puṣpitāni vanāni ca /</l>\n<l>paśyann atiyayau śīghraṃ śarair iva hayottamaiḥ // RamS_2,43.3 //</l>\n</lg>\n\n<lg>\n<l>śṛṇvan vāco manuṣyāṇāṃ grāmasaṃvāsavāsinām /</l>\n<l>rājānaṃ dhig daśarathaṃ kāmasya vaśam āgatam // RamS_2,43.4 //</l>\n</lg>\n\n<lg>\n<l>hā nṛśaṃsādya kaikeyī pāpā pāpānubandhinī /</l>\n<l>tīkṣṇā saṃbhinnamaryādā tīkṣṇe karmaṇi vartate // RamS_2,43.5 //</l>\n</lg>\n\n<lg>\n<l>yā putram īdṛśaṃ rājñaḥ pravāsayati dhārmikam /</l>\n<l>vanavāse mahāprājñaṃ sānukrośam atandritam // RamS_2,43.6 //</l>\n</lg>\n\n<lg>\n<l>etā vāco manuṣyāṇāṃ grāmasaṃvāsavāsinām /</l>\n<l>śṛṇvann atiyayau vīraḥ kosalān kosaleśvaraḥ // RamS_2,43.7 //</l>\n</lg>\n\n<lg>\n<l>tato vedaśrutiṃ nāma śivavārivahāṃ nadīm /</l>\n<l>uttīryābhimukhaḥ prāyād agastyādhyuṣitāṃ diśam // RamS_2,43.8 //</l>\n</lg>\n\n<lg>\n<l>gatvā tu suciraṃ kālaṃ tataḥ śītajalāṃ nadīm /</l>\n<l>gomatīṃ goyutānūpām atarat sāgaraṃgamām // RamS_2,43.9 //</l>\n</lg>\n\n<lg>\n<l>gomatīṃ cāpy atikramya rāghavaḥ śīghragair hayaiḥ /</l>\n<l>mayūrahaṃsābhirutāṃ tatāra syandikāṃ nadīm // RamS_2,43.10 //</l>\n</lg>\n\n<lg>\n<l>sa mahīṃ manunā rājñā dattām ikṣvākave purā /</l>\n<l>sphītāṃ rāṣṭrāvṛtāṃ rāmo vaidehīm anvadarśayat // RamS_2,43.11 //</l>\n</lg>\n\n<lg>\n<l>sūta ity eva cābhāṣya sārathiṃ tam abhīkṣṇaśaḥ /</l>\n<l>haṃsamattasvaraḥ śrīmān uvāca puruṣarṣabhaḥ // RamS_2,43.12 //</l>\n</lg>\n\n<lg>\n<l>kadāhaṃ punar āgamya sarayvāḥ puṣpite vane /</l>\n<l>mṛgayāṃ paryaṭiṣyāmi mātrā pitrā ca saṃgataḥ // RamS_2,43.13 //</l>\n</lg>\n\n<lg>\n<l>nātyartham abhikāṅkṣāmi mṛgayāṃ sarayūvane /</l>\n<l>ratir hy eṣātulā loke rājarṣigaṇasaṃmatā // RamS_2,43.14 //</l>\n</lg>\n\n<lg>\n<l>sa tam adhvānam aikṣvākaḥ sūtaṃ madhurayā girā /</l>\n<l>taṃ tam artham abhipretya yayau vākyam udīrayan // RamS_2,43.15 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 44</l>\n<l>viśālān kosalān ramyān yātvā lakṣmaṇapūrvajaḥ /</l>\n<l>āsasāda mahābāhuḥ śṛṅgaverapuraṃ prati // RamS_2,44.1 //</l>\n</lg>\n\n<lg>\n<l>tatra tripathagāṃ divyāṃ śivatoyām aśaivalām /</l>\n<l>dadarśa rāghavo gaṅgāṃ puṇyām ṛṣiniṣevitām // RamS_2,44.2 //</l>\n</lg>\n\n<lg>\n<l>haṃsasārasasaṃghuṣṭāṃ cakravākopakūjitām /</l>\n<l>śiśumāraiś ca nakraiś ca bhujaṃgaiś ca niṣevitām // RamS_2,44.3 //</l>\n</lg>\n\n<lg>\n<l>tām ūrmikalilāvartām anvavekṣya mahārathaḥ /</l>\n<l>sumantram abravīt sūtam ihaivādya vasāmahe // RamS_2,44.4 //</l>\n</lg>\n\n<lg>\n<l>avidūrād ayaṃ nadyā bahupuṣpapravālavān /</l>\n<l>sumahān iṅgudīvṛkṣo vasāmo 'traiva sārathe // RamS_2,44.5 //</l>\n</lg>\n\n<lg>\n<l>lakṣaṇaś ca sumantraś ca bāḍham ity eva rāghavam /</l>\n<l>uktvā tam iṅgudīvṛkṣaṃ tadopayayatur hayaiḥ // RamS_2,44.6 //</l>\n</lg>\n\n<lg>\n<l>rāmo 'bhiyāya taṃ ramyaṃ vṛkṣam ikṣvākunandanaḥ /</l>\n<l>rathād avātarat tasmāt sabhāryaḥ sahalakṣmaṇaḥ // RamS_2,44.7 //</l>\n</lg>\n\n<lg>\n<l>sumantro 'py avatīryaiva mocayitvā hayottamān /</l>\n<l>vṛkṣamūlagataṃ rāmam upatasthe kṛtāñjaliḥ // RamS_2,44.8 //</l>\n</lg>\n\n<lg>\n<l>tatra rājā guho nāma rāmasyātmasamaḥ sakhā /</l>\n<l>niṣādajātyo balavān sthapatiś ceti viśrutaḥ // RamS_2,44.9 //</l>\n</lg>\n\n<lg>\n<l>sa śrutvā puruṣavyāghraṃ rāmaṃ viṣayam āgatam /</l>\n<l>vṛddhaiḥ parivṛto 'mātyair jñātibhiś cāpy upāgataḥ // RamS_2,44.10 //</l>\n</lg>\n\n<lg>\n<l>tato niṣādādhipatiṃ dṛṣṭvā dūrād avasthitam /</l>\n<l>saha saumitriṇā rāmaḥ samāgacchad guhena saḥ // RamS_2,44.11 //</l>\n</lg>\n\n<lg>\n<l>tam ārtaḥ sampariṣvajya guho rāghavam abravīt /</l>\n<l>yathāyodhyā tathedaṃ te rāma kiṃ karavāṇi te // RamS_2,44.12 //</l>\n</lg>\n\n<lg>\n<l>tato guṇavadannādyam upādāya pṛthagvidham /</l>\n<l>arghyaṃ copānayat kṣipraṃ vākyaṃ cedam uvāca ha // RamS_2,44.13 //</l>\n</lg>\n\n<lg>\n<l>svāgataṃ te mahābāho taveyam akhilā mahī /</l>\n<l>vayaṃ preṣyā bhavān bhartā sādhu rājyaṃ praśādhi naḥ // RamS_2,44.14 //</l>\n</lg>\n\n<lg>\n<l>bhakṣyaṃ bhojyaṃ ca peyaṃ ca lehyaṃ cedam upasthitam /</l>\n<l>śayanāni ca mukhyāni vājināṃ khādanaṃ ca te // RamS_2,44.15 //</l>\n</lg>\n\n<lg>\n<l>guham eva bruvāṇaṃ taṃ rāghavaḥ pratyuvāca ha /</l>\n<l>arcitāś caiva hṛṣṭāś ca bhavatā sarvathā vayam // RamS_2,44.16 //</l>\n</lg>\n\n<lg>\n<l>padbhyām abhigamāc caiva snehasaṃdarśanena ca /</l>\n<l>bhujābhyāṃ sādhuvṛttābhyāṃ pīḍayan vākyam abravīt // RamS_2,44.17 //</l>\n</lg>\n\n<lg>\n<l>diṣṭyā tvāṃ guha paśyāmi arogaṃ saha bāndhavaiḥ /</l>\n<l>api te kuśalaṃ rāṣṭre mitreṣu ca dhaneṣu ca // RamS_2,44.18 //</l>\n</lg>\n\n<lg>\n<l>yat tv idaṃ bhavatā kiṃcit prītyā samupakalpitam /</l>\n<l>sarvaṃ tad anujānāmi na hi varte pratigrahe // RamS_2,44.19 //</l>\n</lg>\n\n<lg>\n<l>kuśacīrājinadharaṃ phalamūlāśanaṃ ca mām /</l>\n<l>viddhi praṇihitaṃ dharme tāpasaṃ vanagocaram // RamS_2,44.20 //</l>\n</lg>\n\n<lg>\n<l>aśvānāṃ khādanenāham arthī nānyena kenacit /</l>\n<l>etāvatātrabhavatā bhaviṣyāmi supūjitaḥ // RamS_2,44.21 //</l>\n</lg>\n\n<lg>\n<l>ete hi dayitā rājñaḥ pitur daśarathasya me /</l>\n<l>etaiḥ suvihitair aśvair bhaviṣyāmy aham arcitaḥ // RamS_2,44.22 //</l>\n</lg>\n\n<lg>\n<l>aśvānāṃ pratipānaṃ ca khādanaṃ caiva so 'nvaśāt /</l>\n<l>guhas tatraiva puruṣāṃs tvaritaṃ dīyatām iti // RamS_2,44.23 //</l>\n</lg>\n\n<lg>\n<l>tataś cīrottarāsaṅgaḥ saṃdhyām anvāsya paścimām /</l>\n<l>jalam evādade bhojyaṃ lakṣmaṇenāhṛtaṃ svayam // RamS_2,44.24 //</l>\n</lg>\n\n<lg>\n<l>tasya bhūmau śayānasya pādau prakṣālya lakṣmaṇaḥ /</l>\n<l>sabhāryasya tato 'bhyetya tasthau vṛkṣam upāśritaḥ // RamS_2,44.25 //</l>\n</lg>\n\n<lg>\n<l>guho 'pi saha sūtena saumitrim anubhāṣayan /</l>\n<l>anvajāgrat tato rāmam apramatto dhanurdharaḥ // RamS_2,44.26 //</l>\n</lg>\n\n<lg>\n<l>tathā śayānasya tato 'sya dhīmato yaśasvino dāśarather mahātmanaḥ /</l>\n<l>adṛṣṭaduḥkhasya sukhocitasya sā tadā vyatīyāya cireṇa śarvarī // RamS_2,44.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 45</l>\n<l>taṃ jāgratam adambhena bhrātur arthāya lakṣmaṇam /</l>\n<l>guhaḥ saṃtāpasaṃtapto rāghavaṃ vākyam abravīt // RamS_2,45.1 //</l>\n</lg>\n\n<lg>\n<l>iyaṃ tāta sukhā śayyā tvadartham upakalpitā /</l>\n<l>pratyāśvasihi sādhv asyāṃ rājaputra yathāsukham // RamS_2,45.2 //</l>\n</lg>\n\n<lg>\n<l>ucito 'yaṃ janaḥ sarvaḥ kleśānāṃ tvaṃ sukhocitaḥ /</l>\n<l>guptyarthaṃ jāgariṣyāmaḥ kākutsthasya vayaṃ niśām // RamS_2,45.3 //</l>\n</lg>\n\n<lg>\n<l>na hi rāmāt priyataro mamāsti bhuvi kaścana /</l>\n<l>bravīmy etad ahaṃ satyaṃ satyenaiva ca te śape // RamS_2,45.4 //</l>\n</lg>\n\n<lg>\n<l>asya prasādād āśaṃse loke 'smin sumahad yaśaḥ /</l>\n<l>dharmāvāptiṃ ca vipulām arthāvāptiṃ ca kevalām // RamS_2,45.5 //</l>\n</lg>\n\n<lg>\n<l>so 'haṃ priyasakhaṃ rāmaṃ śayānaṃ saha sītayā /</l>\n<l>rakṣiṣyāmi dhanuṣpāṇiḥ sarvato jñātibhiḥ saha // RamS_2,45.6 //</l>\n</lg>\n\n<lg>\n<l>na hi me 'viditaṃ kiṃcid vane 'smiṃś carataḥ sadā /</l>\n<l>caturaṅgaṃ hy api balaṃ sumahat prasahemahi // RamS_2,45.7 //</l>\n</lg>\n\n<lg>\n<l>lakṣmaṇas taṃ tadovāca rakṣyamāṇās tvayānagha /</l>\n<l>nātra bhītā vayaṃ sarve dharmam evānupaśyatā // RamS_2,45.8 //</l>\n</lg>\n\n<lg>\n<l>kathaṃ dāśarathau bhūmau śayāne saha sītayā /</l>\n<l>śakyā nidrā mayā labdhuṃ jīvitaṃ vā sukhāni vā // RamS_2,45.9 //</l>\n</lg>\n\n<lg>\n<l>yo na devāsuraiḥ sarvaiḥ śakyaḥ prasahituṃ yudhi /</l>\n<l>taṃ paśya sukhasaṃviṣṭaṃ tṛṇeṣu saha sītayā // RamS_2,45.10 //</l>\n</lg>\n\n<lg>\n<l>yo mantratapasā labdho vividhaiś ca pariśramaiḥ /</l>\n<l>eko daśarathasyaiṣa putraḥ sadṛśalakṣaṇaḥ // RamS_2,45.11 //</l>\n</lg>\n\n<lg>\n<l>asmin pravrajito rājā na ciraṃ vartayiṣyati /</l>\n<l>vidhavā medinī nūnaṃ kṣipram eva bhaviṣyati // RamS_2,45.12 //</l>\n</lg>\n\n<lg>\n<l>vinadya sumahānādaṃ śrameṇoparatāḥ striyaḥ /</l>\n<l>nirghoṣoparataṃ tāta manye rājaniveśanam // RamS_2,45.13 //</l>\n</lg>\n\n<lg>\n<l>kausalyā caiva rājā ca tathaiva jananī mama /</l>\n<l>nāśaṃse yadi jīvanti sarve te śarvarīm imām // RamS_2,45.14 //</l>\n</lg>\n\n<lg>\n<l>jīved api hi me mātā śatrughnasyānvavekṣayā /</l>\n<l>tad duḥkhaṃ yat tu kausalyā vīrasūr vinaśiṣyati // RamS_2,45.15 //</l>\n</lg>\n\n<lg>\n<l>anuraktajanākīrṇā sukhālokapriyāvahā /</l>\n<l>rājavyasanasaṃsṛṣṭā sā purī vinaśiṣyati // RamS_2,45.16 //</l>\n</lg>\n\n<lg>\n<l>atikrāntam atikrāntam anavāpya manoratham /</l>\n<l>rājye rāmam anikṣipya pitā me vinaśiṣyati // RamS_2,45.17 //</l>\n</lg>\n\n<lg>\n<l>siddhārthāḥ pitaraṃ vṛttaṃ tasmin kāle hy upasthite /</l>\n<l>pretakāryeṣu sarveṣu saṃskariṣyanti bhūmipam // RamS_2,45.18 //</l>\n</lg>\n\n<lg>\n<l>ramyacatvarasaṃsthānāṃ suvibhaktamahāpathām /</l>\n<l>harmyaprāsādasampannāṃ gaṇikāvaraśobhitām // RamS_2,45.19 //</l>\n</lg>\n\n<lg>\n<l>rathāśvagajasambādhāṃ tūryanādavināditām /</l>\n<l>sarvakalyāṇasampūrṇāṃ hṛṣṭapuṣṭajanākulām // RamS_2,45.20 //</l>\n</lg>\n\n<lg>\n<l>ārāmodyānasampannāṃ samājotsavaśālinīm /</l>\n<l>sukhitā vicariṣyanti rājadhānīṃ pitur mama // RamS_2,45.21 //</l>\n</lg>\n\n<lg>\n<l>api satyapratijñena sārdhaṃ kuśalinā vayam /</l>\n<l>nivṛtte vanavāse 'sminn ayodhyāṃ praviśemahi // RamS_2,45.22 //</l>\n</lg>\n\n<lg>\n<l>paridevayamānasya duḥkhārtasya mahātmanaḥ /</l>\n<l>tiṣṭhato rājaputrasya śarvarī sātyavartata // RamS_2,45.23 //</l>\n</lg>\n\n<lg>\n<l>tathā hi satyaṃ bruvati prajāhite narendraputre gurusauhṛdād guhaḥ /</l>\n<l>mumoca bāṣpaṃ vyasanābhipīḍito jvarāturo nāga iva vyathāturaḥ // RamS_2,45.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 46</l>\n<l>prabhātāyāṃ tu śarvaryāṃ pṛthuvṛkṣā mahāyaśāḥ /</l>\n<l>uvāca rāmaḥ saumitriṃ lakṣmaṇaṃ śubhalakṣaṇam // RamS_2,46.1 //</l>\n</lg>\n\n<lg>\n<l>bhāskarodayakālo 'yaṃ gatā bhagavatī niśā /</l>\n<l>asau sukṛṣṇo vihagaḥ kokilas tāta kūjati // RamS_2,46.2 //</l>\n</lg>\n\n<lg>\n<l>barhiṇānāṃ ca nirghoṣaḥ śrūyate nadatāṃ vane /</l>\n<l>tarāma jāhnavīṃ saumya śīghragāṃ sāgaraṃgamām // RamS_2,46.3 //</l>\n</lg>\n\n<lg>\n<l>vijñāya rāmasya vacaḥ saumitrir mitranandanaḥ /</l>\n<l>guham āmantrya sūtaṃ ca so 'tiṣṭhad bhrātur agrataḥ // RamS_2,46.4 //</l>\n</lg>\n\n<lg>\n<l>tataḥ kalāpān saṃnahya khaḍgau baddhvā ca dhanvinau /</l>\n<l>jagmatur yena tau gaṅgāṃ sītayā saha rāghavau // RamS_2,46.5 //</l>\n</lg>\n\n<lg>\n<l>rāmam eva tu dharmajñam upagamya vinītavat /</l>\n<l>kim ahaṃ karavāṇīti sūtaḥ prāñjalir abravīt // RamS_2,46.6 //</l>\n</lg>\n\n<lg>\n<l>nivartasvety uvācainam etāvaddhi kṛtaṃ mama /</l>\n<l>yānaṃ vihāya padbhyāṃ tu gamiṣyāmo mahāvanam // RamS_2,46.7 //</l>\n</lg>\n\n<lg>\n<l>ātmānaṃ tv abhyanujñātam avekṣyārtaḥ sa sārathiḥ /</l>\n<l>sumantraḥ puruṣavyāghram aikṣvākam idam abravīt // RamS_2,46.8 //</l>\n</lg>\n\n<lg>\n<l>nātikrāntam idaṃ loke puruṣeṇeha kenacit /</l>\n<l>tava sabhrātṛbhāryasya vāsaḥ prākṛtavad vane // RamS_2,46.9 //</l>\n</lg>\n\n<lg>\n<l>na manye brahmacarye 'sti svadhīte vā phalodayaḥ /</l>\n<l>mārdavārjavayor vāpi tvāṃ ced vyasanam āgatam // RamS_2,46.10 //</l>\n</lg>\n\n<lg>\n<l>saha rāghava vaidehyā bhrātrā caiva vane vasan /</l>\n<l>tvaṃ gatiṃ prāpsyase vīra trīṃl lokāṃs tu jayann iva // RamS_2,46.11 //</l>\n</lg>\n\n<lg>\n<l>vayaṃ khalu hatā rāma ye tayāpy upavañcitāḥ /</l>\n<l>kaikeyyā vaśam eṣyāmaḥ pāpāyā duḥkhabhāginaḥ // RamS_2,46.12 //</l>\n</lg>\n\n<lg>\n<l>iti bruvann ātmasamaṃ sumantraḥ sārathis tadā /</l>\n<l>dṛṣṭvā dūragataṃ rāmaṃ duḥkhārto rurude ciram // RamS_2,46.13 //</l>\n</lg>\n\n<lg>\n<l>tatas tu vigate bāṣpe sūtaṃ spṛṣṭodakaṃ śucim /</l>\n<l>rāmas tu madhuraṃ vākyaṃ punaḥ punar uvāca tam // RamS_2,46.14 //</l>\n</lg>\n\n<lg>\n<l>ikṣvākūṇāṃ tvayā tulyaṃ suhṛdaṃ nopalakṣaye /</l>\n<l>yathā daśaratho rājā māṃ na śocet tathā kuru // RamS_2,46.15 //</l>\n</lg>\n\n<lg>\n<l>śokopahatacetāś ca vṛddhaś ca jagatīpatiḥ /</l>\n<l>kāmabhārāvasannaś ca tasmād etad bravīmi te // RamS_2,46.16 //</l>\n</lg>\n\n<lg>\n<l>yad yad ājñāpayet kiṃcit sa mahātmā mahīpatiḥ /</l>\n<l>kaikeyyāḥ priyakāmārthaṃ kāryaṃ tad avikāṅkṣayā // RamS_2,46.17 //</l>\n</lg>\n\n<lg>\n<l>etadarthaṃ hi rājyāni praśāsati nareśvarāḥ /</l>\n<l>yad eṣāṃ sarvakṛtyeṣu mano na pratihanyate // RamS_2,46.18 //</l>\n</lg>\n\n<lg>\n<l>tad yathā sa mahārājo nālīkam adhigacchati /</l>\n<l>na ca tāmyati duḥkhena sumantra kuru tat tathā // RamS_2,46.19 //</l>\n</lg>\n\n<lg>\n<l>adṛṣṭaduḥkhaṃ rājānaṃ vṛddham āryaṃ jitendriyam /</l>\n<l>brūyās tvam abhivādyaiva mama hetor idaṃ vacaḥ // RamS_2,46.20 //</l>\n</lg>\n\n<lg>\n<l>naivāham anuśocāmi lakṣmaṇo na ca maithilī /</l>\n<l>ayodhyāyāś cyutāś ceti vane vatsyāmaheti vā // RamS_2,46.21 //</l>\n</lg>\n\n<lg>\n<l>caturdaśasu varṣeṣu nivṛtteṣu punaḥ punaḥ /</l>\n<l>lakṣmaṇaṃ māṃ ca sītāṃ ca drakṣyasi kṣipram āgatān // RamS_2,46.22 //</l>\n</lg>\n\n<lg>\n<l>evam uktvā tu rājānaṃ mātaraṃ ca sumantra me /</l>\n<l>anyāś ca devīḥ sahitāḥ kaikeyīṃ ca punaḥ punaḥ // RamS_2,46.23 //</l>\n</lg>\n\n<lg>\n<l>ārogyaṃ brūhi kausalyām atha pādābhivandanam /</l>\n<l>sītāyā mama cāryasya vacanāl lakṣmaṇasya ca // RamS_2,46.24 //</l>\n</lg>\n\n<lg>\n<l>brūyāś ca hi mahārājaṃ bharataṃ kṣipram ānaya /</l>\n<l>āgataś cāpi bharataḥ sthāpyo nṛpamate pade // RamS_2,46.25 //</l>\n</lg>\n\n<lg>\n<l>bharataṃ ca pariṣvajya yauvarājye 'bhiṣicya ca /</l>\n<l>asmatsaṃtāpajaṃ duḥkhaṃ na tvām abhibhaviṣyati // RamS_2,46.26 //</l>\n</lg>\n\n<lg>\n<l>bharataś cāpi vaktavyo yathā rājani vartase /</l>\n<l>tathā mātṛṣu vartethāḥ sarvāsv evāviśeṣataḥ // RamS_2,46.27 //</l>\n</lg>\n\n<lg>\n<l>yathā ca tava kaikeyī sumitrā cāviśeṣataḥ /</l>\n<l>tathaiva devī kausalyā mama mātā viśeṣataḥ // RamS_2,46.28 //</l>\n</lg>\n\n<lg>\n<l>nivartyamāno rāmeṇa sumantraḥ śokakarśitaḥ /</l>\n<l>tat sarvaṃ vacanaṃ śrutvā snehāt kākutstham abravīt // RamS_2,46.29 //</l>\n</lg>\n\n<lg>\n<l>yad ahaṃ nopacāreṇa brūyāṃ snehād aviklavaḥ /</l>\n<l>bhaktimān iti tat tāvad vākyaṃ tvaṃ kṣantum arhasi // RamS_2,46.30 //</l>\n</lg>\n\n<lg>\n<l>kathaṃ hi tvadvihīno 'haṃ pratiyāsyāmi tāṃ purīm /</l>\n<l>tava tāta viyogena putraśokākulām iva // RamS_2,46.31 //</l>\n</lg>\n\n<lg>\n<l>sarāmam api tāvan me rathaṃ dṛṣṭvā tadā janaḥ /</l>\n<l>vinā rāmaṃ rathaṃ dṛṣṭvā vidīryetāpi sā purī // RamS_2,46.32 //</l>\n</lg>\n\n<lg>\n<l>dainyaṃ hi nagarī gacched dṛṣṭvā śūnyam imaṃ ratham /</l>\n<l>sūtāvaśeṣaṃ svaṃ sainyaṃ hatavīram ivāhave // RamS_2,46.33 //</l>\n</lg>\n\n<lg>\n<l>dūre 'pi nivasantaṃ tvāṃ mānasenāgrataḥ sthitam /</l>\n<l>cintayantyo 'dya nūnaṃ tvāṃ nirāhārāḥ kṛtāḥ prajāḥ // RamS_2,46.34 //</l>\n</lg>\n\n<lg>\n<l>ārtanādo hi yaḥ paurair muktas tadvipravāsane /</l>\n<l>rathasthaṃ māṃ niśāmyaiva kuryuḥ śataguṇaṃ tataḥ // RamS_2,46.35 //</l>\n</lg>\n\n<lg>\n<l>ahaṃ kiṃ cāpi vakṣyāmi devīṃ tava suto mayā /</l>\n<l>nīto 'sau mātulakulaṃ saṃtāpaṃ mā kṛthā iti // RamS_2,46.36 //</l>\n</lg>\n\n<lg>\n<l>asatyam api naivāhaṃ brūyāṃ vacanam īdṛśam /</l>\n<l>katham apriyam evāhaṃ brūyāṃ satyam idaṃ vacaḥ // RamS_2,46.37 //</l>\n</lg>\n\n<lg>\n<l>mama tāvan niyogasthās tvadbandhujanavāhinaḥ /</l>\n<l>kathaṃ rathaṃ tvayā hīnaṃ pravakṣyanti hayottamāḥ // RamS_2,46.38 //</l>\n</lg>\n\n<lg>\n<l>yadi me yācamānasya tyāgam eva kariṣyasi /</l>\n<l>saratho 'gniṃ pravekṣyāmi tyaktamātra iha tvayā // RamS_2,46.39 //</l>\n</lg>\n\n<lg>\n<l>bhaviṣyanti vane yāni tapovighnakarāṇi te /</l>\n<l>rathena pratibādhiṣye tāni sattvāni rāghava // RamS_2,46.40 //</l>\n</lg>\n\n<lg>\n<l>tvatkṛte na mayā prāptaṃ rathacaryākṛtaṃ sukham /</l>\n<l>āśaṃse tvatkṛtenāhaṃ vanavāsakṛtaṃ sukham // RamS_2,46.41 //</l>\n</lg>\n\n<lg>\n<l>prasīdecchāmi te 'raṇye bhavituṃ pratyanantaraḥ /</l>\n<l>prītyābhihitam icchāmi bhava me patyanantaraḥ // RamS_2,46.42 //</l>\n</lg>\n\n<lg>\n<l>tava śuśrūṣaṇaṃ mūrdhnā kariṣyāmi vane vasan /</l>\n<l>ayodhyāṃ devalokaṃ vā sarvathā prajahāmy aham // RamS_2,46.43 //</l>\n</lg>\n\n<lg>\n<l>na hi śakyā praveṣṭuṃ sā mayāyodhyā tvayā vinā /</l>\n<l>rājadhānī mahendrasya yathā duṣkṛtakarmaṇā // RamS_2,46.44 //</l>\n</lg>\n\n<lg>\n<l>ime cāpi hayā vīra yadi te vanavāsinaḥ /</l>\n<l>paricaryāṃ kariṣyanti prāpsyanti paramāṃ gatim // RamS_2,46.45 //</l>\n</lg>\n\n<lg>\n<l>vanavāse kṣayaṃ prāpte mamaiṣa hi manorathaḥ /</l>\n<l>yad anena rathenaiva tvāṃ vaheyaṃ purīṃ punaḥ // RamS_2,46.46 //</l>\n</lg>\n\n<lg>\n<l>caturdaśa hi varṣāṇi sahitasya tvayā vane /</l>\n<l>kṣaṇabhūtāni yāsyanti śataśas tu tato 'nyathā // RamS_2,46.47 //</l>\n</lg>\n\n<lg>\n<l>bhṛtyavatsala tiṣṭhantaṃ bhartṛputragate pathi /</l>\n<l>bhaktaṃ bhṛtyaṃ sthitaṃ sthityāṃ tvaṃ na māṃ hātum arhasi // RamS_2,46.48 //</l>\n</lg>\n\n<lg>\n<l>evaṃ bahuvidhaṃ dīnaṃ yācamānaṃ punaḥ punaḥ /</l>\n<l>rāmo bhṛtyānukampī tu sumantram idam abravīt // RamS_2,46.49 //</l>\n</lg>\n\n<lg>\n<l>jānāmi paramāṃ bhaktiṃ mayi te bhartṛvatsala /</l>\n<l>śṛṇu cāpi yadarthaṃ tvāṃ preṣayāmi purīm itaḥ // RamS_2,46.50 //</l>\n</lg>\n\n<lg>\n<l>nagarīṃ tvāṃ gataṃ dṛṣṭvā jananī me yavīyasī /</l>\n<l>kaikeyī pratyayaṃ gacched iti rāmo vanaṃ gataḥ // RamS_2,46.51 //</l>\n</lg>\n\n<lg>\n<l>parituṣṭā hi sā devī vanavāsaṃ gate mayi /</l>\n<l>rājānaṃ nātiśaṅketa mithyāvādīti dhārmikam // RamS_2,46.52 //</l>\n</lg>\n\n<lg>\n<l>eṣa me prathamaḥ kalpo yad ambā me yavīyasī /</l>\n<l>bharatārakṣitaṃ sphītaṃ putrarājyam avāpnuyāt // RamS_2,46.53 //</l>\n</lg>\n\n<lg>\n<l>mama priyārthaṃ rājñaś ca sarathas tvaṃ purīṃ vraja /</l>\n<l>saṃdiṣṭaś cāsi yānarthāṃs tāṃs tān brūyās tathātathā // RamS_2,46.54 //</l>\n</lg>\n\n<lg>\n<l>ity uktvā vacanaṃ sūtaṃ sāntvayitvā punaḥ punaḥ /</l>\n<l>guhaṃ vacanam aklībaṃ rāmo hetumad abravīt /</l>\n<l>jaṭāḥ kṛtvā gamiṣyāmi nyagrodhakṣīram ānaya // RamS_2,46.55* //</l>\n</lg>\n<lg>\n<l>tat kṣīraṃ rājaputrāya guhaḥ kṣipram upāharat /</l>\n<l>lakṣmaṇasyātmanaś caiva rāmas tenākaroj jaṭāḥ // RamS_2,46.56 //</l>\n</lg>\n\n<lg>\n<l>tau tadā cīravasanau jaṭāmaṇḍaladhāriṇau /</l>\n<l>aśobhetām ṛṣisamau bhrātarau rāmalakṣmaṇau // RamS_2,46.57 //</l>\n</lg>\n\n<lg>\n<l>tato vaikhānasaṃ mārgam āsthitaḥ sahalakṣmaṇaḥ /</l>\n<l>vratam ādiṣṭavān rāmaḥ sahāyaṃ guham abravīt // RamS_2,46.58 //</l>\n</lg>\n\n<lg>\n<l>apramatto bale kośe durge janapade tathā /</l>\n<l>bhavethā guha rājyaṃ hi durārakṣatamaṃ matam // RamS_2,46.59 //</l>\n</lg>\n\n<lg>\n<l>tatas taṃ samanujñāya guham ikṣvākunandanaḥ /</l>\n<l>jagāma tūrṇam avyagraḥ sabhāryaḥ sahalakṣmaṇaḥ // RamS_2,46.60 //</l>\n</lg>\n\n<lg>\n<l>sa tu dṛṣṭvā nadītīre nāvam ikṣvākunandanaḥ /</l>\n<l>titīrṣuḥ śīghragāṃ gaṅgām idaṃ lakṣmaṇam abravīt // RamS_2,46.61 //</l>\n</lg>\n\n<lg>\n<l>āroha tvaṃ naravyāghra sthitāṃ nāvam imāṃ śanaiḥ /</l>\n<l>sītāṃ cāropayānvakṣaṃ parigṛhya manasvinīm // RamS_2,46.62 //</l>\n</lg>\n\n<lg>\n<l>sa bhrātuḥ śāsanaṃ śrutvā sarvam apratikūlayan /</l>\n<l>āropya maithilīṃ pūrvam ārurohātmavāṃs tataḥ // RamS_2,46.63 //</l>\n</lg>\n\n<lg>\n<l>athāruroha tejasvī svayaṃ lakṣmaṇapūrvajaḥ /</l>\n<l>tato niṣādādhipatir guho jñātīn acodayat // RamS_2,46.64 //</l>\n</lg>\n\n<lg>\n<l>anujñāya sumantraṃ ca sabalaṃ caiva taṃ guham /</l>\n<l>āsthāya nāvaṃ rāmas tu codayāmāsa nāvikān // RamS_2,46.65 //</l>\n</lg>\n\n<lg>\n<l>tatas taiś coditā sā nauḥ karṇadhārasamāhitā /</l>\n<l>śubhasphyavegābhihatā śīghraṃ salilam atyagāt // RamS_2,46.66 //</l>\n</lg>\n\n<lg>\n<l>madhyaṃ tu samanuprāpya bhāgīrathyās tv aninditā /</l>\n<l>vaidehī prāñjalir bhūtvā tāṃ nadīm idam abravīt // RamS_2,46.67 //</l>\n</lg>\n\n<lg>\n<l>putro daśarathasyāyaṃ mahārājasya dhīmataḥ /</l>\n<l>nideśaṃ pālayatv enaṃ gaṅge tvadabhirakṣitaḥ // RamS_2,46.68 //</l>\n</lg>\n\n<lg>\n<l>caturdaśa hi varṣāṇi samagrāṇy uṣya kānane /</l>\n<l>bhrātrā saha mayā caiva punaḥ pratyāgamiṣyati // RamS_2,46.69 //</l>\n</lg>\n\n<lg>\n<l>tatas tvāṃ devi subhage kṣemeṇa punar āgatā /</l>\n<l>yakṣye pramuditā gaṅge sarvakāmasamṛddhaye // RamS_2,46.70 //</l>\n</lg>\n\n<lg>\n<l>tvaṃ hi tripathagā devi brahmalokaṃ samīkṣase /</l>\n<l>bhāryā codadhirājasya loke 'smin sampradṛśyase // RamS_2,46.71 //</l>\n</lg>\n\n<lg>\n<l>sā tvāṃ devi namasyāmi praśaṃsāmi ca śobhane /</l>\n<l>prāptarājye naravyāghre śivena punar āgate // RamS_2,46.72 //</l>\n</lg>\n\n<lg>\n<l>gavāṃ śatasahasrāṇi vastrāṇy annaṃ ca peśalam /</l>\n<l>brāhmaṇebhyaḥ pradāsyāmi tava priyacikīrṣayā // RamS_2,46.73 //</l>\n</lg>\n\n<lg>\n<l>tathā saṃbhāṣamāṇā sā sītā gaṅgām aninditā /</l>\n<l>dakṣiṇā dakṣiṇaṃ tīraṃ kṣipram evābhyupāgamat // RamS_2,46.74 //</l>\n</lg>\n\n<lg>\n<l>tīraṃ tu samanuprāpya nāvaṃ hitvā nararṣabhaḥ /</l>\n<l>prātiṣṭhata saha bhrātrā vaidehyā ca paraṃtapaḥ // RamS_2,46.75 //</l>\n</lg>\n\n<lg>\n<l>athābravīn mahābāhuḥ sumitrānandavardhanam /</l>\n<l>agrato gaccha saumitre sītā tvām anugacchatu // RamS_2,46.76 //</l>\n</lg>\n\n<lg>\n<l>pṛṣṭhato 'haṃ gamiṣyāmi tvāṃ ca sītāṃ ca pālayan /</l>\n<l>adya duḥkhaṃ tu vaidehī vanavāsasya vetsyati // RamS_2,46.77 //</l>\n</lg>\n\n<lg>\n<l>gataṃ tu gaṅgāparapāram āśu rāmaṃ sumantraḥ pratataṃ nirīkṣya /</l>\n<l>adhvaprakarṣād vinivṛttadṛṣṭir mumoca bāṣpaṃ vyathitas tapasvī // RamS_2,46.78 //</l>\n</lg>\n\n<lg>\n<l>tau tatra hatvā caturo mahāmṛgān varāham ṛśyaṃ pṛṣataṃ mahārurum /</l>\n<l>ādāya medhyaṃ tvaritaṃ bubhukṣitau vāsāya kāle yayatur vanaspatim // RamS_2,46.79 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 47</l>\n<l>sa taṃ vṛkṣaṃ samāsādya saṃdhyām anvāsya paścimām /</l>\n<l>rāmo ramayatāṃ śreṣṭha iti hovāca lakṣmaṇam // RamS_2,47.1 //</l>\n</lg>\n\n<lg>\n<l>adyeyaṃ prathamā rātrir yātā janapadād bahiḥ /</l>\n<l>yā sumantreṇa rahitā tāṃ notkaṇṭhitum arhasi // RamS_2,47.2 //</l>\n</lg>\n\n<lg>\n<l>jāgartavyam atandribhyām adya prabhṛti rātriṣu /</l>\n<l>yogakṣemo hi sītāyā vartate lakṣmaṇāvayoḥ // RamS_2,47.3 //</l>\n</lg>\n\n<lg>\n<l>rātriṃ kathaṃcid evemāṃ saumitre vartayāmahe /</l>\n<l>upāvartāmahe bhūmāv āstīrya svayam ārjitaiḥ // RamS_2,47.4 //</l>\n</lg>\n\n<lg>\n<l>sa tu saṃviśya medinyāṃ mahārhaśayanocitaḥ /</l>\n<l>imāḥ saumitraye rāmo vyājahāra kathāḥ śubhāḥ // RamS_2,47.5 //</l>\n</lg>\n\n<lg>\n<l>dhruvam adya mahārājo duḥkhaṃ svapiti lakṣmaṇa /</l>\n<l>kṛtakāmā tu kaikeyī tuṣṭā bhavitum arhati // RamS_2,47.6 //</l>\n</lg>\n\n<lg>\n<l>sā hi devī mahārājaṃ kaikeyī rājyakāraṇāt /</l>\n<l>api na cyāvayet prāṇān dṛṣṭvā bharatam āgatam // RamS_2,47.7 //</l>\n</lg>\n\n<lg>\n<l>anāthaś caiva vṛddhaś ca mayā caiva vinākṛtaḥ /</l>\n<l>kiṃ kariṣyati kāmātmā kaikeyyā vaśam āgataḥ // RamS_2,47.8 //</l>\n</lg>\n\n<lg>\n<l>idaṃ vyasanam ālokya rājñaś ca mativibhramam /</l>\n<l>kāma evārdhadharmābhyāṃ garīyān iti me matiḥ // RamS_2,47.9 //</l>\n</lg>\n\n<lg>\n<l>ko hy avidvān api pumān pramadāyāḥ kṛte tyajet /</l>\n<l>chandānuvartinaṃ putraṃ tāto mām iva lakṣmaṇa // RamS_2,47.10 //</l>\n</lg>\n\n<lg>\n<l>sukhī bata sabhāryaś ca bharataḥ kekayīsutaḥ /</l>\n<l>muditān kosalān eko yo bhokṣyaty adhirājavat // RamS_2,47.11 //</l>\n</lg>\n\n<lg>\n<l>sa hi sarvasya rājyasya mukham ekaṃ bhaviṣyati /</l>\n<l>tāte ca vayasātīte mayi cāraṇyam āśrite // RamS_2,47.12 //</l>\n</lg>\n\n<lg>\n<l>arthadharmau parityajya yaḥ kāmam anuvartate /</l>\n<l>evam āpadyate kṣipraṃ rājā daśaratho yathā // RamS_2,47.13 //</l>\n</lg>\n\n<lg>\n<l>manye daśarathāntāya mama pravrājanāya ca /</l>\n<l>kaikeyī saumya samprāptā rājyāya bharatasya ca // RamS_2,47.14 //</l>\n</lg>\n\n<lg>\n<l>apīdānīṃ na kaikeyī saubhāgyamadamohitā /</l>\n<l>kausalyāṃ ca sumitrāṃ ca samprabādheta matkṛte // RamS_2,47.15 //</l>\n</lg>\n\n<lg>\n<l>mā sma matkāraṇād devī sumitrā duḥkham āvaset /</l>\n<l>ayodhyām ita eva tvaṃ kāle praviśa lakṣmaṇa // RamS_2,47.16 //</l>\n</lg>\n\n<lg>\n<l>aham eko gamiṣyāmi sītayā saha daṇḍakān /</l>\n<l>anāthāyā hi nāthas tvaṃ kausalyāyā bhaviṣyasi // RamS_2,47.17 //</l>\n</lg>\n\n<lg>\n<l>kṣudrakarmā hi kaikeyī dveṣād anyāyyam ācaret /</l>\n<l>paridadyā hi dharmajñe bharate mama mātaram // RamS_2,47.18 //</l>\n</lg>\n\n<lg>\n<l>nūnaṃ jātyantare kasmin striyaḥ putrair viyojitāḥ /</l>\n<l>jananyā mama saumitre tad apy etad upasthitam // RamS_2,47.19 //</l>\n</lg>\n\n<lg>\n<l>mayā hi cirapuṣṭena duḥkhasaṃvardhitena ca /</l>\n<l>viprāyujyata kausalyā phalakāle dhig astu mām // RamS_2,47.20 //</l>\n</lg>\n\n<lg>\n<l>mā sma sīmantinī kācij janayet putram īdṛśam /</l>\n<l>saumitre yo 'ham ambāyā dadmi śokam anantakam // RamS_2,47.21 //</l>\n</lg>\n\n<lg>\n<l>manye prītiviśiṣṭā sā matto lakṣmaṇa śārikā /</l>\n<l>yasyās tac chrūyate vākyaṃ śuka pādam arer daśa // RamS_2,47.22 //</l>\n</lg>\n\n<lg>\n<l>śocantyāś cālpabhāgyāyā na kiṃcid upakurvatā /</l>\n<l>putreṇa kim aputrāyā mayā kāryam ariṃdama // RamS_2,47.23 //</l>\n</lg>\n\n<lg>\n<l>alpabhāgyā hi me mātā kausalyā rahitā mayā /</l>\n<l>śete paramaduḥkhārtā patitā śokasāgare // RamS_2,47.24 //</l>\n</lg>\n\n<lg>\n<l>eko hy aham ayodhyāṃ ca pṛthivīṃ cāpi lakṣmaṇa /</l>\n<l>tareyam iṣubhiḥ kruddho nanu vīryam akāraṇam // RamS_2,47.25 //</l>\n</lg>\n\n<lg>\n<l>adharmabhayabhītaś ca paralokasya cānagha /</l>\n<l>tena lakṣmaṇa nādyāham ātmānam abhiṣecaye // RamS_2,47.26 //</l>\n</lg>\n\n<lg>\n<l>etad anyac ca karuṇaṃ vilapya vijane bahu /</l>\n<l>aśrupūrṇamukho rāmo niśi tūṣṇīm upāviśat // RamS_2,47.27 //</l>\n</lg>\n\n<lg>\n<l>vilapyoparataṃ rāmaṃ gatārciṣam ivānalam /</l>\n<l>samudram iva nirvegam āśvāsayata lakṣmaṇaḥ // RamS_2,47.28 //</l>\n</lg>\n\n<lg>\n<l>dhruvam adya purī rāma ayodhyāyudhināṃ vara /</l>\n<l>niṣprabhā tvayi niṣkrānte gatacandreva śarvarī // RamS_2,47.29 //</l>\n</lg>\n\n<lg>\n<l>naitad aupayikaṃ rāma yad idaṃ paritapyase /</l>\n<l>viṣādayasi sītāṃ ca māṃ caiva puruṣarṣabha // RamS_2,47.30 //</l>\n</lg>\n\n<lg>\n<l>na ca sītā tvayā hīnā na cāham api rāghava /</l>\n<l>muhūrtam api jīvāvo jalān matsyāv ivoddhṛtau // RamS_2,47.31 //</l>\n</lg>\n\n<lg>\n<l>na hi tātaṃ na śatrughnaṃ na sumitrāṃ paraṃtapa /</l>\n<l>draṣṭum iccheyam adyāhaṃ svargaṃ vāpi tvayā vinā // RamS_2,47.32 //</l>\n</lg>\n\n<lg>\n<l>sa lakṣmaṇasyottamapuṣkalaṃ vaco niśamya caivaṃ vanavāsam ādarāt /</l>\n<l>samāḥ samastā vidadhe paraṃtapaḥ prapadya dharmaṃ sucirāya rāghavaḥ // RamS_2,47.33 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 48</l>\n<l>te tu tasmin mahāvṛkṣa uṣitvā rajanīṃ śivām /</l>\n<l>vimale 'bhyudite sūrye tasmād deśāt pratasthire // RamS_2,48.1 //</l>\n</lg>\n\n<lg>\n<l>yatra bhāgīrathī gaṅgā yamunām abhivartate /</l>\n<l>jagmus taṃ deśam uddiśya vigāhya sumahad vanam // RamS_2,48.2 //</l>\n</lg>\n\n<lg>\n<l>te bhūmim āgān vividhān deśāṃś cāpi manoramān /</l>\n<l>adṛṣṭapūrvān paśyantas tatra tatra yaśasvinaḥ // RamS_2,48.3 //</l>\n</lg>\n\n<lg>\n<l>yathākṣemeṇa gacchan sa paśyaṃś ca vividhān drumān /</l>\n<l>nivṛttamātre divase rāmaḥ saumitrim abravīt // RamS_2,48.4 //</l>\n</lg>\n\n<lg>\n<l>prayāgam abhitaḥ paśya saumitre dhūmam unnatam /</l>\n<l>agner bhagavataḥ ketuṃ manye saṃnihito muniḥ // RamS_2,48.5 //</l>\n</lg>\n\n<lg>\n<l>nūnaṃ prāptāḥ sma sambhedaṃ gaṅgāyamunayor vayam /</l>\n<l>tathā hi śrūyate śabdo vāriṇo vārighaṭṭitaḥ // RamS_2,48.6 //</l>\n</lg>\n\n<lg>\n<l>dārūṇi paribhinnāni vanajair upajīvibhiḥ /</l>\n<l>bharadvājāśrame caite dṛśyante vividhā drumāḥ // RamS_2,48.7 //</l>\n</lg>\n\n<lg>\n<l>dhanvinau tau sukhaṃ gatvā lambamāne divākare /</l>\n<l>gaṅgāyamunayoḥ saṃdhau prāpatur nilayaṃ muneḥ // RamS_2,48.8 //</l>\n</lg>\n\n<lg>\n<l>rāmas tv āśramam āsādya trāsayan mṛgapakṣiṇaḥ /</l>\n<l>gatvā muhūrtam adhvānaṃ bharadvājam upāgamat // RamS_2,48.9 //</l>\n</lg>\n\n<lg>\n<l>tatas tv āśramam āsādya muner darśanakāṅkṣiṇau /</l>\n<l>sītayānugatau vīrau dūrād evāvatasthatuḥ // RamS_2,48.10 //</l>\n</lg>\n\n<lg>\n<l>hutāgnihotraṃ dṛṣṭvaiva mahābhāgaṃ kṛtāñjaliḥ /</l>\n<l>rāmaḥ saumitriṇā sārdhaṃ sītayā cābhyavādayat // RamS_2,48.11 //</l>\n</lg>\n\n<lg>\n<l>nyavedayata cātmānaṃ tasmai lakṣmaṇapūrvajaḥ /</l>\n<l>putrau daśarathasyāvāṃ bhagavan rāmalakṣmaṇau // RamS_2,48.12 //</l>\n</lg>\n\n<lg>\n<l>bhāryā mameyaṃ vaidehī kalyāṇī janakātmajā /</l>\n<l>māṃ cānuyātā vijanaṃ tapovanam aninditā // RamS_2,48.13 //</l>\n</lg>\n\n<lg>\n<l>pitrā pravrājyamānaṃ māṃ saumitrir anujaḥ priyaḥ /</l>\n<l>ayam anvagamad bhrātā vanam eva dṛḍhavrataḥ // RamS_2,48.14 //</l>\n</lg>\n\n<lg>\n<l>pitrā niyuktā bhagavan pravekṣyāmas tapovanam /</l>\n<l>dharmam evācariṣyāmas tatra mūlaphalāśanāḥ // RamS_2,48.15 //</l>\n</lg>\n\n<lg>\n<l>tasya tadvacanaṃ śrutvā rājaputrasya dhīmataḥ /</l>\n<l>upānayata dharmātmā gām arghyam udakaṃ tataḥ // RamS_2,48.16 //</l>\n</lg>\n\n<lg>\n<l>mṛgapakṣibhir āsīno munibhiś ca samantataḥ /</l>\n<l>rāmam āgatam abhyarcya svāgatenāha taṃ muniḥ // RamS_2,48.17 //</l>\n</lg>\n\n<lg>\n<l>pratigṛhya ca tām arcām upaviṣṭaṃ sarāghavam /</l>\n<l>bharadvājo 'bravīd vākyaṃ dharmayuktam idaṃ tadā // RamS_2,48.18 //</l>\n</lg>\n\n<lg>\n<l>cirasya khalu kākutstha paśyāmi tvām ihāgatam /</l>\n<l>śrutaṃ tava mayā cedaṃ vivāsanam akāraṇam // RamS_2,48.19 //</l>\n</lg>\n\n<lg>\n<l>avakāśo vivikto 'yaṃ mahānadyoḥ samāgame /</l>\n<l>puṇyaś ca ramaṇīyaś ca vasatv iha bhavān sukham // RamS_2,48.20 //</l>\n</lg>\n\n<lg>\n<l>evam uktas tu vacanaṃ bharadvājena rāghavaḥ /</l>\n<l>pratyuvāca śubhaṃ vākyaṃ rāmaḥ sarvahite rataḥ // RamS_2,48.21 //</l>\n</lg>\n\n<lg>\n<l>bhagavann ita āsannaḥ paurajānapado janaḥ /</l>\n<l>āgamiṣyati vaidehīṃ māṃ cāpi prekṣako janaḥ /</l>\n<l>anena kāraṇenāham iha vāsaṃ na rocaye // RamS_2,48.22* //</l>\n</lg>\n<lg>\n<l>ekānte paśya bhagavann āśramasthānam uttamam /</l>\n<l>ramate yatra vaidehī sukhārhā janakātmajā // RamS_2,48.23 //</l>\n</lg>\n\n<lg>\n<l>etac chrutvā śubhaṃ vākyaṃ bharadvājo mahāmuniḥ /</l>\n<l>rāghavasya tato vākyam arthagrāhakam abravīt // RamS_2,48.24 //</l>\n</lg>\n\n<lg>\n<l>daśakrośa itas tāta girir yasmin nivatsyasi /</l>\n<l>maharṣisevitaḥ puṇyaḥ sarvataḥ sukhadarśanaḥ // RamS_2,48.25 //</l>\n</lg>\n\n<lg>\n<l>golāṅgūlānucarito vānararkṣaniṣevitaḥ /</l>\n<l>citrakūṭa iti khyāto gandhamādanasaṃnibhaḥ // RamS_2,48.26 //</l>\n</lg>\n\n<lg>\n<l>yāvatā citrakūṭasya naraḥ śṛṅgāṇy avekṣate /</l>\n<l>kalyāṇāni samādhatte na pāpe kurute manaḥ // RamS_2,48.27 //</l>\n</lg>\n\n<lg>\n<l>ṛṣayas tatra bahavo vihṛtya śaradāṃ śatam /</l>\n<l>tapasā divam ārūḍhāḥ kapālaśirasā saha // RamS_2,48.28 //</l>\n</lg>\n\n<lg>\n<l>praviviktam ahaṃ manye taṃ vāsaṃ bhavataḥ sukham /</l>\n<l>iha vā vanavāsāya vasa rāma mayā saha // RamS_2,48.29 //</l>\n</lg>\n\n<lg>\n<l>sa rāmaṃ sarvakāmais taṃ bharadvājaḥ priyātithim /</l>\n<l>sabhāryaṃ saha ca bhrātrā pratijagrāha dharmavit // RamS_2,48.30 //</l>\n</lg>\n\n<lg>\n<l>tasya prayāge rāmasya taṃ maharṣim upeyuṣaḥ /</l>\n<l>prapannā rajanī puṇyā citrāḥ kathayataḥ kathāḥ // RamS_2,48.31 //</l>\n</lg>\n\n<lg>\n<l>prabhātāyāṃ rajanyāṃ tu bharadvājam upāgamat /</l>\n<l>uvāca naraśārdūlo muniṃ jvalitatejasam // RamS_2,48.32 //</l>\n</lg>\n\n<lg>\n<l>śarvarīṃ bhavann adya satyaśīla tavāśrame /</l>\n<l>uṣitāḥ smeha vasatim anujānātu no bhavān // RamS_2,48.33 //</l>\n</lg>\n\n<lg>\n<l>rātryāṃ tu tasyāṃ vyuṣṭāyāṃ bharadvājo 'bravīd idam /</l>\n<l>madhumūlaphalopetaṃ citrakūṭaṃ vrajeti ha // RamS_2,48.34 //</l>\n</lg>\n\n<lg>\n<l>tatra kuñjarayūthāni mṛgayūthāni cābhitaḥ /</l>\n<l>vicaranti vanānteṣu tāni drakṣyasi rāghava // RamS_2,48.35 //</l>\n</lg>\n\n<lg>\n<l>prahṛṣṭakoyaṣṭikakokilasvanair vināditaṃ taṃ vasudhādharaṃ śivam /</l>\n<l>mṛgaiś ca mattair bahubhiś ca kuñjaraiḥ suramyam āsādya samāvasāśramam // RamS_2,48.36 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 49</l>\n<l>uṣitvā rajanīṃ tatra rājaputrāv ariṃdamau /</l>\n<l>maharṣim abhivādyātha jagmatus taṃ giriṃ prati // RamS_2,49.1 //</l>\n</lg>\n\n<lg>\n<l>prasthitāṃś caiva tān prekṣya pitā putrān ivānvagāt /</l>\n<l>tataḥ pracakrame vaktuṃ vacanaṃ sa mahāmuniḥ // RamS_2,49.2 //</l>\n</lg>\n\n<lg>\n<l>athāsādya tu kālindīṃ śīghrasrotasamāpagām /</l>\n<l>tatra yūyaṃ plavaṃ kṛtvā taratāṃśumatīṃ nadīm // RamS_2,49.3 //</l>\n</lg>\n\n<lg>\n<l>tato nyagrodham āsādya mahāntaṃ haritacchadam /</l>\n<l>vivṛddhaṃ bahubhir vṛkṣaiḥ śyāmaṃ siddhopasevitam // RamS_2,49.4 //</l>\n</lg>\n\n<lg>\n<l>krośamātraṃ tato gatvā nīlaṃ drakṣyatha kānanam /</l>\n<l>palāśabadarīmiśraṃ rāma vaṃśaiś ca yāmunaiḥ // RamS_2,49.5 //</l>\n</lg>\n\n<lg>\n<l>sa panthāś citrakūṭasya gataḥ subahuśo mayā /</l>\n<l>ramyo mārdavayuktaś ca vanadāvair vivarjitaḥ /</l>\n<l>iti panthānam āvedya maharṣiḥ sa nyavartata // RamS_2,49.6* //</l>\n</lg>\n<lg>\n<l>upāvṛtte munau tasmin rāmo lakṣmaṇam abravīt /</l>\n<l>kṛtapuṇyāḥ sma saumitre munir yan no 'nukampate // RamS_2,49.7 //</l>\n</lg>\n\n<lg>\n<l>iti tau puruṣavyāghrau mantrayitvā manasvinau /</l>\n<l>sītām evāgrataḥ kṛtvā kālindīṃ jagmatur nadīm // RamS_2,49.8 //</l>\n</lg>\n\n<lg>\n<l>tau kāṣṭhasaṃghāṭam atho cakratuḥ sumahāplavam /</l>\n<l>cakāra lakṣmaṇaś chittvā sītāyāḥ sukham āsanam // RamS_2,49.9 //</l>\n</lg>\n\n<lg>\n<l>tatra śriyam ivācintyāṃ rāmo dāśarathiḥ priyām /</l>\n<l>īṣat saṃlajjamānāṃ tām adhyāropayata plavam // RamS_2,49.10 //</l>\n</lg>\n\n<lg>\n<l>tataḥ plavenāṃśumatīṃ śīghragām ūrmimālinīm /</l>\n<l>tīrajair bahubhir vṛkṣaiḥ saṃterur yamunāṃ nadīm // RamS_2,49.11 //</l>\n</lg>\n\n<lg>\n<l>te tīrṇāḥ plavam utsṛjya prasthāya yamunāvanāt /</l>\n<l>śyāmaṃ nyagrodham āseduḥ śītalaṃ haritacchadam // RamS_2,49.12 //</l>\n</lg>\n\n<lg>\n<l>kausalyāṃ caiva paśyeyaṃ sumitrāṃ ca yaśasvinīm /</l>\n<l>iti sītāñjaliṃ kṛtvā paryagacchad vanaspatim // RamS_2,49.13 //</l>\n</lg>\n\n<lg>\n<l>krośamātraṃ tato gatvā bhrātarau rāmalakṣmaṇau /</l>\n<l>bahūn medhyān mṛgān hatvā ceratur yamunāvane // RamS_2,49.14 //</l>\n</lg>\n\n<lg>\n<l>vihṛtya te barhiṇapūganādite śubhe vane vāraṇavānarāyute /</l>\n<l>samaṃ nadīvapram upetya saṃmataṃ nivāsam ājagmur adīnadarśanāḥ // RamS_2,49.15 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 50</l>\n<l>atha rātryāṃ vyatītāyām avasuptam anantaram /</l>\n<l>prabodhayāmāsa śanair lakṣmaṇaṃ raghunandanaḥ // RamS_2,50.1 //</l>\n</lg>\n\n<lg>\n<l>saumitre śṛṇu vanyānāṃ valgu vyāharatāṃ svanam /</l>\n<l>sampratiṣṭhāmahe kālaḥ prasthānasya paraṃtapa // RamS_2,50.2 //</l>\n</lg>\n\n<lg>\n<l>sa suptaḥ samaye bhrātrā lakṣmaṇaḥ pratibodhitaḥ /</l>\n<l>jahau nidrāṃ ca tandrīṃ ca prasaktaṃ ca pathi śramam // RamS_2,50.3 //</l>\n</lg>\n\n<lg>\n<l>tata utthāya te sarve spṛṣṭvā nadyāḥ śivaṃ jalam /</l>\n<l>panthānam ṛṣiṇoddiṣṭaṃ citrakūṭasya taṃ yayuḥ // RamS_2,50.4 //</l>\n</lg>\n\n<lg>\n<l>tataḥ samprasthitaḥ kāle rāmaḥ saumitriṇā saha /</l>\n<l>sītāṃ kamalapattrākṣīm idaṃ vacanam abravīt // RamS_2,50.5 //</l>\n</lg>\n\n<lg>\n<l>ādīptān iva vaidehi sarvataḥ puṣpitān nagān /</l>\n<l>svaiḥ puṣpaiḥ kiṃśukān paśya mālinaḥ śiśirātyaye // RamS_2,50.6 //</l>\n</lg>\n\n<lg>\n<l>paśya bhallātakān phullān narair anupasevitān /</l>\n<l>phalapattrair avanatān nūnaṃ śakṣyāmi jīvitum // RamS_2,50.7 //</l>\n</lg>\n\n<lg>\n<l>paśya droṇapramāṇāni lambamānāni lakṣmaṇa /</l>\n<l>madhūni madhukārībhiḥ saṃbhṛtāni nage nage // RamS_2,50.8 //</l>\n</lg>\n\n<lg>\n<l>eṣa krośati natyūhas taṃ śikhī pratikūjati /</l>\n<l>ramaṇīye vanoddeśe puṣpasaṃstarasaṃkaṭe // RamS_2,50.9 //</l>\n</lg>\n\n<lg>\n<l>mātaṃgayūthānusṛtaṃ pakṣisaṃghānunāditam /</l>\n<l>citrakūṭam imaṃ paśya pravṛddhaśikharaṃ girim // RamS_2,50.10 //</l>\n</lg>\n\n<lg>\n<l>tatas tau pādacāreṇa gacchantau saha sītayā /</l>\n<l>ramyam āsedatuḥ śailaṃ citrakūṭaṃ manoramam // RamS_2,50.11 //</l>\n</lg>\n\n<lg>\n<l>taṃ tu parvatam āsādya nānāpakṣigaṇāyutam /</l>\n<l>ayaṃ vāso bhavet tāvad atra saumya ramemahi // RamS_2,50.12 //</l>\n</lg>\n\n<lg>\n<l>lakṣmaṇānaya dārūṇi dṛḍhāni ca varāṇi ca /</l>\n<l>kuruṣvāvasathaṃ saumya vāse me 'bhirataṃ manaḥ // RamS_2,50.13 //</l>\n</lg>\n\n<lg>\n<l>tasya tadvacanaṃ śrutvā saumitrir vividhān drumān /</l>\n<l>ājahāra tataś cakre parṇaśālām ariṃdamaḥ // RamS_2,50.14 //</l>\n</lg>\n\n<lg>\n<l>śuśrūṣamāṇam ekāgram idaṃ vacanam abravīt /</l>\n<l>aiṇeyaṃ māṃsam āhṛtya śālāṃ yakṣyāmahe vayam // RamS_2,50.15 //</l>\n</lg>\n\n<lg>\n<l>sa lakṣmaṇaḥ kṛṣṇamṛgaṃ hatvā medhyaṃ pratāpavān /</l>\n<l>atha cikṣepa saumitriḥ samiddhe jātavedasi // RamS_2,50.16 //</l>\n</lg>\n\n<lg>\n<l>taṃ tu pakvaṃ samājñāya niṣṭaptaṃ chinnaśoṇitam /</l>\n<l>lakṣmaṇaḥ puruṣavyāghram atha rāghavam abravīt // RamS_2,50.17 //</l>\n</lg>\n\n<lg>\n<l>ayaṃ kṛṣṇaḥ samāptāṅgaḥ śṛtaḥ kṛṣṇamṛgo yathā /</l>\n<l>devatā devasaṃkāśa yajasva kuśalo hy asi // RamS_2,50.18 //</l>\n</lg>\n\n<lg>\n<l>rāmaḥ snātvā tu niyato guṇavāñ japyakovidaḥ /</l>\n<l>pāpasaṃśamanaṃ rāmaś cakāra balim uttamam // RamS_2,50.19 //</l>\n</lg>\n\n<lg>\n<l>tāṃ vṛkṣaparṇacchadanāṃ manojñāṃ yathāpradeśaṃ sukṛtāṃ nivātām /</l>\n<l>vāsāya sarve viviśuḥ sametāḥ sabhāṃ yathā devagaṇāḥ sudharmām // RamS_2,50.20 //</l>\n</lg>\n\n<lg>\n<l>anekanānāmṛgapakṣisaṃkule vicitrapuṣpastabakair drumair yute /</l>\n<l>vanottame vyālamṛgānunādite tathā vijahruḥ susukhaṃ jitendriyāḥ // RamS_2,50.21 //</l>\n</lg>\n\n<lg>\n<l>suramyam āsādya tu citrakūṭaṃ nadīṃ ca tāṃ mālyavatīṃ sutīrthām /</l>\n<l>nananda hṛṣṭo mṛgapakṣijuṣṭāṃ jahau ca duḥkhaṃ puravipravāsāt // RamS_2,50.22 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 51</l>\n<l>kathayitvā suduḥkhārtaḥ sumantreṇa ciraṃ saha /</l>\n<l>rāme dakṣiṇakūlasthe jagāma svagṛhaṃ guhaḥ // RamS_2,51.1 //</l>\n</lg>\n\n<lg>\n<l>anujñātaḥ sumantro 'tha yojayitvā hayottamān /</l>\n<l>ayodhyām eva nagarīṃ prayayau gāḍhadurmanāḥ // RamS_2,51.2 //</l>\n</lg>\n\n<lg>\n<l>sa vanāni sugandhīni saritaś ca sarāṃsi ca /</l>\n<l>paśyann atiyayau śīghraṃ grāmāṇi nagarāṇi ca // RamS_2,51.3 //</l>\n</lg>\n\n<lg>\n<l>tataḥ sāyāhnasamaye tṛtīye 'hani sārathiḥ /</l>\n<l>ayodhyāṃ samanuprāpya nirānandāṃ dadarśa ha // RamS_2,51.4 //</l>\n</lg>\n\n<lg>\n<l>sa śūnyām iva niḥśabdāṃ dṛṣṭvā paramadurmanāḥ /</l>\n<l>sumantraś cintayāmāsa śokavegasamāhataḥ // RamS_2,51.5 //</l>\n</lg>\n\n<lg>\n<l>kaccin na sagajā sāśvā sajanā sajanādhipā /</l>\n<l>rāmasaṃtāpaduḥkhena dagdhā śokāgninā purī /</l>\n<l>iti cintāparaḥ sūtas tvaritaḥ praviveśa ha // RamS_2,51.6* //</l>\n</lg>\n<lg>\n<l>sumantram abhiyāntaṃ taṃ śataśo 'tha sahasraśaḥ /</l>\n<l>kva rāma iti pṛcchantaḥ sūtam abhyadravan narāḥ // RamS_2,51.7 //</l>\n</lg>\n\n<lg>\n<l>teṣāṃ śaśaṃsa gaṅgāyām aham āpṛcchya rāghavam /</l>\n<l>anujñāto nivṛtto 'smi dhārmikeṇa mahātmanā // RamS_2,51.8 //</l>\n</lg>\n\n<lg>\n<l>te tīrṇā iti vijñāya bāṣpapūrṇamukhā janāḥ /</l>\n<l>aho dhig iti niḥśvasya hā rāmeti ca cukruśuḥ // RamS_2,51.9 //</l>\n</lg>\n\n<lg>\n<l>śuśrāva ca vacas teṣāṃ vṛndaṃ vṛndaṃ ca tiṣṭhatām /</l>\n<l>hatāḥ sma khalu ye neha paśyāma iti rāghavam // RamS_2,51.10 //</l>\n</lg>\n\n<lg>\n<l>dānayajñavivāheṣu samājeṣu mahatsu ca /</l>\n<l>na drakṣyāmaḥ punar jātu dhārmikaṃ rāmam antarā // RamS_2,51.11 //</l>\n</lg>\n\n<lg>\n<l>kiṃ samarthaṃ janasyāsya kiṃ priyaṃ kiṃ sukhāvaham /</l>\n<l>iti rāmeṇa nagaraṃ pitṛvat paripālitam // RamS_2,51.12 //</l>\n</lg>\n\n<lg>\n<l>vātāyanagatānāṃ ca strīṇām anvantarāpaṇam /</l>\n<l>rāmaśokābhitaptānāṃ śuśrāva paridevanam // RamS_2,51.13 //</l>\n</lg>\n\n<lg>\n<l>sa rājamārgamadhyena sumantraḥ pihitānanaḥ /</l>\n<l>yatra rājā daśarathas tad evopayayau gṛham // RamS_2,51.14 //</l>\n</lg>\n\n<lg>\n<l>so 'vatīrya rathāc chīghraṃ rājaveśma praviśya ca /</l>\n<l>kakṣyāḥ saptābhicakrāma mahājanasamākulāḥ // RamS_2,51.15 //</l>\n</lg>\n\n<lg>\n<l>tato daśarathastrīṇāṃ prāsādebhyas tatas tataḥ /</l>\n<l>rāmaśokābhitaptānāṃ mandaṃ śuśrāva jalpitam // RamS_2,51.16 //</l>\n</lg>\n\n<lg>\n<l>saha rāmeṇa niryāto vinā rāmam ihāgataḥ /</l>\n<l>sūtaḥ kiṃ nāma kausalyāṃ śocantīṃ prativakṣyati // RamS_2,51.17 //</l>\n</lg>\n\n<lg>\n<l>yathā ca manye durjīvam evaṃ na sukaraṃ dhruvam /</l>\n<l>ācchidya putre niryāte kausalyā yatra jīvati // RamS_2,51.18 //</l>\n</lg>\n\n<lg>\n<l>satyarūpaṃ tu tadvākyaṃ rājñaḥ strīṇāṃ niśāmayan /</l>\n<l>pradīptam iva śokena viveśa sahasā gṛham // RamS_2,51.19 //</l>\n</lg>\n\n<lg>\n<l>sa praviśyāṣṭamīṃ kakṣyāṃ rājānaṃ dīnam āturam /</l>\n<l>putraśokaparidyūnam apaśyat pāṇḍure gṛhe // RamS_2,51.20 //</l>\n</lg>\n\n<lg>\n<l>abhigamya tam āsīnaṃ narendram abhivādya ca /</l>\n<l>sumantro rāmavacanaṃ yathoktaṃ pratyavedayat // RamS_2,51.21 //</l>\n</lg>\n\n<lg>\n<l>sa tūṣṇīm eva tac chrutvā rājā vibhrāntacetanaḥ /</l>\n<l>mūrchito nyapatad bhūmau rāmaśokābhipīḍitaḥ // RamS_2,51.22 //</l>\n</lg>\n\n<lg>\n<l>tato 'ntaḥpuram āviddhaṃ mūrchite pṛthivīpatau /</l>\n<l>uddhṛtya bāhū cukrośa nṛpatau patite kṣitau // RamS_2,51.23 //</l>\n</lg>\n\n<lg>\n<l>sumitrayā tu sahitā kausalyā patitaṃ patim /</l>\n<l>utthāpayāmāsa tadā vacanaṃ cedam abravīt // RamS_2,51.24 //</l>\n</lg>\n\n<lg>\n<l>imaṃ tasya mahābhāga dūtaṃ duṣkarakāriṇaḥ /</l>\n<l>vanavāsād anuprāptaṃ kasmān na pratibhāṣase // RamS_2,51.25 //</l>\n</lg>\n\n<lg>\n<l>adyemam anayaṃ kṛtvā vyapatrapasi rāghava /</l>\n<l>uttiṣṭha sukṛtaṃ te 'stu śoke na syāt sahāyatā // RamS_2,51.26 //</l>\n</lg>\n\n<lg>\n<l>deva yasyā bhayād rāmaṃ nānupṛcchasi sārathim /</l>\n<l>neha tiṣṭhati kaikeyī viśrabdhaṃ pratibhāṣyatām // RamS_2,51.27 //</l>\n</lg>\n\n<lg>\n<l>sā tathoktvā mahārājaṃ kausalyā śokalālasā /</l>\n<l>dharaṇyāṃ nipapātāśu bāṣpaviplutabhāṣiṇī // RamS_2,51.28 //</l>\n</lg>\n\n<lg>\n<l>evaṃ vilapatīṃ dṛṣṭvā kausalyāṃ patitāṃ bhuvi /</l>\n<l>patiṃ cāvekṣya tāḥ sarvāḥ sasvaraṃ ruruduḥ striyaḥ // RamS_2,51.29 //</l>\n</lg>\n\n<lg>\n<l>tatas tam antaḥpuranādam utthitaṃ samīkṣya vṛddhās taruṇāś ca mānavāḥ /</l>\n<l>striyaś ca sarvā ruruduḥ samantataḥ puraṃ tadāsīt punar eva saṃkulam // RamS_2,51.30 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 52</l>\n<l>pratyāśvasto yadā rājā mohāt pratyāgataḥ punaḥ /</l>\n<l>athājuhāva taṃ sūtaṃ rāmavṛttāntakāraṇāt // RamS_2,52.1 //</l>\n</lg>\n\n<lg>\n<l>vṛddhaṃ paramasaṃtaptaṃ navagraham iva dvipam /</l>\n<l>viniḥśvasantaṃ dhyāyantam asvastham iva kuñjaram // RamS_2,52.2 //</l>\n</lg>\n\n<lg>\n<l>rājā tu rajasā sūtaṃ dhvastāṅgaṃ samupasthitam /</l>\n<l>aśrupūrṇamukhaṃ dīnam uvāca paramārtavat // RamS_2,52.3 //</l>\n</lg>\n\n<lg>\n<l>kva nu vatsyati dharmātmā vṛkṣamūlam upāśritaḥ /</l>\n<l>so 'tyantasukhitaḥ sūta kim aśiṣyati rāghavaḥ /</l>\n<l>bhūmipālātmajo bhūmau śete katham anāthavat // RamS_2,52.4* //</l>\n</lg>\n<lg>\n<l>yaṃ yāntam anuyānti sma padātirathakuñjarāḥ /</l>\n<l>sa vatsyati kathaṃ rāmo vijanaṃ vanam āśritaḥ // RamS_2,52.5 //</l>\n</lg>\n\n<lg>\n<l>vyālair mṛgair ācaritaṃ kṛṣṇasarpaniṣevitam /</l>\n<l>kathaṃ kumārau vaidehyā sārdhaṃ vanam upasthitau // RamS_2,52.6 //</l>\n</lg>\n\n<lg>\n<l>sukumāryā tapasvinyā sumantra saha sītayā /</l>\n<l>rājaputrau kathaṃ pādair avaruhya rathād gatau // RamS_2,52.7 //</l>\n</lg>\n\n<lg>\n<l>siddhārthaḥ khalu sūta tvaṃ yena dṛṣṭau mamātmajau /</l>\n<l>vanāntaṃ praviśantau tāv aśvināv iva mandaram // RamS_2,52.8 //</l>\n</lg>\n\n<lg>\n<l>kim uvāca vaco rāmaḥ kim uvāca ca lakṣmaṇaḥ /</l>\n<l>sumantra vanam āsādya kim uvāca ca maithilī /</l>\n<l>āsitaṃ śayitaṃ bhuktaṃ sūta rāmasya kīrtaya // RamS_2,52.9* //</l>\n</lg>\n<lg>\n<l>iti sūto narendreṇa coditaḥ sajjamānayā /</l>\n<l>uvāca vācā rājānaṃ sabāṣpaparirabdhayā // RamS_2,52.10 //</l>\n</lg>\n\n<lg>\n<l>abravīn māṃ mahārāja dharmam evānupālayan /</l>\n<l>añjaliṃ rāghavaḥ kṛtvā śirasābhipraṇamya ca // RamS_2,52.11 //</l>\n</lg>\n\n<lg>\n<l>sūta madvacanāt tasya tātasya viditātmanaḥ /</l>\n<l>śirasā vandanīyasya vandyau pādau mahātmanaḥ // RamS_2,52.12 //</l>\n</lg>\n\n<lg>\n<l>sarvam antaḥpuraṃ vācyaṃ sūta madvacanāt tvayā /</l>\n<l>ārogyam aviśeṣeṇa yathārhaṃ cābhivādanam // RamS_2,52.13 //</l>\n</lg>\n\n<lg>\n<l>mātā ca mama kausalyā kuśalaṃ cābhivādanam /</l>\n<l>devi devasya pādau ca devavat paripālaya // RamS_2,52.14 //</l>\n</lg>\n\n<lg>\n<l>bharataḥ kuśalaṃ vācyo vācyo madvacanena ca /</l>\n<l>sarvāsv eva yathānyāyaṃ vṛttiṃ vartasva mātṛṣu // RamS_2,52.15 //</l>\n</lg>\n\n<lg>\n<l>vaktavyaś ca mahābāhur ikṣvākukulanandanaḥ /</l>\n<l>pitaraṃ yauvarājyastho rājyastham anupālaya // RamS_2,52.16 //</l>\n</lg>\n\n<lg>\n<l>ity evaṃ māṃ mahārāja bruvann eva mahāyaśāḥ /</l>\n<l>rāmo rājīvatāmrākṣo bhṛśam aśrūṇy avartayat // RamS_2,52.17 //</l>\n</lg>\n\n<lg>\n<l>lakṣmaṇas tu susaṃkruddho niḥśvasan vākyam abravīt /</l>\n<l>kenāyam aparādhena rājaputro vivāsitaḥ // RamS_2,52.18 //</l>\n</lg>\n\n<lg>\n<l>yadi pravrājito rāmo lobhakāraṇakāritam /</l>\n<l>varadānanimittaṃ vā sarvathā duṣkṛtaṃ kṛtam /</l>\n<l>rāmasya tu parityāge na hetum upalakṣaye // RamS_2,52.19* //</l>\n</lg>\n<lg>\n<l>asamīkṣya samārabdhaṃ viruddhaṃ buddhilāghavāt /</l>\n<l>janayiṣyati saṃkrośaṃ rāghavasya vivāsanam // RamS_2,52.20 //</l>\n</lg>\n\n<lg>\n<l>ahaṃ tāvan mahārāje pitṛtvaṃ nopalakṣaye /</l>\n<l>bhrātā bhartā ca bandhuś ca pitā ca mama rāghavaḥ // RamS_2,52.21 //</l>\n</lg>\n\n<lg>\n<l>sarvalokapriyaṃ tyaktvā sarvalokahite ratam /</l>\n<l>sarvaloko 'nurajyeta kathaṃ tvānena karmaṇā // RamS_2,52.22 //</l>\n</lg>\n\n<lg>\n<l>jānakī tu mahārāja niḥśvasantī tapasvinī /</l>\n<l>bhūtopahatacitteva viṣṭhitā vismṛtā sthitā // RamS_2,52.23 //</l>\n</lg>\n\n<lg>\n<l>adṛṣṭapūrvavyasanā rājaputrī yaśasvinī /</l>\n<l>tena duḥkhena rudatī naiva māṃ kiṃcid abravīt // RamS_2,52.24 //</l>\n</lg>\n\n<lg>\n<l>udvīkṣamāṇā bhartāraṃ mukhena pariśuṣyatā /</l>\n<l>mumoca sahasā bāṣpaṃ māṃ prayāntam udīkṣya sā // RamS_2,52.25 //</l>\n</lg>\n\n<lg>\n<l>tathaiva rāmo 'śrumukhaḥ kṛtāñjaliḥ sthito 'bhaval lakṣmaṇabāhupālitaḥ /</l>\n<l>tathaiva sītā rudatī tapasvinī nirīkṣate rājarathaṃ tathaiva mām // RamS_2,52.26 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 53</l>\n<l>mama tv aśvā nivṛttasya na prāvartanta vartmani /</l>\n<l>uṣṇam aśru vimuñcanto rāme samprasthite vanam // RamS_2,53.1 //</l>\n</lg>\n\n<lg>\n<l>ubhābhyāṃ rājaputrābhyām atha kṛtvāham añjalim /</l>\n<l>prasthito ratham āsthāya tad duḥkham api dhārayan // RamS_2,53.2 //</l>\n</lg>\n\n<lg>\n<l>guhena sārdhaṃ tatraiva sthito 'smi divasān bahūn /</l>\n<l>āśayā yadi māṃ rāmaḥ punaḥ śabdāpayed iti // RamS_2,53.3 //</l>\n</lg>\n\n<lg>\n<l>viṣaye te mahārāja rāmavyasanakarśitāḥ /</l>\n<l>api vṛkṣāḥ parimlānaḥ sapuṣpāṅkurakorakāḥ // RamS_2,53.4 //</l>\n</lg>\n\n<lg>\n<l>na ca sarpanti sattvāni vyālā na prasaranti ca /</l>\n<l>rāmaśokābhibhūtaṃ tan niṣkūjam abhavad vanam // RamS_2,53.5 //</l>\n</lg>\n\n<lg>\n<l>līnapuṣkarapattrāś ca narendra kaluṣodakāḥ /</l>\n<l>saṃtaptapadmāḥ padminyo līnamīnavihaṃgamāḥ // RamS_2,53.6 //</l>\n</lg>\n\n<lg>\n<l>jalajāni ca puṣpāṇi mālyāni sthalajāni ca /</l>\n<l>nādya bhānty alpagandhīni phalāni ca yathā puram // RamS_2,53.7 //</l>\n</lg>\n\n<lg>\n<l>praviśantam ayodhyāṃ māṃ na kaścid abhinandati /</l>\n<l>narā rāmam apaśyanto niḥśvasanti muhur muhuḥ // RamS_2,53.8 //</l>\n</lg>\n\n<lg>\n<l>harmyair vimānaiḥ prāsādair avekṣya ratham āgatam /</l>\n<l>hāhākārakṛtā nāryo rāmādarśanakarśitāḥ // RamS_2,53.9 //</l>\n</lg>\n\n<lg>\n<l>āyatair vimalair netrair aśruvegapariplutaiḥ /</l>\n<l>anyonyam abhivīkṣante vyaktam ārtatarāḥ striyaḥ // RamS_2,53.10 //</l>\n</lg>\n\n<lg>\n<l>nāmitrāṇāṃ na mitrāṇām udāsīnajanasya ca /</l>\n<l>aham ārtatayā kaṃcid viśeṣaṃ nopalakṣaye // RamS_2,53.11 //</l>\n</lg>\n\n<lg>\n<l>aprahṛṣṭamanuṣyā ca dīnanāgaturaṃgamā /</l>\n<l>ārtasvaraparimlānā viniḥśvasitaniḥsvanā // RamS_2,53.12 //</l>\n</lg>\n\n<lg>\n<l>nirānandā mahārāja rāmapravrājanāturā /</l>\n<l>kausalyā putrahīneva ayodhyā pratibhāti mā // RamS_2,53.13 //</l>\n</lg>\n\n<lg>\n<l>sūtasya vacanaṃ śrutvā vācā paramadīnayā /</l>\n<l>bāṣpopahatayā rājā taṃ sūtam idam abravīt // RamS_2,53.14 //</l>\n</lg>\n\n<lg>\n<l>kaikeyyā viniyuktena pāpābhijanabhāvayā /</l>\n<l>mayā na mantrakuśalair vṛddhaiḥ saha samarthitam // RamS_2,53.15 //</l>\n</lg>\n\n<lg>\n<l>na suhṛdbhir na cāmātyair mantrayitvā na naigamaiḥ /</l>\n<l>mayāyam arthaḥ sammohāt strīhetoḥ sahasā kṛtaḥ // RamS_2,53.16 //</l>\n</lg>\n\n<lg>\n<l>bhavitavyatayā nūnam idaṃ vā vyasanaṃ mahat /</l>\n<l>kulasyāsya vināśāya prāptaṃ sūta yadṛcchayā // RamS_2,53.17 //</l>\n</lg>\n\n<lg>\n<l>sūta yady asti te kiṃcin mayāpi sukṛtaṃ kṛtam /</l>\n<l>tvaṃ prāpayāśu māṃ rāmaṃ prāṇāḥ saṃtvarayanti mām // RamS_2,53.18 //</l>\n</lg>\n\n<lg>\n<l>yad yad yāpi mamaivājñā nivartayatu rāghavam /</l>\n<l>na śakṣyāmi vinā rāmaṃ muhūrtam api jīvitum // RamS_2,53.19 //</l>\n</lg>\n\n<lg>\n<l>atha vāpi mahābāhur gato dūraṃ bhaviṣyati /</l>\n<l>mām eva ratham āropya śīghraṃ rāmāya darśaya // RamS_2,53.20 //</l>\n</lg>\n\n<lg>\n<l>vṛttadaṃṣṭro maheṣvāsaḥ kvāsau lakṣmaṇapūrvajaḥ /</l>\n<l>yadi jīvāmi sādhv enaṃ paśyeyaṃ saha sītayā // RamS_2,53.21 //</l>\n</lg>\n\n<lg>\n<l>lohitākṣaṃ mahābāhum āmuktamaṇikuṇḍalam /</l>\n<l>rāmaṃ yadi na paśyāmi gamiṣyāmi yamakṣayam // RamS_2,53.22 //</l>\n</lg>\n\n<lg>\n<l>ato nu kiṃ duḥkhataraṃ yo 'ham ikṣvākunandanam /</l>\n<l>imām avasthām āpanno neha paśyāmi rāghavam // RamS_2,53.23 //</l>\n</lg>\n\n<lg>\n<l>hā rāma rāmānuja hā hā vaidehi tapasvini /</l>\n<l>na māṃ jānīta duḥkhena mriyamāṇam anāthavat /</l>\n<l>dustaro jīvatā devi mayāyaṃ śokasāgaraḥ // RamS_2,53.24* //</l>\n</lg>\n<lg>\n<l>aśobhanaṃ yo 'ham ihādya rāghavaṃ didṛkṣamāṇo na labhe salakṣmaṇam /</l>\n<l>itīva rājā vilapan mahāyaśāḥ papāta tūrṇaṃ śayane sa mūrchitaḥ // RamS_2,53.25 //</l>\n</lg>\n\n<lg>\n<l>iti vilapati pārthive pranaṣṭe karuṇataraṃ dviguṇaṃ ca rāmahetoḥ /</l>\n<l>vacanam anuniśamya tasya devī bhayam agamat punar eva rāmamātā // RamS_2,53.26 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 54</l>\n<l>tato bhūtopasṛṣṭeva vepamānā punaḥ punaḥ /</l>\n<l>dharaṇyāṃ gatasattveva kausalyā sūtam abravīt // RamS_2,54.1 //</l>\n</lg>\n\n<lg>\n<l>naya māṃ yatra kākutsthaḥ sītā yatra ca lakṣmaṇaḥ /</l>\n<l>tān vinā kṣaṇam apy atra jīvituṃ notsahe hy aham // RamS_2,54.2 //</l>\n</lg>\n\n<lg>\n<l>nivartaya rathaṃ śīghraṃ daṇḍakān naya mām api /</l>\n<l>atha tān nānugacchāmi gamiṣyāmi yamakṣayam // RamS_2,54.3 //</l>\n</lg>\n\n<lg>\n<l>bāṣpavegopahatayā sa vācā sajjamānayā /</l>\n<l>idam āśvāsayan devīṃ sūtaḥ prāñjalir abravīt // RamS_2,54.4 //</l>\n</lg>\n\n<lg>\n<l>tyaja śokaṃ ca mohaṃ ca sambhramaṃ duḥkhajaṃ tathā /</l>\n<l>vyavadhūya ca saṃtāpaṃ vane vatsyati rāghavaḥ // RamS_2,54.5 //</l>\n</lg>\n\n<lg>\n<l>lakṣmaṇaś cāpi rāmasya pādau paricaran vane /</l>\n<l>ārādhayati dharmajñaḥ paralokaṃ jitendriyaḥ // RamS_2,54.6 //</l>\n</lg>\n\n<lg>\n<l>vijane 'pi vane sītā vāsaṃ prāpya gṛheṣv iva /</l>\n<l>visrambhaṃ labhate 'bhītā rāme saṃnyastamānasā // RamS_2,54.7 //</l>\n</lg>\n\n<lg>\n<l>nāsyā dainyaṃ kṛtaṃ kiṃcit susūkṣmam api lakṣaye /</l>\n<l>uciteva pravāsānāṃ vaidehī pratibhāti mā // RamS_2,54.8 //</l>\n</lg>\n\n<lg>\n<l>nagaropavanaṃ gatvā yathā sma ramate purā /</l>\n<l>tathaiva ramate sītā nirjaneṣu vaneṣv api // RamS_2,54.9 //</l>\n</lg>\n\n<lg>\n<l>bāleva ramate sītā bālacandranibhānanā /</l>\n<l>rāmā rāme hy adhīnātmā vijane 'pi vane satī // RamS_2,54.10 //</l>\n</lg>\n\n<lg>\n<l>tadgataṃ hṛdayaṃ hy asyās tadadhīnaṃ ca jīvitam /</l>\n<l>ayodhyāpi bhavet tasyā rāmahīnā tathā vanam // RamS_2,54.11 //</l>\n</lg>\n\n<lg>\n<l>pathi pṛcchati vaidehī grāmāṃś ca nagarāṇi ca /</l>\n<l>gatiṃ dṛṣṭvā nadīnāṃ ca pādapān vividhān api // RamS_2,54.12 //</l>\n</lg>\n\n<lg>\n<l>adhvanā vātavegena sambhrameṇātapena ca /</l>\n<l>na hi gacchati vaidehyāś candrāṃśusadṛśī prabhā // RamS_2,54.13 //</l>\n</lg>\n\n<lg>\n<l>sadṛśaṃ śatapattrasya pūrṇacandropamaprabham /</l>\n<l>vadanaṃ tadvadānyāyā vaidehyā na vikampate // RamS_2,54.14 //</l>\n</lg>\n\n<lg>\n<l>alaktarasaraktābhāv alaktarasavarjitau /</l>\n<l>adyāpi caraṇau tasyāḥ padmakośasamaprabhau // RamS_2,54.15 //</l>\n</lg>\n\n<lg>\n<l>nūpurodghuṣṭaheleva khelaṃ gacchati bhāminī /</l>\n<l>idānīm api vaidehī tadrāgā nyastabhūṣaṇā // RamS_2,54.16 //</l>\n</lg>\n\n<lg>\n<l>gajaṃ vā vīkṣya siṃhaṃ vā vyāghraṃ vā vanam āśritā /</l>\n<l>nāhārayati saṃtrāsaṃ bāhū rāmasya saṃśritā // RamS_2,54.17 //</l>\n</lg>\n\n<lg>\n<l>na śocyās te na cātmā te śocyo nāpi janādhipaḥ /</l>\n<l>idaṃ hi caritaṃ loke pratiṣṭhāsyati śāśvatam // RamS_2,54.18 //</l>\n</lg>\n\n<lg>\n<l>vidhūya śokaṃ parihṛṣṭamānasā maharṣiyāte pathi suvyavasthitāḥ /</l>\n<l>vane ratā vanyaphalāśanāḥ pituḥ śubhāṃ pratijñāṃ paripālayanti te // RamS_2,54.19 //</l>\n</lg>\n\n<lg>\n<l>tathāpi sūtena suyuktavādinā nivāryamāṇā sutaśokakarśitā /</l>\n<l>na caiva devī virarāma kūjitāt priyeti putreti ca rāghaveti ca // RamS_2,54.20 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 55</l>\n<l>vanaṃ gate dharmapare rāme ramayatāṃ vare /</l>\n<l>kausalyā rudatī svārtā bhartāram idam abravīt // RamS_2,55.1 //</l>\n</lg>\n\n<lg>\n<l>yadyapi triṣu lokeṣu prathitaṃ te mahad yaśaḥ /</l>\n<l>sānukrośo vadānyaś ca priyavādī ca rāghavaḥ // RamS_2,55.2 //</l>\n</lg>\n\n<lg>\n<l>kathaṃ naravaraśreṣṭha putrau tau saha sītayā /</l>\n<l>duḥkhitau sukhasaṃvṛddhau vane duḥkhaṃ sahiṣyataḥ // RamS_2,55.3 //</l>\n</lg>\n\n<lg>\n<l>sā nūnaṃ taruṇī śyāmā sukumārī sukhocitā /</l>\n<l>katham uṣṇaṃ ca śītaṃ ca maithilī prasahiṣyate // RamS_2,55.4 //</l>\n</lg>\n\n<lg>\n<l>bhuktvāśanaṃ viśālākṣī sūpadaṃśānvitaṃ śubham /</l>\n<l>vanyaṃ naivāram āhāraṃ kathaṃ sītopabhokṣyate // RamS_2,55.5 //</l>\n</lg>\n\n<lg>\n<l>gītavāditranirghoṣaṃ śrutvā śubham aninditā /</l>\n<l>kathaṃ kravyādasiṃhānāṃ śabdaṃ śroṣyaty aśobhanam // RamS_2,55.6 //</l>\n</lg>\n\n<lg>\n<l>mahendradhvajasaṃkāśaḥ kva nu śete mahābhujaḥ /</l>\n<l>bhujaṃ parighasaṃkāśam upadhāya mahābalaḥ // RamS_2,55.7 //</l>\n</lg>\n\n<lg>\n<l>padmavarṇaṃ sukeśāntaṃ padmaniḥśvāsam uttamam /</l>\n<l>kadā drakṣyāmi rāmasya vadanaṃ puṣkarekṣaṇam // RamS_2,55.8 //</l>\n</lg>\n\n<lg>\n<l>vajrasāramayaṃ nūnaṃ hṛdayaṃ me na saṃśayaḥ /</l>\n<l>apaśyantyā na taṃ yad vai phalatīdaṃ sahasradhā // RamS_2,55.9 //</l>\n</lg>\n\n<lg>\n<l>yadi pañcadaśe varṣe rāghavaḥ punar eṣyati /</l>\n<l>jahyād rājyaṃ ca kośaṃ ca bharatenopabhokṣyate // RamS_2,55.10 //</l>\n</lg>\n\n<lg>\n<l>evaṃ kanīyasā bhrātrā bhuktaṃ rājyaṃ viśāṃ pate /</l>\n<l>bhrātā jyeṣṭho variṣṭhaś ca kimarthaṃ nāvamaṃsyate // RamS_2,55.11 //</l>\n</lg>\n\n<lg>\n<l>na pareṇāhṛtaṃ bhakṣyaṃ vyāghraḥ khāditum icchati /</l>\n<l>evam eva naravyāghraḥ paralīḍhaṃ na maṃsyate // RamS_2,55.12 //</l>\n</lg>\n\n<lg>\n<l>havir ājyaṃ puroḍāśāḥ kuśā yūpāś ca khādirāḥ /</l>\n<l>naitāni yātayāmāni kurvanti punar adhvare // RamS_2,55.13 //</l>\n</lg>\n\n<lg>\n<l>tathā hy āttam idaṃ rājyaṃ hṛtasārāṃ surām iva /</l>\n<l>nābhimantum alaṃ rāmo naṣṭasomam ivādhvaram // RamS_2,55.14 //</l>\n</lg>\n\n<lg>\n<l>naivaṃvidham asatkāraṃ rāghavo marṣayiṣyati /</l>\n<l>balavān iva śārdūlo vāladher abhimarśanam // RamS_2,55.15 //</l>\n</lg>\n\n<lg>\n<l>sa tādṛśaḥ siṃhabalo vṛṣabhākṣo nararṣabhaḥ /</l>\n<l>svayam eva hataḥ pitrā jalajenātmajo yathā // RamS_2,55.16 //</l>\n</lg>\n\n<lg>\n<l>dvijātidharmaḥ śāstradṛṣṭaḥ sanātanaḥ /</l>\n<l>yadi te dharmanirate tvayā putre vivāsite // RamS_2,55.17 //</l>\n</lg>\n\n<lg>\n<l>gatir ekā patir nāryā dvitīyā gatir ātmajaḥ /</l>\n<l>tṛtīyā jñātayo rājaṃś caturthī neha vidyate // RamS_2,55.18 //</l>\n</lg>\n\n<lg>\n<l>tatra tvaṃ caiva me nāsti rāmaś ca vanam āśritaḥ /</l>\n<l>na vanaṃ gantum icchāmi sarvathā hi hatā tvayā // RamS_2,55.19 //</l>\n</lg>\n\n<lg>\n<l>hataṃ tvayā rājyam idaṃ sarāṣṭraṃ hatas tathātmā saha mantribhiś ca /</l>\n<l>hatā saputrāsmi hatāś ca paurāḥ sutaś ca bhāryā ca tava prahṛṣṭau // RamS_2,55.20 //</l>\n</lg>\n\n<lg>\n<l>imāṃ giraṃ dāruṇaśabdasaṃśritāṃ niśamya rājāpi mumoha duḥkhitaḥ /</l>\n<l>tataḥ sa śokaṃ praviveśa pārthivaḥ svaduṣkṛtaṃ cāpi punas tadāsmarat // RamS_2,55.21 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 56</l>\n<l>evaṃ tu kruddhayā rājā rāmamātrā saśokayā /</l>\n<l>śrāvitaḥ paruṣaṃ vākyaṃ cintayāmāsa duḥkhitaḥ // RamS_2,56.1 //</l>\n</lg>\n\n<lg>\n<l>tasya cintayamānasya pratyabhāt karma duṣkṛtam /</l>\n<l>yad anena kṛtaṃ pūrvam ajñānāc chabdavedhinā // RamS_2,56.2 //</l>\n</lg>\n\n<lg>\n<l>amanās tena śokena rāmaśokena ca prabhuḥ /</l>\n<l>dahyamānas tu śokābhyāṃ kausalyām āha bhūpatiḥ // RamS_2,56.3 //</l>\n</lg>\n\n<lg>\n<l>prasādaye tvāṃ kausalye racito 'yaṃ mayāñjaliḥ /</l>\n<l>vatsalā cānṛśaṃsā ca tvaṃ hi nityaṃ pareṣv api // RamS_2,56.4 //</l>\n</lg>\n\n<lg>\n<l>bhartā tu khalu nārīṇāṃ guṇavān nirguṇo 'pi vā /</l>\n<l>dharmaṃ vimṛśamānānāṃ pratyakṣaṃ devi daivatam // RamS_2,56.5 //</l>\n</lg>\n\n<lg>\n<l>sā tvaṃ dharmaparā nityaṃ dṛṣṭalokaparāvarā /</l>\n<l>nārhase vipriyaṃ vaktuṃ duḥkhitāpi suduḥkhitam // RamS_2,56.6 //</l>\n</lg>\n\n<lg>\n<l>tad vākyaṃ karuṇaṃ rājñaḥ śrutvā dīnasya bhāṣitam /</l>\n<l>kausalyā vyasṛjad bāṣpaṃ praṇālīva navodakam // RamS_2,56.7 //</l>\n</lg>\n\n<lg>\n<l>sa mūrdhni baddhvā rudatī rājñaḥ padmam ivāñjalim /</l>\n<l>sambhramād abravīt trastā tvaramāṇākṣaraṃ vacaḥ // RamS_2,56.8 //</l>\n</lg>\n\n<lg>\n<l>prasīda śirasā yāce bhūmau nipatitāsmi te /</l>\n<l>yācitāsmi hatā deva hantavyāhaṃ na hi tvayā // RamS_2,56.9 //</l>\n</lg>\n\n<lg>\n<l>naiṣā hi sā strī bhavati ślāghanīyena dhīmatā /</l>\n<l>ubhayor lokayor vīra patyā yā saṃprasādyate // RamS_2,56.10 //</l>\n</lg>\n\n<lg>\n<l>jānāmi dharmaṃ dharmajña tvāṃ jāne satyavādinam /</l>\n<l>putraśokārtayā tat tu mayā kim api bhāṣitam // RamS_2,56.11 //</l>\n</lg>\n\n<lg>\n<l>śoko nāśayate dhairyaṃ śoko nāśayate śrutam /</l>\n<l>śoko nāśayate sarvaṃ nāsti śokasamo ripuḥ // RamS_2,56.12 //</l>\n</lg>\n\n<lg>\n<l>śayam āpatitaḥ soḍhuṃ praharo ripuhastataḥ /</l>\n<l>soḍhum āpatitaḥ śokaḥ susūkṣmo 'pi na śakyate // RamS_2,56.13 //</l>\n</lg>\n\n<lg>\n<l>vanavāsāya rāmasya pañcarātro 'dya gaṇyate /</l>\n<l>yaḥ śokahataharṣāyāḥ pañcavarṣopamo mama // RamS_2,56.14 //</l>\n</lg>\n\n<lg>\n<l>taṃ hi cintayamānāyāḥ śoko 'yaṃ hṛdi vardhate /</l>\n<l>adīnām iva vegena samudrasalilaṃ mahat // RamS_2,56.15 //</l>\n</lg>\n\n<lg>\n<l>evaṃ hi kathayantyās tu kausalyāyāḥ śubhaṃ vacaḥ /</l>\n<l>mandaraśmir abhūt suryo rajanī cābhyavartata // RamS_2,56.16 //</l>\n</lg>\n\n<lg>\n<l>atha prahlādito vākyair devyā kausalyayā nṛpaḥ /</l>\n<l>śokena ca samākrānto nidrāyā vaśam eyivān // RamS_2,56.17 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 57</l>\n<l>pratibuddho muhūrtena śokopahatacetanaḥ /</l>\n<l>atha rājā daśarathaḥ sa cintām abhyapadyata // RamS_2,57.1 //</l>\n</lg>\n\n<lg>\n<l>rāmalakṣmaṇayoś caiva vivāsād vāsavopamam /</l>\n<l>āviveśopasargas taṃ tamaḥ sūryam ivāsuram // RamS_2,57.2 //</l>\n</lg>\n\n<lg>\n<l>sa rājā rajanīṃ ṣaṣṭhīṃ rāme pravrajite vanam /</l>\n<l>ardharātre daśarathaḥ saṃsmaran duṣkṛtaṃ kṛtam /</l>\n<l>kausalyāṃ putraśokārtām idaṃ vacanam abravīt // RamS_2,57.3* //</l>\n</lg>\n<lg>\n<l>yad ācarati kalyāṇi śubhaṃ vā yadi vāśubham /</l>\n<l>tad eva labhate bhadre kartā karmajam ātmanaḥ // RamS_2,57.4 //</l>\n</lg>\n\n<lg>\n<l>gurulāghavam arthānām ārambhe karmaṇāṃ phalam /</l>\n<l>doṣaṃ vā yo na jānāti sa bāla iti hocyate // RamS_2,57.5 //</l>\n</lg>\n\n<lg>\n<l>kaścid āmravaṇaṃ chittvā palāśāṃś ca niṣiñcati /</l>\n<l>puṣpaṃ dṛṣṭvā phale gṛdhnuḥ sa śocati phalāgame // RamS_2,57.6 //</l>\n</lg>\n\n<lg>\n<l>so 'ham āmravaṇaṃ chittvā palāśāṃś ca nyaṣecayam /</l>\n<l>rāmaṃ phalāgame tyaktvā paścāc chocāmi durmatiḥ // RamS_2,57.7 //</l>\n</lg>\n\n<lg>\n<l>labdhaśabdena kausalye kumāreṇa dhanuṣmatā /</l>\n<l>kumāraḥ śabdavedhīti mayā pāpam idaṃ kṛtam /</l>\n<l>tad idaṃ me 'nusaṃprāptaṃ devi duḥkhaṃ svayaṃ kṛtam // RamS_2,57.8* //</l>\n</lg>\n<lg>\n<l>sammohād iha bālena yathā syād bhakṣitaṃ viṣam /</l>\n<l>evaṃ mamāpy avijñātaṃ śabdavedhyamayaṃ phalam // RamS_2,57.9 //</l>\n</lg>\n\n<lg>\n<l>devy anūḍhā tvam abhavo yuvarājo bhavāmy aham /</l>\n<l>tataḥ prāvṛḍ anuprāptā madakāmavivardhinī // RamS_2,57.10 //</l>\n</lg>\n\n<lg>\n<l>upāsya hi rasān bhaumāṃs taptvā ca jagad aṃśubhiḥ /</l>\n<l>paretācaritāṃ bhīmāṃ ravir āviśate diśam // RamS_2,57.11 //</l>\n</lg>\n\n<lg>\n<l>uṣṇam antardadhe sadyaḥ snigdhā dadṛśire ghanāḥ /</l>\n<l>tato jahṛṣire sarve bhekasāraṅgabarhiṇaḥ // RamS_2,57.12 //</l>\n</lg>\n\n<lg>\n<l>patitenāmbhasā channaḥ patamānena cāsakṛt /</l>\n<l>ābabhau mattasāraṅgas toyarāśir ivācalaḥ // RamS_2,57.13 //</l>\n</lg>\n\n<lg>\n<l>tasminn atisukhe kāle dhanuṣmān iṣumān rathī /</l>\n<l>vyāyāmakṛtasaṃkalpaḥ sarayūm anvagāṃ nadīm // RamS_2,57.14 //</l>\n</lg>\n\n<lg>\n<l>nipāne mahiṣaṃ rātrau gajaṃ vābhyāgataṃ nadīm /</l>\n<l>anyaṃ vā śvāpadaṃ kaṃcij jighāṃsur ajitendriyaḥ // RamS_2,57.15 //</l>\n</lg>\n\n<lg>\n<l>athāndhakāre tv aśrauṣaṃ jale kumbhasya pūryataḥ /</l>\n<l>acakṣur viṣaye ghoṣaṃ vāraṇasyeva nardataḥ // RamS_2,57.16 //</l>\n</lg>\n\n<lg>\n<l>tato 'haṃ śaram uddhṛtya dīptam āśīviṣopamam /</l>\n<l>amuñcaṃ niśitaṃ bāṇam aham āśīviṣopamam // RamS_2,57.17 //</l>\n</lg>\n\n<lg>\n<l>tatra vāg uṣasi vyaktā prādurāsīd vanaukasaḥ /</l>\n<l>hā heti patatas toye vāg abhūt tatra mānuṣī /</l>\n<l>katham asmadvidhe śastraṃ nipatet tu tapasvini // RamS_2,57.18* //</l>\n</lg>\n<lg>\n<l>praviviktāṃ nadīṃ rātrāv udāhāro 'ham āgataḥ /</l>\n<l>iṣuṇābhihataḥ kena kasya vā kiṃ kṛtaṃ mayā // RamS_2,57.19 //</l>\n</lg>\n\n<lg>\n<l>ṛṣer hi nyastadaṇḍasya vane vanyena jīvataḥ /</l>\n<l>kathaṃ nu śastreṇa vadho madvidhasya vidhīyate // RamS_2,57.20 //</l>\n</lg>\n\n<lg>\n<l>jaṭābhāradharasyaiva valkalājinavāsasaḥ /</l>\n<l>ko vadhena mamārthī syāt kiṃ vāsyāpakṛtaṃ mayā // RamS_2,57.21 //</l>\n</lg>\n\n<lg>\n<l>evaṃ niṣphalam ārabdhaṃ kevalānarthasaṃhitam /</l>\n<l>na kaścit sādhu manyeta yathaiva gurutalpagam // RamS_2,57.22 //</l>\n</lg>\n\n<lg>\n<l>nemaṃ tathānuśocāmi jīvitakṣayam ātmanaḥ /</l>\n<l>mātaraṃ pitaraṃ cobhāv anuśocāmi madvidhe // RamS_2,57.23 //</l>\n</lg>\n\n<lg>\n<l>tad etan mithunaṃ vṛddhaṃ cirakālabhṛtaṃ mayā /</l>\n<l>mayi pañcatvam āpanne kāṃ vṛttiṃ vartayiṣyati // RamS_2,57.24 //</l>\n</lg>\n\n<lg>\n<l>vṛddhau ca mātāpitarāv ahaṃ caikeṣuṇā hataḥ /</l>\n<l>kena sma nihatāḥ sarve subālenākṛtātmanā // RamS_2,57.25 //</l>\n</lg>\n\n<lg>\n<l>tāṃ giraṃ karuṇāṃ śrutvā mama dharmānukāṅkṣiṇaḥ /</l>\n<l>karābhyāṃ saśaraṃ cāpaṃ vyathitasyāpatad bhuvi // RamS_2,57.26 //</l>\n</lg>\n\n<lg>\n<l>taṃ deśam aham āgamya dīnasattvaḥ sudurmanāḥ /</l>\n<l>apaśyam iṣuṇā tīre sarayvās tāpasaṃ hatam // RamS_2,57.27 //</l>\n</lg>\n\n<lg>\n<l>sa mām udvīkṣya netrābhyāṃ trastam asvasthacetasam /</l>\n<l>ity uvāca vacaḥ krūraṃ didhakṣann iva tejasā // RamS_2,57.28 //</l>\n</lg>\n\n<lg>\n<l>kiṃ tavāpakṛtaṃ rājan vane nivasatā mayā /</l>\n<l>jihīrṣur ambho gurvarthaṃ yad ahaṃ tāḍitas tvayā // RamS_2,57.29 //</l>\n</lg>\n\n<lg>\n<l>ekena khalu bāṇena marmaṇy abhihate mayi /</l>\n<l>dvāv andhau nihatau vṛddhau mātā janayitā ca me // RamS_2,57.30 //</l>\n</lg>\n\n<lg>\n<l>tau nūnaṃ durbalāv andhau matpratīkṣau pipāsitau /</l>\n<l>ciram āśākṛtāṃ tṛṣṇāṃ kaṣṭāṃ saṃdhārayiṣyataḥ // RamS_2,57.31 //</l>\n</lg>\n\n<lg>\n<l>na nūnaṃ tapaso vāsti phalayogaḥ śrutasya vā /</l>\n<l>pitā yan māṃ na jānāti śayānaṃ patitaṃ bhuvi // RamS_2,57.32 //</l>\n</lg>\n\n<lg>\n<l>jānann api ca kiṃ kuryād aśaktir aparikramaḥ /</l>\n<l>bhidyamānam ivāśaktas trātum anyo nago nagam // RamS_2,57.33 //</l>\n</lg>\n\n<lg>\n<l>pitus tvam eva me gatvā śīghram ācakṣva rāghava /</l>\n<l>na tvām anudahet kruddho vanaṃ vahnir ivaidhitaḥ // RamS_2,57.34 //</l>\n</lg>\n\n<lg>\n<l>iyam ekapadī rājan yato me pitur āśramaḥ /</l>\n<l>taṃ prasādaya gatvā tvaṃ na tvāṃ sa kupitaḥ śapet // RamS_2,57.35 //</l>\n</lg>\n\n<lg>\n<l>viśalyaṃ kuru māṃ rājan marma me niśitaḥ śaraḥ /</l>\n<l>ruṇaddhi mṛdu sotsedhaṃ tīram amburayo yathā // RamS_2,57.36 //</l>\n</lg>\n\n<lg>\n<l>na dvijātir ahaṃ rājan mā bhūt te manaso vyathā /</l>\n<l>śūdrāyām asmi vaiśyena jāto janapadādhipa // RamS_2,57.37 //</l>\n</lg>\n\n<lg>\n<l>itīva vadataḥ kṛcchrād bāṇābhihatamarmaṇaḥ /</l>\n<l>tasya tv ānamyamānasya taṃ bāṇam aham uddharam // RamS_2,57.38 //</l>\n</lg>\n\n<lg>\n<l>jalārdragātraṃ tu vilapya kṛcchrān marmavraṇaṃ saṃtatam ucchvasantam /</l>\n<l>tataḥ sarayvāṃ tam ahaṃ śayānaṃ samīkṣya bhadre subhṛśaṃ viṣaṇṇaḥ // RamS_2,57.39 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 58</l>\n<l>tad ajñānān mahat pāpaṃ kṛtvā saṃkulitendriyaḥ /</l>\n<l>ekas tv acintayaṃ buddhyā kathaṃ nu sukṛtaṃ bhavet // RamS_2,58.1 //</l>\n</lg>\n\n<lg>\n<l>tatas taṃ ghaṭam ādāya pūrṇaṃ paramavāriṇā /</l>\n<l>āśramaṃ tam ahaṃ prāpya yathākhyātapathaṃ gataḥ // RamS_2,58.2 //</l>\n</lg>\n\n<lg>\n<l>tatrāhaṃ durbalāv andhau vṛddhāv apariṇāyakau /</l>\n<l>apaśyaṃ tasya pitarau lūnapakṣāv iva dvijau // RamS_2,58.3 //</l>\n</lg>\n\n<lg>\n<l>tannimittābhir āsīnau kathābhir aparikramau /</l>\n<l>tām āśāṃ matkṛte hīnāv udāsīnāv anāthavat // RamS_2,58.4 //</l>\n</lg>\n\n<lg>\n<l>padaśabdaṃ tu me śrutvā munir vākyam abhāṣata /</l>\n<l>kiṃ cirāyasi me putra pānīyaṃ kṣipram ānaya // RamS_2,58.5 //</l>\n</lg>\n\n<lg>\n<l>yannimittam idaṃ tāta salile krīḍitaṃ tvayā /</l>\n<l>utkaṇṭhitā te māteyaṃ praviśa kṣipram āśramam // RamS_2,58.6 //</l>\n</lg>\n\n<lg>\n<l>yad vyalīkaṃ kṛtaṃ putra mātrā te yadi vā mayā /</l>\n<l>na tan manasi kartavyaṃ tvayā tāta tapasvinā // RamS_2,58.7 //</l>\n</lg>\n\n<lg>\n<l>tvaṃ gatis tv agatīnāṃ ca cakṣus tvaṃ hīnacakṣuṣām /</l>\n<l>samāsaktās tvayi prāṇāḥ kiṃcin nau nābhibhāṣase // RamS_2,58.8 //</l>\n</lg>\n\n<lg>\n<l>munim avyaktayā vācā tam ahaṃ sajjamānayā /</l>\n<l>hīnavyañjanayā prekṣya bhīto bhīta ivābruvam // RamS_2,58.9 //</l>\n</lg>\n\n<lg>\n<l>manasaḥ karma ceṣṭābhir abhisaṃstabhya vāgbalam /</l>\n<l>ācacakṣe tv ahaṃ tasmai putravyasanajaṃ bhayam // RamS_2,58.10 //</l>\n</lg>\n\n<lg>\n<l>kṣatriyo 'haṃ daśaratho nāhaṃ putro mahātmanaḥ /</l>\n<l>sajjanāvamataṃ duḥkham idaṃ prāptaṃ svakarmajam // RamS_2,58.11 //</l>\n</lg>\n\n<lg>\n<l>bhagavaṃś cāpahasto 'haṃ sarayūtīram āgataḥ /</l>\n<l>jighāṃsuḥ śvāpadaṃ kiṃcin nipāne vāgataṃ gajam // RamS_2,58.12 //</l>\n</lg>\n\n<lg>\n<l>tatra śruto mayā śabdo jale kumbhasya pūryataḥ /</l>\n<l>dvipo 'yam iti matvā hi bāṇenābhihato mayā // RamS_2,58.13 //</l>\n</lg>\n\n<lg>\n<l>gatvā nadyās tatas tīram apaśyam iṣuṇā hṛdi /</l>\n<l>vinirbhinnaṃ gataprāṇaṃ śayānaṃ bhuvi tāpasam // RamS_2,58.14 //</l>\n</lg>\n\n<lg>\n<l>bhagavañ śabdam ālakṣya mayā gajajighāṃsunā /</l>\n<l>visṛṣṭo 'mbhasi nārācas tena te nihataḥ sutaḥ // RamS_2,58.15 //</l>\n</lg>\n\n<lg>\n<l>sa coddhṛtena bāṇena tatraiva svargam āsthitaḥ /</l>\n<l>bhagavantāv ubhau śocann andhāv iti vilapya ca // RamS_2,58.16 //</l>\n</lg>\n\n<lg>\n<l>ajñānād bhavataḥ putraḥ sahasābhihato mayā /</l>\n<l>śeṣam evaṃgate yat syāt tat prasīdatu me muniḥ // RamS_2,58.17 //</l>\n</lg>\n\n<lg>\n<l>sa tac chrutvā vacaḥ krūraṃ niḥśvasañ śokakarśitaḥ /</l>\n<l>mām uvāca mahātejāḥ kṛtāñjalim upasthitam // RamS_2,58.18 //</l>\n</lg>\n\n<lg>\n<l>yady etad aśubhaṃ karma na sma me kathayeḥ svayam /</l>\n<l>phalen mūrdhā sma te rājan sadyaḥ śatasahasradhā // RamS_2,58.19 //</l>\n</lg>\n\n<lg>\n<l>kṣatriyeṇa vadho rājan vānaprasthe viśeṣataḥ /</l>\n<l>jñānapūrvaṃ kṛtaḥ sthānāc cyāvayed api vajriṇam // RamS_2,58.20 //</l>\n</lg>\n\n<lg>\n<l>ajñānāddhi kṛtaṃ yasmād idaṃ tenaiva jīvasi /</l>\n<l>api hy adya kulaṃ na syād rāghavāṇāṃ kuto bhavān // RamS_2,58.21 //</l>\n</lg>\n\n<lg>\n<l>naya nau nṛpa taṃ deśam iti māṃ cābhyabhāṣata /</l>\n<l>adya taṃ draṣṭum icchāvaḥ putraṃ paścimadarśanam // RamS_2,58.22 //</l>\n</lg>\n\n<lg>\n<l>rudhireṇāvasitāṅgaṃ prakīrṇājinavāsasam /</l>\n<l>śayānaṃ bhuvi niḥsaṃjñaṃ dharmarājavaśaṃ gatam // RamS_2,58.23 //</l>\n</lg>\n\n<lg>\n<l>athāham ekas taṃ deśaṃ nītvā tau bhṛśaduḥkhitau /</l>\n<l>asparśayam ahaṃ putraṃ taṃ muniṃ saha bhāryayā // RamS_2,58.24 //</l>\n</lg>\n\n<lg>\n<l>tau putram ātmanaḥ spṛṣṭvā tam āsādya tapasvinau /</l>\n<l>nipetatuḥ śarīre 'sya pitā cāsyedam abravīt // RamS_2,58.25 //</l>\n</lg>\n\n<lg>\n<l>na nv ahaṃ te priyaḥ putra mātaraṃ paśya dhārmika /</l>\n<l>kiṃ nu nāliṅgase putra sukumāra vaco vada // RamS_2,58.26 //</l>\n</lg>\n\n<lg>\n<l>kasya vāpararātre 'haṃ śroṣyāmi hṛdayaṃgamam /</l>\n<l>adhīyānasya madhuraṃ śāstraṃ vānyad viśeṣataḥ // RamS_2,58.27 //</l>\n</lg>\n\n<lg>\n<l>ko māṃ saṃdhyām upāsyaiva snātvā hutahutāśanaḥ /</l>\n<l>ślāghayiṣyaty upāsīnaḥ putraśokabhayārditam // RamS_2,58.28 //</l>\n</lg>\n\n<lg>\n<l>kandamūlaphalaṃ hṛtvā ko māṃ priyam ivātithim /</l>\n<l>bhojayiṣyaty akarmaṇyam apragraham anāyakam // RamS_2,58.29 //</l>\n</lg>\n\n<lg>\n<l>imām andhāṃ ca vṛddhāṃ ca mātaraṃ te tapasvinīm /</l>\n<l>kathaṃ putra bhariṣyāmi kṛpaṇāṃ putragardhinīm // RamS_2,58.30 //</l>\n</lg>\n\n<lg>\n<l>tiṣṭha mā mā gamaḥ putra yamasya sadanaṃ prati /</l>\n<l>śvo mayā saha gantāsi jananyā ca samedhitaḥ // RamS_2,58.31 //</l>\n</lg>\n\n<lg>\n<l>ubhāv api ca śokārtāv anāthau kṛpaṇau vane /</l>\n<l>kṣipram eva gamiṣyāvas tvayā hīnau yamakṣayam // RamS_2,58.32 //</l>\n</lg>\n\n<lg>\n<l>tato vaivasvataṃ dṛṣṭvā taṃ pravakṣyāmi bhāratīm /</l>\n<l>kṣamatāṃ dharmarājo me bibhṛyāt pitarāv ayam // RamS_2,58.33 //</l>\n</lg>\n\n<lg>\n<l>apāpo 'si yathā putra nihataḥ pāpakarmaṇā /</l>\n<l>tena satyena gacchāśu ye lokāḥ śastrayodhinām // RamS_2,58.34 //</l>\n</lg>\n\n<lg>\n<l>yānti śūrā gatiṃ yāṃ ca saṃgrāmeṣv anivartinaḥ /</l>\n<l>hatās tv abhimukhāḥ putra gatiṃ tāṃ paramāṃ vraja // RamS_2,58.35 //</l>\n</lg>\n\n<lg>\n<l>yāṃ gatiṃ sagaraḥ śaibyo dilīpo janamejayaḥ /</l>\n<l>nahuṣo dhundhumāraś ca prāptās tāṃ gaccha putraka // RamS_2,58.36 //</l>\n</lg>\n\n<lg>\n<l>yā gatiḥ sarvasādhūnāṃ svādhyāyāt tapasā ca yā /</l>\n<l>bhūmidasyāhitāgneś ca ekapatnīvratasya ca // RamS_2,58.37 //</l>\n</lg>\n\n<lg>\n<l>gosahasrapradātḥṇāṃ yā yā gurubhṛtām api /</l>\n<l>dehanyāsakṛtāṃ yā ca tāṃ gatiṃ gaccha putraka /</l>\n<l>na hi tv asmin kule jāto gacchaty akuśalāṃ gatim // RamS_2,58.38* //</l>\n</lg>\n<lg>\n<l>evaṃ sa kṛpaṇaṃ tatra paryadevayatāsakṛt /</l>\n<l>tato 'smai kartum udakaṃ pravṛttaḥ saha bhāryayā // RamS_2,58.39 //</l>\n</lg>\n\n<lg>\n<l>sa tu divyena rūpeṇa muniputraḥ svakarmabhiḥ /</l>\n<l>āśvāsya ca muhūrtaṃ tu pitarau vākyam abravīt // RamS_2,58.40 //</l>\n</lg>\n\n<lg>\n<l>sthānam asmi mahat prāpto bhavatoḥ paricāraṇāt /</l>\n<l>bhavantāv api ca kṣipraṃ mama mūlam upaiṣyataḥ // RamS_2,58.41 //</l>\n</lg>\n\n<lg>\n<l>evam uktvā tu divyena vimānena vapuṣmatā /</l>\n<l>āruroha divaṃ kṣipraṃ muniputro jitendriyaḥ // RamS_2,58.42 //</l>\n</lg>\n\n<lg>\n<l>sa kṛtvā tūdakaṃ tūrṇaṃ tāpasaḥ saha bhāryayā /</l>\n<l>mām uvāca mahātejāḥ kṛtāñjalim upasthitam // RamS_2,58.43 //</l>\n</lg>\n\n<lg>\n<l>adyaiva jahi māṃ rājan maraṇe nāsti me vyathā /</l>\n<l>yac chareṇaikaputraṃ māṃ tvam akārṣīr aputrakam // RamS_2,58.44 //</l>\n</lg>\n\n<lg>\n<l>tvayā tu yad avijñānān nihato me sutaḥ śuciḥ /</l>\n<l>tena tvām abhiśapsyāmi suduḥkham atidāruṇam // RamS_2,58.45 //</l>\n</lg>\n\n<lg>\n<l>putravyasanajaṃ duḥkhaṃ yad etan mama sāmpratam /</l>\n<l>evaṃ tvaṃ putraśokena rājan kālaṃ kariṣyasi // RamS_2,58.46 //</l>\n</lg>\n\n<lg>\n<l>tasmān mām āgataṃ bhadre tasyodārasya tadvacaḥ /</l>\n<l>yad ahaṃ putraśokena saṃtyakṣyāmy adya jīvitam // RamS_2,58.47 //</l>\n</lg>\n\n<lg>\n<l>yadi māṃ saṃspṛśed rāmaḥ sakṛd adyālabheta vā /</l>\n<l>na tan me sadṛśaṃ devi yan mayā rāghave kṛtam // RamS_2,58.48 //</l>\n</lg>\n\n<lg>\n<l>cakṣuṣā tvāṃ na paśyāmi smṛtir mama vilupyate /</l>\n<l>dūtā vaivasvatasyaite kausalye tvarayanti mām // RamS_2,58.49 //</l>\n</lg>\n\n<lg>\n<l>atas tu kiṃ duḥkhataraṃ yad ahaṃ jīvitakṣaye /</l>\n<l>na hi paśyāmi dharmajñaṃ rāmaṃ satyaparākramam // RamS_2,58.50 //</l>\n</lg>\n\n<lg>\n<l>na te manuṣyā devās te ye cāruśubhakuṇḍalam /</l>\n<l>mukhaṃ drakṣyanti rāmasya varṣe pañcadaśe punaḥ // RamS_2,58.51 //</l>\n</lg>\n\n<lg>\n<l>padmapattrekṣaṇaṃ subhru sudaṃṣṭraṃ cārunāsikam /</l>\n<l>dhanyā drakṣyanti rāmasya tārādhipanibhaṃ mukham // RamS_2,58.52 //</l>\n</lg>\n\n<lg>\n<l>sadṛśaṃ śāradasyendoḥ phullasya kamalasya ca /</l>\n<l>sugandhi mama nāthasya dhanyā drakṣyanti tanmukham // RamS_2,58.53 //</l>\n</lg>\n\n<lg>\n<l>nivṛttavanavāsaṃ tam ayodhyāṃ punar āgatam /</l>\n<l>drakṣyanti sukhino rāmaṃ śukraṃ mārgagataṃ yathā // RamS_2,58.54 //</l>\n</lg>\n\n<lg>\n<l>ayam ātmabhavaḥ śoko mām anātham acetanam /</l>\n<l>saṃsādayati vegena yathā kūlaṃ nadīrayaḥ // RamS_2,58.55 //</l>\n</lg>\n\n<lg>\n<l>hā rāghava mahābāho hā mamāyāsanāśana /</l>\n<l>rājā daśarathaḥ śocañ jīvitāntam upāgamat // RamS_2,58.56 //</l>\n</lg>\n\n<lg>\n<l>tathā tu dīnaṃ kathayan narādhipaḥ priyasya putrasya vivāsanāturaḥ /</l>\n<l>gate 'rdharātre bhṛśaduḥkhapīḍitas tadā jahau prāṇam udāradarśanaḥ // RamS_2,58.57 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 59</l>\n<l>atha rātryāṃ vyatītāyāṃ prātar evāpare 'hani /</l>\n<l>bandinaḥ paryupātiṣṭhaṃs tat pārthivaniveśanam // RamS_2,59.1 //</l>\n</lg>\n\n<lg>\n<l>tataḥ śucisamācārāḥ paryupasthānakovidāḥ /</l>\n<l>strīvarṣavarabhūyiṣṭhā upatasthur yathāpuram // RamS_2,59.2 //</l>\n</lg>\n\n<lg>\n<l>haricandanasaṃpṛktam udakaṃ kāñcanair ghaṭaiḥ /</l>\n<l>āninyuḥ snānaśikṣājñā yathākālaṃ yathāvidhi // RamS_2,59.3 //</l>\n</lg>\n\n<lg>\n<l>maṅgalālambhanīyāni prāśanīyān upaskarān /</l>\n<l>upaninyus tathāpy anyāḥ kumārībahulāḥ striyaḥ // RamS_2,59.4 //</l>\n</lg>\n\n<lg>\n<l>atha yāḥ kosalendrasya śayanaṃ pratyanantarāḥ /</l>\n<l>tāḥ striyas tu samāgamya bhartāraṃ pratyabodhayan // RamS_2,59.5 //</l>\n</lg>\n\n<lg>\n<l>tā vepathuparītāś ca rājñaḥ prāṇeṣu śaṅkitāḥ /</l>\n<l>pratisrotas tṛṇāgrāṇāṃ sadṛśaṃ saṃcakampire // RamS_2,59.6 //</l>\n</lg>\n\n<lg>\n<l>atha saṃvepamānānāṃ strīṇāṃ dṛṣṭvā ca pārthivam /</l>\n<l>yat tad āśaṅkitaṃ pāpaṃ tasya jajñe viniścayaḥ // RamS_2,59.7 //</l>\n</lg>\n\n<lg>\n<l>tataḥ pracukruśur dīnāḥ sasvaraṃ tā varāṅganāḥ /</l>\n<l>kareṇava ivāraṇye sthānapracyutayūthapāḥ // RamS_2,59.8 //</l>\n</lg>\n\n<lg>\n<l>tāsām ākrandaśabdena sahasodgatacetane /</l>\n<l>kausalyā ca sumitrā ca tyaktanidre babhūvatuḥ // RamS_2,59.9 //</l>\n</lg>\n\n<lg>\n<l>kausalyā ca sumitrā ca dṛṣṭvā spṛṣṭvā ca pārthivam /</l>\n<l>hā nātheti parikruśya petatur dharaṇītale // RamS_2,59.10 //</l>\n</lg>\n\n<lg>\n<l>sā kosalendraduhitā veṣṭamānā mahītale /</l>\n<l>na babhrāja rajodhvastā tāreva gaganacyutā // RamS_2,59.11 //</l>\n</lg>\n\n<lg>\n<l>tat samuttrastasaṃbhrāntaṃ paryutsukajanākulam /</l>\n<l>sarvatas tumulākrandaṃ paritāpārtabāndhavam // RamS_2,59.12 //</l>\n</lg>\n\n<lg>\n<l>sadyo nipatitānandaṃ dīnaviklavadarśanam /</l>\n<l>babhūva naradevasya sadma diṣṭāntam īyuṣaḥ // RamS_2,59.13 //</l>\n</lg>\n\n<lg>\n<l>atītam ājñāya tu pārthivarṣabhaṃ yaśasvinaṃ saṃparivārya patnayaḥ /</l>\n<l>bhṛśaṃ rudantyaḥ karuṇaṃ suduḥkhitāḥ pragṛhya bāhū vyalapann anāthavat // RamS_2,59.14 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 60</l>\n<l>tam agnim iva saṃśāntam ambuhīnam ivārṇavam /</l>\n<l>hataprabham ivādityaṃ svargasthaṃ prekṣya bhūmipam // RamS_2,60.1 //</l>\n</lg>\n\n<lg>\n<l>kausalyā bāṣpapūrṇākṣī vividhaṃ śokakarśitā /</l>\n<l>upagṛhya śiro rājñaḥ kaikeyīṃ pratyabhāṣata // RamS_2,60.2 //</l>\n</lg>\n\n<lg>\n<l>sakāmā bhava kaikeyi bhuṅkṣva rājyam akaṇṭakam /</l>\n<l>tyaktvā rājānam ekāgrā nṛśaṃse duṣṭacāriṇi // RamS_2,60.3 //</l>\n</lg>\n\n<lg>\n<l>vihāya māṃ gato rāmo bhartā ca svargato mama /</l>\n<l>vipathe sārthahīneva nāhaṃ jīvitum utsahe // RamS_2,60.4 //</l>\n</lg>\n\n<lg>\n<l>bhartāraṃ taṃ parityajya kā strī daivatam ātmanaḥ /</l>\n<l>icchej jīvitum anyatra kaikeyyās tyaktadharmaṇaḥ // RamS_2,60.5 //</l>\n</lg>\n\n<lg>\n<l>na lubdho budhyate doṣān kiṃ pākam iva bhakṣayan /</l>\n<l>kubjānimittaṃ kaikeyyā rāghavāṇāṃ kulaṃ hatam // RamS_2,60.6 //</l>\n</lg>\n\n<lg>\n<l>aniyoge niyuktena rājñā rāmaṃ vivāsitam /</l>\n<l>sabhāryaṃ janakaḥ śrutvā paritapsyaty ahaṃ yathā // RamS_2,60.7 //</l>\n</lg>\n\n<lg>\n<l>rāmaḥ kamalapattrākṣo jīvanāśam ito gataḥ /</l>\n<l>videharājasya sutā tathā sītā tapasvinī /</l>\n<l>duḥkhasyānucitā duḥkhaṃ vane paryudvijiṣyati // RamS_2,60.8* //</l>\n</lg>\n<lg>\n<l>nadatāṃ bhīmaghoṣāṇāṃ niśāsu mṛgapakṣiṇām /</l>\n<l>niśamya nūnaṃ saṃtrastā rāghavaṃ saṃśrayiṣyati // RamS_2,60.9 //</l>\n</lg>\n\n<lg>\n<l>vṛddhaś caivālpaputraś ca vaidehīm anucintayan /</l>\n<l>so 'pi śokasamāviṣṭo nanu tyakṣyati jīvitam // RamS_2,60.10 //</l>\n</lg>\n\n<lg>\n<l>tāṃ tataḥ sampariṣvajya vilapantīṃ tapasvinīm /</l>\n<l>vyapaninyuḥ suduḥkhārtāṃ kausalyāṃ vyāvahārikāḥ // RamS_2,60.11 //</l>\n</lg>\n\n<lg>\n<l>tailadroṇyām athāmātyāḥ saṃveśya jagatīpatim /</l>\n<l>rājñaḥ sarvāṇy athādiṣṭāś cakruḥ karmāṇy anantaram // RamS_2,60.12 //</l>\n</lg>\n\n<lg>\n<l>na tu saṃkālanaṃ rājño vinā putreṇa mantriṇaḥ /</l>\n<l>sarvajñāḥ kartum īṣus te tato rakṣanti bhūmipam // RamS_2,60.13 //</l>\n</lg>\n\n<lg>\n<l>tailadroṇyāṃ tu sacivaiḥ śāyitaṃ taṃ narādhipam /</l>\n<l>hā mṛto 'yam iti jñātvā striyas tāḥ paryadevayan // RamS_2,60.14 //</l>\n</lg>\n\n<lg>\n<l>bāhūn udyamya kṛpaṇā netraprasravaṇair mukhaiḥ /</l>\n<l>rudantyaḥ śokasaṃtaptāḥ kṛpaṇaṃ paryadevayan // RamS_2,60.15 //</l>\n</lg>\n\n<lg>\n<l>niśā nakṣatrahīneva strīva bhartṛvivarjitā /</l>\n<l>purī nārājatāyodhyā hīnā rājñā mahātmanā // RamS_2,60.16 //</l>\n</lg>\n\n<lg>\n<l>bāṣpaparyākulajanā hāhābhūtakulāṅganā /</l>\n<l>śūnyacatvaraveśmāntā na babhrāja yathāpuram // RamS_2,60.17 //</l>\n</lg>\n\n<lg>\n<l>gataprabhā dyaur iva bhāskaraṃ vinā vyapetanakṣatragaṇeva śarvarī /</l>\n<l>purī babhāse rahitā mahātmanā na cāsrakaṇṭhākulamārgacatvarā // RamS_2,60.18 //</l>\n</lg>\n\n<lg>\n<l>narāś ca nāryaś ca sametya saṃghaśo vigarhamāṇā bharatasya mātaram /</l>\n<l>tadā nagaryāṃ naradevasaṃkṣaye babhūvur ārtā na ca śarma lebhire // RamS_2,60.19 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 61</l>\n<l>vyatītāyāṃ tu śarvaryām ādityasyodaye tataḥ /</l>\n<l>sametya rājakartāraḥ sabhām īyur dvijātayaḥ // RamS_2,61.1 //</l>\n</lg>\n\n<lg>\n<l>mārkaṇḍeyo 'tha maudgalyo vāmadevaś ca kāśyapaḥ /</l>\n<l>kātyāyano gautamaś ca jābāliś ca mahāyaśāḥ // RamS_2,61.2 //</l>\n</lg>\n\n<lg>\n<l>ete dvijāḥ sahāmātyaiḥ pṛthag vācam udīrayan /</l>\n<l>vasiṣṭham evābhimukhāḥ śreṣṭhaṃ rājapurohitam // RamS_2,61.3 //</l>\n</lg>\n\n<lg>\n<l>atītā śarvarī duḥkhaṃ yā no varṣaśatopamā /</l>\n<l>asmin pañcatvam āpanne putraśokena pārthive // RamS_2,61.4 //</l>\n</lg>\n\n<lg>\n<l>svargataś ca mahārājo rāmaś cāraṇyam āśritaḥ /</l>\n<l>lakṣmaṇaś cāpi tejasvī rāmeṇaiva gataḥ saha // RamS_2,61.5 //</l>\n</lg>\n\n<lg>\n<l>ubhau bharataśatrughnau kekayeṣu paraṃtapau /</l>\n<l>pure rājagṛhe ramye mātāmahaniveśane // RamS_2,61.6 //</l>\n</lg>\n\n<lg>\n<l>ikṣvākūṇām ihādyaiva kaścid rājā vidhīyatām /</l>\n<l>arājakaṃ hi no rāṣṭraṃ na vināśam avāpnuyāt // RamS_2,61.7 //</l>\n</lg>\n\n<lg>\n<l>nārājake janapade vidyunmālī mahāsvanaḥ /</l>\n<l>abhivarṣati parjanyo mahīṃ divyena vāriṇā // RamS_2,61.8 //</l>\n</lg>\n\n<lg>\n<l>nārājake janapade bījamuṣṭiḥ prakīryate /</l>\n<l>nārājake pituḥ putro bhāryā vā vartate vaśe // RamS_2,61.9 //</l>\n</lg>\n\n<lg>\n<l>arājake dhanaṃ nāsti nāsti bhāryāpy arājake /</l>\n<l>idam atyāhitaṃ cānyat kutaḥ satyam arājake // RamS_2,61.10 //</l>\n</lg>\n\n<lg>\n<l>nārājake janapade kārayanti sabhāṃ narāḥ /</l>\n<l>udyānāni ca ramyāṇi hṛṣṭāḥ puṇyagṛhāṇi ca // RamS_2,61.11 //</l>\n</lg>\n\n<lg>\n<l>nārājake janapade yajñaśīlā dvijātayaḥ /</l>\n<l>sattrāṇy anvāsate dāntā brāhmaṇāḥ saṃśitavratāḥ // RamS_2,61.12 //</l>\n</lg>\n\n<lg>\n<l>nārājake janapade prabhūtanaṭanartakāḥ /</l>\n<l>utsavāś ca samājāś ca vardhante rāṣṭravardhanāḥ // RamS_2,61.13 //</l>\n</lg>\n\n<lg>\n<l>nārājake janapade siddhārthā vyavahāriṇaḥ /</l>\n<l>kathābhir anurajyante kathāśīlāḥ kathāpriyaiḥ // RamS_2,61.14 //</l>\n</lg>\n\n<lg>\n<l>nārājake janapade vāhanaiḥ śīghragāmibhiḥ /</l>\n<l>narā niryānty araṇyāni nārībhiḥ saha kāminaḥ // RamS_2,61.15 //</l>\n</lg>\n\n<lg>\n<l>nārājake janapade dhanavantaḥ surakṣitāḥ /</l>\n<l>śerate vivṛtadvārāḥ kṛṣigorakṣajīvinaḥ // RamS_2,61.16 //</l>\n</lg>\n\n<lg>\n<l>nārājake janapade vaṇijo dūragāminaḥ /</l>\n<l>gacchanti kṣemam adhvānaṃ bahupuṇyasamācitāḥ // RamS_2,61.17 //</l>\n</lg>\n\n<lg>\n<l>nārājake janapade caraty ekacaro vaśī /</l>\n<l>bhāvayann ātmanātmānaṃ yatra sāyaṃgṛho muniḥ // RamS_2,61.18 //</l>\n</lg>\n\n<lg>\n<l>nārājake janapade yogakṣemaṃ pravartate /</l>\n<l>na cāpy arājake senā śatrūn viṣahate yudhi // RamS_2,61.19 //</l>\n</lg>\n\n<lg>\n<l>yathā hy anudakā nadyo yathā vāpy atṛṇaṃ vanam /</l>\n<l>agopālā yathā gāvas tathā rāṣṭram arājakam // RamS_2,61.20 //</l>\n</lg>\n\n<lg>\n<l>nārājake janapade svakaṃ bhavati kasyacit /</l>\n<l>matsyā iva narā nityaṃ bhakṣayanti parasparam // RamS_2,61.21 //</l>\n</lg>\n\n<lg>\n<l>ye hi saṃbhinnamaryādā nāstikāś chinnasaṃśayāḥ /</l>\n<l>te 'pi bhāvāya kalpante rājadaṇḍanipīḍitāḥ // RamS_2,61.22 //</l>\n</lg>\n\n<lg>\n<l>aho tama ivedaṃ syān na prajñāyeta kiṃcana /</l>\n<l>rājā cen na bhavel loke vibhajan sādhvasādhunī // RamS_2,61.23 //</l>\n</lg>\n\n<lg>\n<l>jīvaty api mahārāje tavaiva vacanaṃ vayam /</l>\n<l>nātikramāmahe sarve velāṃ prāpyeva sāgaraḥ // RamS_2,61.24 //</l>\n</lg>\n\n<lg>\n<l>sa naḥ samīkṣya dvijavaryavṛttaṃ nṛpaṃ vinā rājyam araṇyabhūtam /</l>\n<l>kumāram ikṣvākusutaṃ vadānyaṃ tvam eva rājānam ihābhiṣiñca // RamS_2,61.25 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 62</l>\n<l>teṣāṃ tadvacanaṃ śrutvā vasiṣṭhaḥ pratyuvāca ha /</l>\n<l>mitrāmātyagaṇān sarvān brāhmaṇāṃs tān idaṃ vacaḥ // RamS_2,62.1 //</l>\n</lg>\n\n<lg>\n<l>yad asau mātulakule pure rājagṛhe sukhī /</l>\n<l>bharato vasati bhrātrā śatrughnena samanvitaḥ // RamS_2,62.2 //</l>\n</lg>\n\n<lg>\n<l>tac chīghraṃ javanā dūtā gacchantu tvaritair hayaiḥ /</l>\n<l>ānetuṃ bhrātarau vīrau kiṃ samīkṣāmahe vayam // RamS_2,62.3 //</l>\n</lg>\n\n<lg>\n<l>gacchantv iti tataḥ sarve vasiṣṭhaṃ vākyam abruvan /</l>\n<l>teṣāṃ tadvacanaṃ śrutvā vasiṣṭho vākyam abravīt // RamS_2,62.4 //</l>\n</lg>\n\n<lg>\n<l>ehi siddhārtha vijaya jayantāśokanandana /</l>\n<l>śrūyatām itikartavyaṃ sarvān eva bravīmi vaḥ // RamS_2,62.5 //</l>\n</lg>\n\n<lg>\n<l>puraṃ rājagṛhaṃ gatvā śīghraṃ śīghrajavair hayaiḥ /</l>\n<l>tyaktaśokair idaṃ vācyaḥ śāsanād bharato mama // RamS_2,62.6 //</l>\n</lg>\n\n<lg>\n<l>purohitas tvāṃ kuśalaṃ prāha sarve ca mantriṇaḥ /</l>\n<l>tvaramāṇaś ca niryāhi kṛtyam ātyayikaṃ tvayā // RamS_2,62.7 //</l>\n</lg>\n\n<lg>\n<l>mā cāsmai proṣitaṃ rāmaṃ mā cāsmai pitaraṃ mṛtam /</l>\n<l>bhavantaḥ śaṃsiṣur gatvā rāghavāṇām imaṃ kṣayam // RamS_2,62.8 //</l>\n</lg>\n\n<lg>\n<l>kauśeyāni ca vastrāṇi bhūṣaṇāni varāṇi ca /</l>\n<l>kṣipram ādāya rājñaś ca bharatasya ca gacchata /</l>\n<l>vasiṣṭhenābhyanujñātā dūtāḥ saṃtvaritā yayuḥ // RamS_2,62.9* //</l>\n</lg>\n<lg>\n<l>te hastinapure gaṅgāṃ tīrtvā pratyaṅmukhā yayuḥ /</l>\n<l>pāñcāladeśam āsādya madhyena kurujāṅgalam // RamS_2,62.10 //</l>\n</lg>\n\n<lg>\n<l>te prasannodakāṃ divyāṃ nānāvihagasevitām /</l>\n<l>upātijagmur vegena śaradaṇḍāṃ janākulām // RamS_2,62.11 //</l>\n</lg>\n\n<lg>\n<l>nikūlavṛkṣam āsādya divyaṃ satyopayācanam /</l>\n<l>abhigamyābhivādyaṃ taṃ kuliṅgāṃ prāviśan purīm // RamS_2,62.12 //</l>\n</lg>\n\n<lg>\n<l>abhikālaṃ tataḥ prāpya tejo'bhibhavanāc cyutāḥ /</l>\n<l>yayur madhyena vāhlīkān sudāmānaṃ ca parvatam /</l>\n<l>viṣṇoḥ padaṃ prekṣamāṇā vipāśāṃ cāpi śālmalīm // RamS_2,62.13* //</l>\n</lg>\n<lg>\n<l>te śrāntavāhanā dūtā vikṛṣṭena satā pathā /</l>\n<l>girivrajaṃ puravaraṃ śīghram āsedur añjasā // RamS_2,62.14 //</l>\n</lg>\n\n<lg>\n<l>bhartuḥ priyārthaṃ kularakṣaṇārthaṃ bhartuś ca vaṃśasya parigrahārtham /</l>\n<l>aheḍamānās tvarayā sma dūtā rātryāṃ tu te tat puram eva yātāḥ // RamS_2,62.15 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 63</l>\n<l>yām eva rātriṃ te dūtāḥ praviśanti sma tāṃ purīm /</l>\n<l>bharatenāpi tāṃ rātriṃ svapno dṛṣṭo 'yam apriyaḥ // RamS_2,63.1 //</l>\n</lg>\n\n<lg>\n<l>vyuṣṭām eva tu tāṃ rātriṃ dṛṣṭvā taṃ svapnam apriyam /</l>\n<l>putro rājādhirājasya subhṛśaṃ paryatapyata // RamS_2,63.2 //</l>\n</lg>\n\n<lg>\n<l>tapyamānaṃ samājñāya vayasyāḥ priyavādinaḥ /</l>\n<l>āyāsaṃ hi vineṣyantaḥ sabhāyāṃ cakrire kathāḥ // RamS_2,63.3 //</l>\n</lg>\n\n<lg>\n<l>vādayanti tathā śāntiṃ lāsayanty api cāpare /</l>\n<l>nāṭakāny apare prāhur hāsyāni vividhāni ca // RamS_2,63.4 //</l>\n</lg>\n\n<lg>\n<l>sa tair mahātmā bharataḥ sakhibhiḥ priyavādibhiḥ /</l>\n<l>goṣṭhīhāsyāni kurvadbhir na prāhṛṣyata rāghavaḥ // RamS_2,63.5 //</l>\n</lg>\n\n<lg>\n<l>tam abravīt priyasakho bharataṃ sakhibhir vṛtam /</l>\n<l>suhṛdbhiḥ paryupāsīnaḥ kiṃ sakhe nānumodase // RamS_2,63.6 //</l>\n</lg>\n\n<lg>\n<l>evaṃ bruvāṇaṃ suhṛdaṃ bharataḥ pratyuvāca ha /</l>\n<l>śṛṇu tvaṃ yannimittaṃ me dainyam etad upāgatam // RamS_2,63.7 //</l>\n</lg>\n\n<lg>\n<l>svapne pitaram adrākṣaṃ malinaṃ muktamūrdhajam /</l>\n<l>patantam adriśikharāt kaluṣe gomayahrade // RamS_2,63.8 //</l>\n</lg>\n\n<lg>\n<l>plavamānaś ca me dṛṣṭaḥ sa tasmin gomayahrade /</l>\n<l>pibann añjalinā tailaṃ hasann iva muhur muhuḥ // RamS_2,63.9 //</l>\n</lg>\n\n<lg>\n<l>tatas tilodanaṃ bhuktvā punaḥ punar adhaḥśirāḥ /</l>\n<l>tailenābhyaktasarvāṅgas tailam evāvagāhata // RamS_2,63.10 //</l>\n</lg>\n\n<lg>\n<l>svapne 'pi sāgaraṃ śuṣkaṃ candraṃ ca patitaṃ bhuvi /</l>\n<l>sahasā cāpi saṃśāntaṃ jvalitaṃ jātavedasam // RamS_2,63.11 //</l>\n</lg>\n\n<lg>\n<l>avadīrṇāṃ ca pṛthivīṃ śuṣkāṃś ca vividhān drumān /</l>\n<l>ahaṃ paśyāmi vidhvastān sadhūmāṃś caiva parvatān // RamS_2,63.12 //</l>\n</lg>\n\n<lg>\n<l>pīṭhe kārṣṇāyase cainaṃ niṣaṇṇaṃ kṛṣṇavāsasam /</l>\n<l>prahasanti sma rājānaṃ pramadāḥ kṛṣṇapiṅgalāḥ // RamS_2,63.13 //</l>\n</lg>\n\n<lg>\n<l>tvaramāṇaś ca dharmātmā raktamālyānulepanaḥ /</l>\n<l>rathena kharayuktena prayāto dakṣiṇāmukhaḥ // RamS_2,63.14 //</l>\n</lg>\n\n<lg>\n<l>evam etan mayā dṛṣṭam imāṃ rātriṃ bhayāvahām /</l>\n<l>ahaṃ rāmo 'tha vā rājā lakṣmaṇo vā mariṣyati // RamS_2,63.15 //</l>\n</lg>\n\n<lg>\n<l>naro yānena yaḥ svapne kharayuktena yāti hi /</l>\n<l>acirāt tasya dhūmāgraṃ citāyāṃ sampradṛśyate /</l>\n<l>etannimittaṃ dīno 'haṃ tan na vaḥ pratipūjaye // RamS_2,63.16* //</l>\n</lg>\n<lg>\n<l>śuṣyatīva ca me kaṇṭho na svastham iva me manaḥ /</l>\n<l>jugupsann iva cātmānaṃ na ca paśyāmi kāraṇam // RamS_2,63.17 //</l>\n</lg>\n\n<lg>\n<l>imāṃ hi duḥsvapnagatiṃ niśāmya tām anekarūpām avitarkitāṃ purā /</l>\n<l>bhayaṃ mahat taddhṛdayān na yāti me vicintya rājānam acintyadarśanam // RamS_2,63.18 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 64</l>\n<l>bharate bruvati svapnaṃ dūtās te klāntavāhanāḥ /</l>\n<l>praviśyāsahyaparikhaṃ ramyaṃ rājagṛhaṃ puram // RamS_2,64.1 //</l>\n</lg>\n\n<lg>\n<l>samāgamya tu rājñā ca rājaputreṇa cārcitāḥ /</l>\n<l>rājñaḥ pādau gṛhītvā tu tam ūcur bharataṃ vacaḥ // RamS_2,64.2 //</l>\n</lg>\n\n<lg>\n<l>purohitas tvā kuśalaṃ prāha sarve ca mantriṇaḥ /</l>\n<l>tvaramāṇaś ca niryāhi kṛtyam ātyayikaṃ tvayā // RamS_2,64.3 //</l>\n</lg>\n\n<lg>\n<l>atra viṃśatikoṭyas tu nṛpater mātulasya te /</l>\n<l>daśakoṭyas tu sampūrṇās tathaiva ca nṛpātmaja // RamS_2,64.4 //</l>\n</lg>\n\n<lg>\n<l>pratigṛhya ca tat sarvaṃ svanuraktaḥ suhṛjjane /</l>\n<l>dūtān uvāca bharataḥ kāmaiḥ sampratipūjya tān // RamS_2,64.5 //</l>\n</lg>\n\n<lg>\n<l>kaccit sukuśalī rājā pitā daśaratho mama /</l>\n<l>kaccic cārogatā rāme lakṣmaṇe vā mahātmani // RamS_2,64.6 //</l>\n</lg>\n\n<lg>\n<l>āryā ca dharmaniratā dharmajñā dharmadarśinī /</l>\n<l>arogā cāpi kausalyā mātā rāmasya dhīmataḥ // RamS_2,64.7 //</l>\n</lg>\n\n<lg>\n<l>kaccit sumitrā dharmajñā jananī lakṣmaṇasya yā /</l>\n<l>śatrughnasya ca vīrasya sārogā cāpi madhyamā // RamS_2,64.8 //</l>\n</lg>\n\n<lg>\n<l>ātmakāmā sadā caṇḍī krodhanā prājñamāninī /</l>\n<l>arogā cāpi kaikeyī mātā me kim uvāca ha // RamS_2,64.9 //</l>\n</lg>\n\n<lg>\n<l>evam uktās tu te dūtā bharatena mahātmanā /</l>\n<l>ūcuḥ sampraśritaṃ vākyam idaṃ taṃ bharataṃ tadā /</l>\n<l>kuśalās te naravyāghra yeṣāṃ kuśalam icchasi // RamS_2,64.10* //</l>\n</lg>\n<lg>\n<l>bharataś cāpi tān dūtān evam ukto 'bhyabhāṣata /</l>\n<l>āpṛcche 'haṃ mahārājaṃ dūtāḥ saṃtvarayanti mām // RamS_2,64.11 //</l>\n</lg>\n\n<lg>\n<l>evam uktvā tu tān dūtān bharataḥ pārthivātmajaḥ /</l>\n<l>dūtaiḥ saṃcodito vākyaṃ mātāmaham uvāca ha // RamS_2,64.12 //</l>\n</lg>\n\n<lg>\n<l>rājan pitur gamiṣyāmi sakāśaṃ dūtacoditaḥ /</l>\n<l>punar apy aham eṣyāmi yadā me tvaṃ smariṣyasi // RamS_2,64.13 //</l>\n</lg>\n\n<lg>\n<l>bharatenaivam uktas tu nṛpo mātāmahas tadā /</l>\n<l>tam uvāca śubhaṃ vākyaṃ śirasy āghrāya rāghavam // RamS_2,64.14 //</l>\n</lg>\n\n<lg>\n<l>gaccha tātānujāne tvāṃ kaikeyī suprajās tvayā /</l>\n<l>mātaraṃ kuśalaṃ brūyāḥ pitaraṃ ca paraṃtapa // RamS_2,64.15 //</l>\n</lg>\n\n<lg>\n<l>purohitaṃ ca kuśalaṃ ye cānye dvijasattamāḥ /</l>\n<l>tau ca tāta maheṣvāsau bhrātarau rāmalakṣmaṇau // RamS_2,64.16 //</l>\n</lg>\n\n<lg>\n<l>tasmai hastyuttamāṃś citrān kambalān ajināni ca /</l>\n<l>abhisatkṛtya kaikeyo bharatāya dhanaṃ dadau // RamS_2,64.17 //</l>\n</lg>\n\n<lg>\n<l>rukmaniṣkasahasre dve ṣoḍaśāśvaśatāni ca /</l>\n<l>satkṛtya kaikeyī putraṃ kekayo dhanam ādiśat // RamS_2,64.18 //</l>\n</lg>\n\n<lg>\n<l>tathāmātyān abhipretān viśvāsyāṃś ca guṇānvitān /</l>\n<l>dadāv aśvapatiḥ śīghraṃ bharatāyānuyāyinaḥ // RamS_2,64.19 //</l>\n</lg>\n\n<lg>\n<l>airāvatān aindraśirān nāgān vai priyadarśanān /</l>\n<l>kharāñ śīghrān susaṃyuktān mātulo 'smai dhanaṃ dadau // RamS_2,64.20 //</l>\n</lg>\n\n<lg>\n<l>antaḥpure 'tisaṃvṛddhān vyāghravīryabalānvitān /</l>\n<l>daṃṣṭrāyudhān mahākāyāñ śunaś copāyanaṃ dadau // RamS_2,64.21 //</l>\n</lg>\n\n<lg>\n<l>sa mātāmaham āpṛcchya mātulaṃ ca yudhājitam /</l>\n<l>ratham āruhya bharataḥ śatrughnasahito yayau // RamS_2,64.22 //</l>\n</lg>\n\n<lg>\n<l>rathān maṇḍalacakrāṃś ca yojayitvā paraḥśatam /</l>\n<l>uṣṭrago'śvakharair bhṛtyā bharataṃ yāntam anvayuḥ // RamS_2,64.23 //</l>\n</lg>\n\n<lg>\n<l>balena gupto bharato mahātmā sahāryakasyātmasamair amātyaiḥ /</l>\n<l>ādāya śatrughnam apetaśatrur gṛhād yayau siddha ivendralokāt // RamS_2,64.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 65</l>\n<l>sa prāṅmukho rājagṛhād abhiniryāya vīryavān /</l>\n<l>hrādinīṃ dūrapārāṃ ca pratyaksrotastaraṃgiṇīm /</l>\n<l>śatadrūm atarac chrīmān nadīm ikṣvākunandanaḥ // RamS_2,65.1 //</l>\n</lg>\n\n<lg>\n<l>elādhāne nadīṃ tīrtvā prāpya cāparaparpaṭān /</l>\n<l>śilām ākurvatīṃ tīrtvā āgneyaṃ śalyakartanam // RamS_2,65.2 //</l>\n</lg>\n\n<lg>\n<l>satyasaṃdhaḥ śuciḥ śrīmān prekṣamāṇaḥ śilāvahām /</l>\n<l>atyayāt sa mahāśailān vanaṃ caitrarathaṃ prati // RamS_2,65.3 //</l>\n</lg>\n\n<lg>\n<l>veginīṃ ca kuliṅgākhyāṃ hrādinīṃ parvatāvṛtām /</l>\n<l>yamunāṃ prāpya saṃtīrṇo balam āśvāsayat tadā // RamS_2,65.4 //</l>\n</lg>\n\n<lg>\n<l>śītīkṛtya tu gātrāṇi klāntān āśvāsya vājinaḥ /</l>\n<l>tatra snātvā ca pītvā ca prāyād ādāya codakam // RamS_2,65.5 //</l>\n</lg>\n\n<lg>\n<l>rājaputro mahāraṇyam anabhīkṣṇopasevitam /</l>\n<l>bhadro bhadreṇa yānena mārutaḥ kham ivātyayāt // RamS_2,65.6 //</l>\n</lg>\n\n<lg>\n<l>toraṇaṃ dakṣiṇārdhena jambūprastham upāgamat /</l>\n<l>varūthaṃ ca yayau ramyaṃ grāmaṃ daśarathātmajaḥ // RamS_2,65.7 //</l>\n</lg>\n\n<lg>\n<l>tatra ramye vane vāsaṃ kṛtvāsau prāṅmukho yayau /</l>\n<l>udyānam ujjihānāyāḥ priyakā yatra pādapāḥ // RamS_2,65.8 //</l>\n</lg>\n\n<lg>\n<l>sālāṃs tu priyakān prāpya śīghrān āsthāya vājinaḥ /</l>\n<l>anujñāpyātha bharato vāhinīṃ tvarito yayau // RamS_2,65.9 //</l>\n</lg>\n\n<lg>\n<l>vāsaṃ kṛtvā sarvatīrthe tīrtvā cottānikāṃ nadīm /</l>\n<l>anyā nadīś ca vividhāḥ pārvatīyais turaṃgamaiḥ // RamS_2,65.10 //</l>\n</lg>\n\n<lg>\n<l>hastipṛṣṭhakam āsādya kuṭikām atyavartata /</l>\n<l>tatāra ca naravyāghro lauhitye sa kapīvatīm /</l>\n<l>ekasāle sthāṇumatīṃ vinate gomatīṃ nadīm // RamS_2,65.11* //</l>\n</lg>\n<lg>\n<l>kaliṅganagare cāpi prāpya sālavanaṃ tadā /</l>\n<l>bharataḥ kṣipram āgacchat supariśrāntavāhanaḥ // RamS_2,65.12 //</l>\n</lg>\n\n<lg>\n<l>vanaṃ ca samatītyāśu śarvaryām aruṇodaye /</l>\n<l>ayodhyāṃ manunā rājñā nirmitāṃ sa dadarśa ha // RamS_2,65.13 //</l>\n</lg>\n\n<lg>\n<l>tāṃ purīṃ puruṣavyāghraḥ saptarātroṣiṭaḥ pathi /</l>\n<l>ayodhyām agrato dṛṣṭvā rathe sārathim abravīt // RamS_2,65.14 //</l>\n</lg>\n\n<lg>\n<l>eṣā nātipratītā me puṇyodyānā yaśasvinī /</l>\n<l>ayodhyā dṛśyate dūrāt sārathe pāṇḍumṛttikā // RamS_2,65.15 //</l>\n</lg>\n\n<lg>\n<l>yajvabhir guṇasampannair brāhmaṇair vedapāragaiḥ /</l>\n<l>bhūyiṣṭham ṛddhair ākīrṇā rājarṣivarapālitā // RamS_2,65.16 //</l>\n</lg>\n\n<lg>\n<l>ayodhyāyāṃ purā śabdaḥ śrūyate tumulo mahān /</l>\n<l>samantān naranārīṇāṃ tam adya na śṛṇomy aham // RamS_2,65.17 //</l>\n</lg>\n\n<lg>\n<l>udyānāni hi sāyāhne krīḍitvoparatair naraiḥ /</l>\n<l>samantād vipradhāvadbhiḥ prakāśante mamānyadā // RamS_2,65.18 //</l>\n</lg>\n\n<lg>\n<l>tāny adyānurudantīva parityaktāni kāmibhiḥ /</l>\n<l>araṇyabhūteva purī sārathe pratibhāti me // RamS_2,65.19 //</l>\n</lg>\n\n<lg>\n<l>na hy atra yānair dṛśyante na gajair na ca vājibhiḥ /</l>\n<l>niryānto vābhiyānto vā naramukhyā yathāpuram // RamS_2,65.20 //</l>\n</lg>\n\n<lg>\n<l>aniṣṭāni ca pāpāni paśyāmi vividhāni ca /</l>\n<l>nimittāny amanojñāni tena sīdati me manaḥ // RamS_2,65.21 //</l>\n</lg>\n\n<lg>\n<l>dvāreṇa vaijayantena prāviśac chrāntavāhanaḥ /</l>\n<l>dvāḥsthair utthāya vijayaṃ pṛṣṭas taiḥ sahito yayau // RamS_2,65.22 //</l>\n</lg>\n\n<lg>\n<l>sa tv anekāgrahṛdayo dvāḥsthaṃ pratyarcya taṃ janam /</l>\n<l>sūtam aśvapateḥ klāntam abravīt tatra rāghavaḥ // RamS_2,65.23 //</l>\n</lg>\n\n<lg>\n<l>śrutā no yādṛśāḥ pūrvaṃ nṛpatīnāṃ vināśane /</l>\n<l>ākārās tān ahaṃ sarvān iha paśyāmi sārathe // RamS_2,65.24 //</l>\n</lg>\n\n<lg>\n<l>malinaṃ cāśrupūrṇākṣaṃ dīnaṃ dhyānaparaṃ kṛśam /</l>\n<l>sastrīpuṃsaṃ ca paśyāmi janam utkaṇṭhitaṃ pure // RamS_2,65.25 //</l>\n</lg>\n\n<lg>\n<l>ity evam uktvā bharataḥ sūtaṃ taṃ dīnamānasaḥ /</l>\n<l>tāny aniṣṭāny ayodhyāyāṃ prekṣya rājagṛhaṃ yayau /</l>\n<l>tāṃ śūnyaśṛṅgāṭakaveśmarathyāṃ rajo'ruṇadvārakapāṭayantrām // RamS_2,65.26 //</l>\n</lg>\n\n<lg>\n<l>dṛṣṭvā purīm indrapurīprakāśāṃ duḥkhena sampūrṇataro babhūva /</l>\n<l>bahūni paśyan manaso 'priyāṇi yāny anyadā nāsya pure babhūvuḥ /</l>\n<l>avākśirā dīnamanā na hṛṣṭaḥ pitur mahātmā praviveśa veśma // RamS_2,65.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 66</l>\n<l>apaśyaṃs tu tatas tatra pitaraṃ pitur ālaye /</l>\n<l>jagāma bharato draṣṭuṃ mātaraṃ mātur ālaye // RamS_2,66.1 //</l>\n</lg>\n\n<lg>\n<l>anuprāptaṃ tu taṃ dṛṣṭvā kaikeyī proṣitaṃ sutam /</l>\n<l>utpapāta tadā hṛṣṭā tyaktvā sauvarṇamānasam // RamS_2,66.2 //</l>\n</lg>\n\n<lg>\n<l>sa praviśyaiva dharmātmā svagṛhaṃ śrīvivarjitam /</l>\n<l>bharataḥ prekṣya jagrāha jananyāś caraṇau śubhau // RamS_2,66.3 //</l>\n</lg>\n\n<lg>\n<l>taṃ mūrdhni samupāghrāya pariṣvajya yaśasvinam /</l>\n<l>aṅke bharatam āropya praṣṭuṃ samupacakrame // RamS_2,66.4 //</l>\n</lg>\n\n<lg>\n<l>adya te katicid rātryaś cyutasyāryakaveśmanaḥ /</l>\n<l>api nādhvaśramaḥ śīghraṃ rathenāpatatas tava // RamS_2,66.5 //</l>\n</lg>\n\n<lg>\n<l>āryakas te sukuśalī yudhājin mātulas tava /</l>\n<l>pravāsāc ca sukhaṃ putra sarvaṃ me vaktum arhasi // RamS_2,66.6 //</l>\n</lg>\n\n<lg>\n<l>evaṃ pṛṣṭas tu kaikeyyā priyaṃ pārthivanandanaḥ /</l>\n<l>ācaṣṭa bharataḥ sarvaṃ mātre rājīvalocanaḥ // RamS_2,66.7 //</l>\n</lg>\n\n<lg>\n<l>adya me saptamī rātriś cyutasyāryakaveśmanaḥ /</l>\n<l>ambāyāḥ kuśalī tāto yudhājin mātulaś ca me // RamS_2,66.8 //</l>\n</lg>\n\n<lg>\n<l>yan me dhanaṃ ca ratnaṃ ca dadau rājā paraṃtapaḥ /</l>\n<l>pariśrāntaṃ pathy abhavat tato 'haṃ pūrvam āgataḥ // RamS_2,66.9 //</l>\n</lg>\n\n<lg>\n<l>rājavākyaharair dūtais tvaryamāṇo 'ham āgataḥ /</l>\n<l>yad ahaṃ praṣṭum icchāmi tad ambā vaktum arhati // RamS_2,66.10 //</l>\n</lg>\n\n<lg>\n<l>śūnyo 'yaṃ śayanīyas te paryaṅko hemabhūṣitaḥ /</l>\n<l>na cāyam ikṣvākujanaḥ prahṛṣṭaḥ pratibhāti me // RamS_2,66.11 //</l>\n</lg>\n\n<lg>\n<l>rājā bhavati bhūyiṣṭham ihāmbāyā niveśane /</l>\n<l>tam ahaṃ nādya paśyāmi draṣṭum icchann ihāgataḥ // RamS_2,66.12 //</l>\n</lg>\n\n<lg>\n<l>pitur grahīṣye caraṇau taṃ mamākhyāhi pṛcchataḥ /</l>\n<l>āhosvid amba jyeṣṭhāyāḥ kausalyāyā niveśane // RamS_2,66.13 //</l>\n</lg>\n\n<lg>\n<l>taṃ pratyuvāca kaikeyī priyavad ghoram apriyam /</l>\n<l>ajānantaṃ prajānantī rājyalobhena mohitā /</l>\n<l>yā gatiḥ sarvabhūtānāṃ tāṃ gatiṃ te pitā gataḥ // RamS_2,66.14* //</l>\n</lg>\n<lg>\n<l>tac chrutvā bharato vākyaṃ dharmābhijanavāñ śuciḥ /</l>\n<l>papāta sahasā bhūmau pitṛśokabalārditaḥ // RamS_2,66.15 //</l>\n</lg>\n\n<lg>\n<l>tataḥ śokena saṃvītaḥ pitur maraṇaduḥkhitaḥ /</l>\n<l>vilalāpa mahātejā bhrāntākulitacetanaḥ // RamS_2,66.16 //</l>\n</lg>\n\n<lg>\n<l>etat suruciraṃ bhāti pitur me śayanaṃ purā /</l>\n<l>tad idaṃ na vibhāty adya vihīnaṃ tena dhīmatā // RamS_2,66.17 //</l>\n</lg>\n\n<lg>\n<l>tam ārtaṃ devasaṃkāśaṃ samīkṣya patitaṃ bhuvi /</l>\n<l>utthāpayitvā śokārtaṃ vacanaṃ cedam abravīt // RamS_2,66.18 //</l>\n</lg>\n\n<lg>\n<l>uttiṣṭhottiṣṭha kiṃ śeṣe rājaputra mahāyaśaḥ /</l>\n<l>tvadvidhā na hi śocanti santaḥ sadasi saṃmatāḥ // RamS_2,66.19 //</l>\n</lg>\n\n<lg>\n<l>sa ruditvā ciraṃ kālaṃ bhūmau viparivṛtya ca /</l>\n<l>jananīṃ pratyuvācedaṃ śokair bahubhir āvṛtaḥ // RamS_2,66.20 //</l>\n</lg>\n\n<lg>\n<l>abhiṣekṣyati rāmaṃ tu rājā yajñaṃ nu yakṣyati /</l>\n<l>ity ahaṃ kṛtasaṃkalpo hṛṣṭo yātrām ayāsiṣam // RamS_2,66.21 //</l>\n</lg>\n\n<lg>\n<l>tad idaṃ hy anyathā bhūtaṃ vyavadīrṇaṃ mano mama /</l>\n<l>pitaraṃ yo na paśyāmi nityaṃ priyahite ratam // RamS_2,66.22 //</l>\n</lg>\n\n<lg>\n<l>amba kenātyagād rājā vyādhinā mayy anāgate /</l>\n<l>dhanyā rāmādayaḥ sarve yaiḥ pitā saṃskṛtaḥ svayam // RamS_2,66.23 //</l>\n</lg>\n\n<lg>\n<l>na nūnaṃ māṃ mahārājaḥ prāptaṃ jānāti kīrtimān /</l>\n<l>upajighreddhi māṃ mūrdhni tātaḥ saṃnamya satvaram // RamS_2,66.24 //</l>\n</lg>\n\n<lg>\n<l>kva sa pāṇiḥ sukhasparśas tātasyākliṣṭakarmaṇaḥ /</l>\n<l>yena māṃ rajasā dhvastam abhīkṣṇaṃ parimārjati // RamS_2,66.25 //</l>\n</lg>\n\n<lg>\n<l>yo me bhrātā pitā bandhur yasya dāso 'smi dhīmataḥ /</l>\n<l>tasya māṃ śīghram ākhyāhi rāmasyākliṣṭakarmaṇaḥ // RamS_2,66.26 //</l>\n</lg>\n\n<lg>\n<l>pitā hi bhavati jyeṣṭho dharmam āryasya jānataḥ /</l>\n<l>tasya pādau grahīṣyāmi sa hīdānīṃ gatir mama // RamS_2,66.27 //</l>\n</lg>\n\n<lg>\n<l>ārye kim abravīd rājā pitā me satyavikramaḥ /</l>\n<l>paścimaṃ sādhusaṃdeśam icchāmi śrotum ātmanaḥ // RamS_2,66.28 //</l>\n</lg>\n\n<lg>\n<l>iti pṛṣṭā yathātattvaṃ kaikeyī vākyam abravīt /</l>\n<l>rāmeti rājā vilapan hā sīte lakṣmaṇeti ca /</l>\n<l>sa mahātmā paraṃ lokaṃ gato gatimatāṃ varaḥ // RamS_2,66.29* //</l>\n</lg>\n<lg>\n<l>imāṃ tu paścimāṃ vācaṃ vyājahāra pitā tava /</l>\n<l>kāladharmaparikṣiptaḥ pāśair iva mahāgajaḥ // RamS_2,66.30 //</l>\n</lg>\n\n<lg>\n<l>siddhārthās tu narā rāmam āgataṃ sītayā saha /</l>\n<l>lakṣmaṇaṃ ca mahābāhuṃ drakṣyanti punar āgatam // RamS_2,66.31 //</l>\n</lg>\n\n<lg>\n<l>tac chrutvā viṣasādaiva dvitīyāpriyaśaṃsanāt /</l>\n<l>viṣaṇṇavadano bhūtvā bhūyaḥ papraccha mātaram // RamS_2,66.32 //</l>\n</lg>\n\n<lg>\n<l>kva cedānīṃ sa dharmātmā kausalyānandavardhanaḥ /</l>\n<l>lakṣmaṇena saha bhrātrā sītayā ca samaṃ gataḥ // RamS_2,66.33 //</l>\n</lg>\n\n<lg>\n<l>tathā pṛṣṭā yathātattvam ākhyātum upacakrame /</l>\n<l>mātāsya yugapad vākyaṃ vipriyaṃ priyaśaṅkayā // RamS_2,66.34 //</l>\n</lg>\n\n<lg>\n<l>sa hi rājasutaḥ putra cīravāsā mahāvanam /</l>\n<l>daṇḍakān saha vaidehyā lakṣmaṇānucaro gataḥ // RamS_2,66.35 //</l>\n</lg>\n\n<lg>\n<l>tac chrutvā bharatas trasto bhrātuś cāritraśaṅkayā /</l>\n<l>svasya vaṃśasya māhātmyāt praṣṭuṃ samupacakrame // RamS_2,66.36 //</l>\n</lg>\n\n<lg>\n<l>kaccin na brāhmaṇadhanaṃ hṛtaṃ rāmeṇa kasyacit /</l>\n<l>kaccin nāḍhyo daridro vā tenāpāpo vihiṃsitaḥ // RamS_2,66.37 //</l>\n</lg>\n\n<lg>\n<l>kaccin na paradārān vā rājaputro 'bhimanyate /</l>\n<l>kasmāt sa daṇḍakāraṇye bhrūṇaheva vivāsitaḥ // RamS_2,66.38 //</l>\n</lg>\n\n<lg>\n<l>athāsya capalā mātā tat svakarma yathātatham /</l>\n<l>tenaiva strīsvabhāvena vyāhartum upacakrame // RamS_2,66.39 //</l>\n</lg>\n\n<lg>\n<l>na brāhmaṇadhanaṃ kiṃciddhṛtaṃ rāmeṇa kasyacit /</l>\n<l>kaścin nāḍhyo daridro vā tenāpāpo vihiṃsitaḥ /</l>\n<l>na rāmaḥ paradārāṃś ca cakṣurbhyām api paśyati // RamS_2,66.40* //</l>\n</lg>\n<lg>\n<l>mayā tu putra śrutvaiva rāmasyaivābhiṣecanam /</l>\n<l>yācitas te pitā rājyaṃ rāmasya ca vivāsanam // RamS_2,66.41 //</l>\n</lg>\n\n<lg>\n<l>sa svavṛttiṃ samāsthāya pitā te tat tathākarot /</l>\n<l>rāmaś ca sahasaumitriḥ preṣitaḥ saha sītayā // RamS_2,66.42 //</l>\n</lg>\n\n<lg>\n<l>tam apaśyan priyaṃ putraṃ mahīpālo mahāyaśāḥ /</l>\n<l>putraśokaparidyūnaḥ pañcatvam upapedivān // RamS_2,66.43 //</l>\n</lg>\n\n<lg>\n<l>tvayā tv idānīṃ dharmajña rājatvam avalambyatām /</l>\n<l>tvatkṛte hi mayā sarvam idam evaṃvidhaṃ kṛtam // RamS_2,66.44 //</l>\n</lg>\n\n<lg>\n<l>tat putra śīghraṃ vidhinā vidhijñair vasiṣṭhamukhyaiḥ sahito dvijendraiḥ /</l>\n<l>saṃkālya rājānam adīnasattvam ātmānam urvyām abhiṣecayasva // RamS_2,66.45 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 67</l>\n<l>śrutvā tu pitaraṃ vṛttaṃ bhrātarau ca vivāsitau /</l>\n<l>bharato duḥkhasaṃtapta idaṃ vacanam abravīt // RamS_2,67.1 //</l>\n</lg>\n\n<lg>\n<l>kiṃ nu kāryaṃ hatasyeha mama rājyena śocataḥ /</l>\n<l>vihīnasyātha pitrā ca bhrātrā pitṛsamena ca // RamS_2,67.2 //</l>\n</lg>\n\n<lg>\n<l>duḥkhe me duḥkham akaror vraṇe kṣāram ivādadhāḥ /</l>\n<l>rājānaṃ pretabhāvasthaṃ kṛtvā rāmaṃ ca tāpasam // RamS_2,67.3 //</l>\n</lg>\n\n<lg>\n<l>kulasya tvam abhāvāya kālarātrir ivāgatā /</l>\n<l>aṅgāram upagūhya sma pitā me nāvabuddhavān // RamS_2,67.4 //</l>\n</lg>\n\n<lg>\n<l>kausalyā ca sumitrā ca putraśokābhipīḍite /</l>\n<l>duṣkaraṃ yadi jīvetāṃ prāpya tvāṃ jananīṃ mama // RamS_2,67.5 //</l>\n</lg>\n\n<lg>\n<l>nanu tv āryo 'pi dharmātmā tvayi vṛttim anuttamām /</l>\n<l>vartate guruvṛttijño yathā mātari vartate // RamS_2,67.6 //</l>\n</lg>\n\n<lg>\n<l>tathā jyeṣṭhā hi me mātā kausalyā dīrghadarśinī /</l>\n<l>tvayi dharmaṃ samāsthāya bhaginyām iva vartate // RamS_2,67.7 //</l>\n</lg>\n\n<lg>\n<l>tasyāḥ putraṃ kṛtātmānaṃ cīravalkalavāsasam /</l>\n<l>prasthāpya vanavāsāya kathaṃ pāpe na śocasi // RamS_2,67.8 //</l>\n</lg>\n\n<lg>\n<l>apāpadarśinaṃ śūraṃ kṛtātmānaṃ yaśasvinam /</l>\n<l>pravrājya cīravasanaṃ kiṃ nu paśyasi kāraṇam // RamS_2,67.9 //</l>\n</lg>\n\n<lg>\n<l>lubdhāyā vidito manye na te 'haṃ rāghavaṃ prati /</l>\n<l>tathā hy anartho rājyārthaṃ tvayā nīto mahān ayam // RamS_2,67.10 //</l>\n</lg>\n\n<lg>\n<l>ahaṃ hi puruṣavyāghrāv apaśyan rāmalakṣmaṇau /</l>\n<l>kena śaktiprabhāvena rājyaṃ rakṣitum utsahe // RamS_2,67.11 //</l>\n</lg>\n\n<lg>\n<l>taṃ hi nityaṃ mahārājo balavantaṃ mahābalaḥ /</l>\n<l>apāśrito 'bhūd dharmātmā merur meruvanaṃ yathā // RamS_2,67.12 //</l>\n</lg>\n\n<lg>\n<l>so 'haṃ katham imaṃ bhāraṃ mahādhuryasamudyatam /</l>\n<l>damyo dhuram ivāsādya saheyaṃ kena caujasā // RamS_2,67.13 //</l>\n</lg>\n\n<lg>\n<l>atha vā me bhavec chaktir yogair buddhibalena vā /</l>\n<l>sakāmāṃ na kariṣyāmi tvām ahaṃ putragardhinīm /</l>\n<l>nivartayiṣyāmi vanād bhrātaraṃ svajanapriyam // RamS_2,67.14* //</l>\n</lg>\n<lg>\n<l>ity evam uktvā bharato mahātmā priyetarair vākyagaṇais tudaṃs tām /</l>\n<l>śokāturaś cāpi nanāda bhūyaḥ siṃho yathā parvatagahvarasthaḥ // RamS_2,67.15 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 68</l>\n<l>tāṃ tathā garhayitvā tu mātaraṃ bharatas tadā /</l>\n<l>roṣeṇa mahatāviṣṭaḥ punar evābravīd vacaḥ // RamS_2,68.1 //</l>\n</lg>\n\n<lg>\n<l>rājyād bhraṃśasva kaikeyi nṛśaṃse duṣṭacāriṇi /</l>\n<l>parityaktā ca dharmeṇa mā mṛtaṃ rudatī bhava // RamS_2,68.2 //</l>\n</lg>\n\n<lg>\n<l>kiṃ nu te 'dūṣayad rājā rāmo vā bhṛśadhārmikaḥ /</l>\n<l>yayor mṛtyur vivāsaś ca tvatkṛte tulyam āgatau // RamS_2,68.3 //</l>\n</lg>\n\n<lg>\n<l>bhrūṇahatyām asi prāptā kulasyāsya vināśanāt /</l>\n<l>kaikeyi narakaṃ gaccha mā ca bhartuḥ salokatām // RamS_2,68.4 //</l>\n</lg>\n\n<lg>\n<l>yat tvayā hīdṛśaṃ pāpaṃ kṛtaṃ ghoreṇa karmaṇā /</l>\n<l>sarvalokapriyaṃ hitvā mamāpy āpāditaṃ bhayam // RamS_2,68.5 //</l>\n</lg>\n\n<lg>\n<l>tvatkṛte me pitā vṛtto rāmaś cāraṇyam āśritaḥ /</l>\n<l>ayaśo jīvaloke ca tvayāhaṃ pratipāditaḥ // RamS_2,68.6 //</l>\n</lg>\n\n<lg>\n<l>mātṛrūpe mamāmitre nṛśaṃse rājyakāmuke /</l>\n<l>na te 'ham abhibhāṣyo 'smi durvṛtte patighātini // RamS_2,68.7 //</l>\n</lg>\n\n<lg>\n<l>kausalyā ca sumitrā ca yāś cānyā mama mātaraḥ /</l>\n<l>duḥkhena mahatāviṣṭās tvāṃ prāpya kuladūṣiṇīm // RamS_2,68.8 //</l>\n</lg>\n\n<lg>\n<l>na tvam aśvapateḥ kanyā dharmarājasya dhīmataḥ /</l>\n<l>rākṣasī tatra jātāsi kulapradhvaṃsinī pituḥ // RamS_2,68.9 //</l>\n</lg>\n\n<lg>\n<l>yat tvayā dhārmiko rāmo nityaṃ satyaparāyaṇaḥ /</l>\n<l>vanaṃ prasthāpito duḥkhāt pitā ca tridivaṃ gataḥ // RamS_2,68.10 //</l>\n</lg>\n\n<lg>\n<l>yatpradhānāsi tat pāpaṃ mayi pitrā vinākṛte /</l>\n<l>bhrātṛbhyāṃ ca parityakte sarvalokasya cāpriye // RamS_2,68.11 //</l>\n</lg>\n\n<lg>\n<l>kausalyāṃ dharmasaṃyuktāṃ viyuktāṃ pāpaniścaye /</l>\n<l>kṛtvā kaṃ prāpsyase tv adya lokaṃ nirayagāminī // RamS_2,68.12 //</l>\n</lg>\n\n<lg>\n<l>kiṃ nāvabudhyase krūre niyataṃ bandhusaṃśrayam /</l>\n<l>jyeṣṭhaṃ pitṛsamaṃ rāmaṃ kausalyāyā ātmasambhavam // RamS_2,68.13 //</l>\n</lg>\n\n<lg>\n<l>aṅgapratyaṅgajaḥ putro hṛdayāc cāpi jāyate /</l>\n<l>tasmāt priyataro mātuḥ priyatvān na tu bāndhavaḥ // RamS_2,68.14 //</l>\n</lg>\n\n<lg>\n<l>anyadā kila dharmajñā surabhiḥ surasaṃmatā /</l>\n<l>vahamānau dadarśorvyāṃ putrau vigatacetasau // RamS_2,68.15 //</l>\n</lg>\n\n<lg>\n<l>tāv ardhadivase śrāntau dṛṣṭvā putrau mahītale /</l>\n<l>ruroda putraśokena bāṣpaparyākulekṣaṇā // RamS_2,68.16 //</l>\n</lg>\n\n<lg>\n<l>adhastād vrajatas tasyāḥ surarājño mahātmanaḥ /</l>\n<l>bindavaḥ patitā gātre sūkṣmāḥ surabhigandhinaḥ // RamS_2,68.17 //</l>\n</lg>\n\n<lg>\n<l>tāṃ dṛṣṭvā śokasaṃtaptāṃ vajrapāṇir yaśasvinīm /</l>\n<l>indraḥ prāñjalir udvignaḥ surarājo 'bravīd vacaḥ // RamS_2,68.18 //</l>\n</lg>\n\n<lg>\n<l>bhayaṃ kaccin na cāsmāsu kutaścid vidyate mahat /</l>\n<l>kutonimittaḥ śokas te brūhi sarvahitaiṣiṇi // RamS_2,68.19 //</l>\n</lg>\n\n<lg>\n<l>evam uktā tu surabhiḥ surarājena dhīmatā /</l>\n<l>pratyuvāca tato dhīrā vākyaṃ vākyaviśāradā // RamS_2,68.20 //</l>\n</lg>\n\n<lg>\n<l>śāntaṃ pāpaṃ na vaḥ kiṃcit kutaścid amarādhipa /</l>\n<l>ahaṃ tu magnau śocāmi svaputrau viṣame sthitau // RamS_2,68.21 //</l>\n</lg>\n\n<lg>\n<l>etau dṛṣṭvā kṛṣau dīnau sūryaraśmipratāpinau /</l>\n<l>ardyamānau balīvardau karṣakeṇa surādhipa // RamS_2,68.22 //</l>\n</lg>\n\n<lg>\n<l>mama kāyāt prasūtau hi duḥkhitau bhārapīḍitau /</l>\n<l>yau dṛṣṭvā paritapye 'haṃ nāsti putrasamaḥ priyaḥ // RamS_2,68.23 //</l>\n</lg>\n\n<lg>\n<l>yasyāḥ putrasahasrāṇi sāpi śocati kāmadhuk /</l>\n<l>kiṃ punar yā vinā rāmaṃ kausalyā vartayiṣyati // RamS_2,68.24 //</l>\n</lg>\n\n<lg>\n<l>ekaputrā ca sādhvī ca vivatseyaṃ tvayā kṛtā /</l>\n<l>tasmāt tvaṃ satataṃ duḥkhaṃ pretya ceha ca lapsyase // RamS_2,68.25 //</l>\n</lg>\n\n<lg>\n<l>ahaṃ hy apacitiṃ bhrātuḥ pituś ca sakalām imām /</l>\n<l>vardhanaṃ yaśasaś cāpi kariṣyāmi na saṃśayaḥ // RamS_2,68.26 //</l>\n</lg>\n\n<lg>\n<l>ānāyayitvā tanayaṃ kausalyāyā mahādyutim /</l>\n<l>svayam eva pravekṣyāmi vanaṃ muniniṣevitam // RamS_2,68.27 //</l>\n</lg>\n\n<lg>\n<l>iti nāga ivāraṇye tomarāṅkuśacoditaḥ /</l>\n<l>papāta bhuvi saṃkruddho niḥśvasann iva pannagaḥ // RamS_2,68.28 //</l>\n</lg>\n\n<lg>\n<l>saṃraktanetraḥ śithilāmbaras tadā vidhūtasarvābharaṇaḥ paraṃtapaḥ /</l>\n<l>babhūva bhūmau patito nṛpātmajaḥ śacīpateḥ ketur ivotsavakṣaye // RamS_2,68.29 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 69</l>\n<l>tathaiva krośatas tasya bharatasya mahātmanaḥ /</l>\n<l>kausalyā śabdam ājñāya sumitrām idam abravīt // RamS_2,69.1 //</l>\n</lg>\n\n<lg>\n<l>āgataḥ krūrakāryāyāḥ kaikeyyā bharataḥ sutaḥ /</l>\n<l>tam ahaṃ draṣṭum icchāmi bharataṃ dīrghadarśinam // RamS_2,69.2 //</l>\n</lg>\n\n<lg>\n<l>evam uktvā sumitrāṃ sā vivarṇā malināmbarā /</l>\n<l>pratasthe bharato yatra vepamānā vicetanā // RamS_2,69.3 //</l>\n</lg>\n\n<lg>\n<l>sa tu rāmānujaś cāpi śatrughnasahitas tadā /</l>\n<l>pratasthe bharato yatra kausalyāyā niveśanam // RamS_2,69.4 //</l>\n</lg>\n\n<lg>\n<l>tataḥ śatrughnabharatau kausalyāṃ prekṣya duḥkhitau /</l>\n<l>paryaṣvajetāṃ duḥkhārtāṃ patitāṃ naṣṭacetanām // RamS_2,69.5 //</l>\n</lg>\n\n<lg>\n<l>bharataṃ pratyuvācedaṃ kausalyā bhṛśaduḥkhitā /</l>\n<l>idaṃ te rājyakāmasya rājyaṃ prāptam akaṇṭakam /</l>\n<l>samprāptaṃ bata kaikeyyā śīghraṃ krūreṇa karmaṇā // RamS_2,69.6* //</l>\n</lg>\n<lg>\n<l>prasthāpya cīravasanaṃ putraṃ me vanavāsinam /</l>\n<l>kaikeyī kaṃ guṇaṃ tatra paśyati krūradarśinī // RamS_2,69.7 //</l>\n</lg>\n\n<lg>\n<l>kṣipraṃ mām api kaikeyī prasthāpayitum arhati /</l>\n<l>hiraṇyanābho yatrāste suto me sumahāyaśāḥ // RamS_2,69.8 //</l>\n</lg>\n\n<lg>\n<l>atha vā svayam evāhaṃ sumitrānucarā sukham /</l>\n<l>agnihotraṃ puraskṛtya prasthāsye yatra rāghavaḥ // RamS_2,69.9 //</l>\n</lg>\n\n<lg>\n<l>kāmaṃ vā svayam evādya tatra māṃ netum arhasi /</l>\n<l>yatrāsau puruṣavyāghras tapyate me tapaḥ sutaḥ // RamS_2,69.10 //</l>\n</lg>\n\n<lg>\n<l>idaṃ hi tava vistīrṇaṃ dhanadhānyasamācitam /</l>\n<l>hastyaśvarathasampūrṇaṃ rājyaṃ niryātitaṃ tayā // RamS_2,69.11 //</l>\n</lg>\n\n<lg>\n<l>evaṃ vilapamānāṃ tāṃ bharataḥ prāñjalis tadā /</l>\n<l>kausalyāṃ pratyuvācedaṃ śokair bahubhir āvṛtām // RamS_2,69.12 //</l>\n</lg>\n\n<lg>\n<l>ārye kasmād ajānantaṃ garhase mām akilbiṣam /</l>\n<l>vipulāṃ ca mama prītiṃ sthirāṃ jānāsi rāghave // RamS_2,69.13 //</l>\n</lg>\n\n<lg>\n<l>kṛtā śāstrānugā buddhir mā bhūt tasya kadācana /</l>\n<l>satyasaṃdhaḥ satāṃ śreṣṭho yasyāryo 'numate gataḥ // RamS_2,69.14 //</l>\n</lg>\n\n<lg>\n<l>praiṣyaṃ pāpīyasāṃ yātu sūryaṃ ca prati mehatu /</l>\n<l>hantu pādena gāṃ suptāṃ yasyāryo 'numate gataḥ // RamS_2,69.15 //</l>\n</lg>\n\n<lg>\n<l>kārayitvā mahat karma bhartā bhṛtyam anarthakam /</l>\n<l>adharmo yo 'sya so 'syās tu yasyāryo 'numate gataḥ // RamS_2,69.16 //</l>\n</lg>\n\n<lg>\n<l>paripālayamānasya rājño bhūtāni putravat /</l>\n<l>tatas tu druhyatāṃ pāpaṃ yasyāryo 'numate gataḥ // RamS_2,69.17 //</l>\n</lg>\n\n<lg>\n<l>baliṣaḍbhāgam uddhṛtya nṛpasyārakṣataḥ prajāḥ /</l>\n<l>adharmo yo 'sya so 'syāstu yasyāryo 'numate gataḥ // RamS_2,69.18 //</l>\n</lg>\n\n<lg>\n<l>saṃśrutya ca tapasvibhyaḥ sattre vai yajñadakṣiṇām /</l>\n<l>tāṃ vipralapatāṃ pāpaṃ yasyāryo 'numate gataḥ // RamS_2,69.19 //</l>\n</lg>\n\n<lg>\n<l>hastyaśvarathasambādhe yuddhe śastrasamākule /</l>\n<l>mā sma kārṣīt satāṃ dharmaṃ yasyāryo 'numate gataḥ // RamS_2,69.20 //</l>\n</lg>\n\n<lg>\n<l>upadiṣṭaṃ susūkṣmārthaṃ śāstraṃ yatnena dhīmatā /</l>\n<l>sa nāśayatu duṣṭātmā yasyāryo 'numate gataḥ // RamS_2,69.21 //</l>\n</lg>\n\n<lg>\n<l>pāyasaṃ kṛsaraṃ chāgaṃ vṛthā so 'śnātu nirghṛṇaḥ /</l>\n<l>gurūṃś cāpy avajānātu yasyāryo 'numate gataḥ // RamS_2,69.22 //</l>\n</lg>\n\n<lg>\n<l>putrair dāraiś ca bhṛtyaiś ca svagṛhe parivāritaḥ /</l>\n<l>sa eko mṛṣṭam aśnātu yasyāryo 'numate gataḥ // RamS_2,69.23 //</l>\n</lg>\n\n<lg>\n<l>rājastrībālavṛddhānāṃ vadhe yat pāpam ucyate /</l>\n<l>bhṛtyatyāge ca yat pāpaṃ tat pāpaṃ pratipadyatām // RamS_2,69.24 //</l>\n</lg>\n\n<lg>\n<l>ubhe saṃdhye śayānasya yat pāpaṃ parikalpyate /</l>\n<l>tac ca pāpaṃ bhavet tasya yasyāryo 'numate gataḥ // RamS_2,69.25 //</l>\n</lg>\n\n<lg>\n<l>yad agnidāyake pāpaṃ yat pāpaṃ gurutalpage /</l>\n<l>mitradrohe ca yat pāpaṃ tat pāpaṃ pratipadyatām // RamS_2,69.26 //</l>\n</lg>\n\n<lg>\n<l>devatānāṃ pitḥṇāṃ ca mātāpitros tathaiva ca /</l>\n<l>mā sma kārṣīt sa śuśrūṣāṃ yasyāryo 'numate gataḥ // RamS_2,69.27 //</l>\n</lg>\n\n<lg>\n<l>satāṃ lokāt satāṃ kīrtyāḥ sajjuṣṭāt karmaṇas tathā /</l>\n<l>bhraśyatu kṣipram adyaiva yasyāryo 'numate gataḥ // RamS_2,69.28 //</l>\n</lg>\n\n<lg>\n<l>vihīnāṃ patiputrābhyāṃ kausalyāṃ pārthivātmajaḥ /</l>\n<l>evam āśvāsayann eva duḥkhārto nipapāta ha // RamS_2,69.29 //</l>\n</lg>\n\n<lg>\n<l>tathā tu śapathaiḥ kaṣṭaiḥ śapamānam acetanam /</l>\n<l>bharataṃ śokasaṃtaptaṃ kausalyā vākyam abravīt // RamS_2,69.30 //</l>\n</lg>\n\n<lg>\n<l>mama duḥkham idaṃ putra bhūyaḥ samupajāyate /</l>\n<l>śapathaiḥ śapamāno hi prāṇān uparuṇatsi me // RamS_2,69.31 //</l>\n</lg>\n\n<lg>\n<l>diṣṭyā na calito dharmād ātmā te sahalakṣmaṇaḥ /</l>\n<l>vatsa satyapratijño me satāṃ lokān avāpsyasi // RamS_2,69.32 //</l>\n</lg>\n\n<lg>\n<l>evaṃ vilapamānasya duḥkhārtasya mahātmanaḥ /</l>\n<l>mohāc ca śokasaṃrodhād babhūva lulitaṃ manaḥ // RamS_2,69.33 //</l>\n</lg>\n\n<lg>\n<l>lālapyamānasya vicetanasya pranaṣṭabuddheḥ patitasya bhūmau /</l>\n<l>muhur muhur niḥśvasataś ca dīrghaṃ sā tasya śokena jagāma rātriḥ // RamS_2,69.34 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 70</l>\n<l>tam evaṃ śokasaṃtaptaṃ bharataṃ kekayīsutam /</l>\n<l>uvāca vadatāṃ śreṣṭho vasiṣṭhaḥ śreṣṭhavāg ṛṣiḥ // RamS_2,70.1 //</l>\n</lg>\n\n<lg>\n<l>alaṃ śokena bhadraṃ te rājaputra mahāyaśaḥ /</l>\n<l>prāptakālaṃ narapateḥ kuru saṃyānam uttaram // RamS_2,70.2 //</l>\n</lg>\n\n<lg>\n<l>vasiṣṭhasya vacaḥ śrutvā bharato dhāraṇāṃ gataḥ /</l>\n<l>pretakāryāṇi sarvāṇi kārayāmāsa dharmavit // RamS_2,70.3 //</l>\n</lg>\n\n<lg>\n<l>uddhṛtaṃ tailasaṃkledāt sa tu bhūmau niveśitam /</l>\n<l>āpītavarṇavadanaṃ prasuptam iva bhūmipam // RamS_2,70.4 //</l>\n</lg>\n\n<lg>\n<l>niveśya śayane cāgrye nānāratnapariṣkṛte /</l>\n<l>tato daśarathaṃ putro vilalāpa suduḥkhitaḥ // RamS_2,70.5 //</l>\n</lg>\n\n<lg>\n<l>kiṃ te vyavasitaṃ rājan proṣite mayy anāgate /</l>\n<l>vivāsya rāmaṃ dharmajñaṃ lakṣmaṇaṃ ca mahābalam // RamS_2,70.6 //</l>\n</lg>\n\n<lg>\n<l>kva yāsyasi mahārāja hitvemaṃ duḥkhitaṃ janam /</l>\n<l>hīnaṃ puruṣasiṃhena rāmeṇākliṣṭakarmaṇā // RamS_2,70.7 //</l>\n</lg>\n\n<lg>\n<l>yogakṣemaṃ tu te rājan ko 'smin kalpayitā pure /</l>\n<l>tvayi prayāte svas tāta rāme ca vanam āśrite // RamS_2,70.8 //</l>\n</lg>\n\n<lg>\n<l>vidhavā pṛthivī rājaṃs tvayā hīnā na rājate /</l>\n<l>hīnacandreva rajanī nagarī pratibhāti mām // RamS_2,70.9 //</l>\n</lg>\n\n<lg>\n<l>evaṃ vilapamānaṃ taṃ bharataṃ dīnamānasam /</l>\n<l>abravīd vacanaṃ bhūyo vasiṣṭhas tu mahān ṛṣiḥ // RamS_2,70.10 //</l>\n</lg>\n\n<lg>\n<l>pretakāryāṇi yāny asya kartavyāni viśāṃpateḥ /</l>\n<l>tāny avyagraṃ mahābāho kriyantām avicāritam // RamS_2,70.11 //</l>\n</lg>\n\n<lg>\n<l>tatheti bharato vākyaṃ vasiṣṭhasyābhipūjya tat /</l>\n<l>ṛtvikpurohitācāryāṃs tvarayāmāsa sarvaśaḥ // RamS_2,70.12 //</l>\n</lg>\n\n<lg>\n<l>ye tv agrato narendrasya agnyagārād bahiṣkṛtāḥ /</l>\n<l>ṛtvigbhir yājakaiś caiva te hriyante yathāvidhi // RamS_2,70.13 //</l>\n</lg>\n\n<lg>\n<l>śibikāyām athāropya rājānaṃ gatacetanam /</l>\n<l>bāṣpakaṇṭhā vimanasas tam ūhuḥ paricārakāḥ // RamS_2,70.14 //</l>\n</lg>\n\n<lg>\n<l>hiraṇyaṃ ca suvarṇaṃ ca vāsāṃsi vividhāni ca /</l>\n<l>prakiranto janā mārgaṃ nṛpater agrato yayuḥ // RamS_2,70.15 //</l>\n</lg>\n\n<lg>\n<l>candanāguruniryāsān saralaṃ padmakaṃ tathā /</l>\n<l>devadārūṇi cāhṛtya citāṃ cakrus tathāpare // RamS_2,70.16 //</l>\n</lg>\n\n<lg>\n<l>gandhān uccāvacāṃś cānyāṃs tatra dattvātha bhūmipam /</l>\n<l>tataḥ saṃveśayāmāsuś citāmadhye tam ṛtvijaḥ // RamS_2,70.17 //</l>\n</lg>\n\n<lg>\n<l>tathā hutāśanaṃ hutvā jepus tasya tadartvijaḥ /</l>\n<l>jaguś ca te yathāśāstraṃ tatra sāmāni sāmagāḥ // RamS_2,70.18 //</l>\n</lg>\n\n<lg>\n<l>śibikābhiś ca yānaiś ca yathārhaṃ tasya yoṣitaḥ /</l>\n<l>nagarān niryayus tatra vṛddhaiḥ parivṛtās tadā // RamS_2,70.19 //</l>\n</lg>\n\n<lg>\n<l>prasavyaṃ cāpi taṃ cakrur ṛtvijo 'gnicitaṃ nṛpam /</l>\n<l>striyaś ca śokasaṃtaptāḥ kausalyāpramukhās tadā // RamS_2,70.20 //</l>\n</lg>\n\n<lg>\n<l>krauñcīnām iva nārīṇāṃ ninādas tatra śuśruve /</l>\n<l>ārtānāṃ karuṇaṃ kāle krośantīnāṃ sahasraśaḥ // RamS_2,70.21 //</l>\n</lg>\n\n<lg>\n<l>tato rudantyo vivaśā vilapya ca punaḥ punaḥ /</l>\n<l>yānebhyaḥ sarayūtīram avaterur varāṅganāḥ // RamS_2,70.22 //</l>\n</lg>\n\n<lg>\n<l>kṛtodakaṃ te bharatena sārdhaṃ nṛpāṅganā mantripurohitāś ca /</l>\n<l>puraṃ praviśyāśruparītanetrā bhūmau daśāhaṃ vyanayanta duḥkham // RamS_2,70.23 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 71</l>\n<l>tato daśāhe 'tigate kṛtaśauco nṛpātmajaḥ /</l>\n<l>dvādaśe 'hani samprāpte śrāddhakarmāṇy akārayat // RamS_2,71.1 //</l>\n</lg>\n\n<lg>\n<l>brāhmaṇebhyo dadau ratnaṃ dhanam annaṃ ca puṣkalam /</l>\n<l>bāstikaṃ bahuśuklaṃ ca gāś cāpi śataśas tathā // RamS_2,71.2 //</l>\n</lg>\n\n<lg>\n<l>dāsīdāsaṃ ca yānaṃ ca veśmāni sumahānti ca /</l>\n<l>brāhmaṇebhyo dadau putro rājñas tasyaurdhvadaihikam // RamS_2,71.3 //</l>\n</lg>\n\n<lg>\n<l>tataḥ prabhātasamaye divase 'tha trayodaśe /</l>\n<l>vilalāpa mahābāhur bharataḥ śokamūrchitaḥ // RamS_2,71.4 //</l>\n</lg>\n\n<lg>\n<l>śabdāpihitakaṇṭhaś ca śodhanārtham upāgataḥ /</l>\n<l>citāmūle pitur vākyam idam āha suduḥkhitaḥ // RamS_2,71.5 //</l>\n</lg>\n\n<lg>\n<l>tāta yasmin nisṛṣṭo 'haṃ tvayā bhrātari rāghave /</l>\n<l>tasmin vanaṃ pravrajite śūnye tyakto 'smy ahaṃ tvayā // RamS_2,71.6 //</l>\n</lg>\n\n<lg>\n<l>yathāgatir anāthāyāḥ putraḥ pravrājito vanam /</l>\n<l>tām ambāṃ tāta kausalyāṃ tyaktvā tvaṃ kva gato nṛpa // RamS_2,71.7 //</l>\n</lg>\n\n<lg>\n<l>dṛṣṭvā bhasmāruṇaṃ tac ca dagdhāsthisthānamaṇḍalam /</l>\n<l>pituḥ śarīranirvāṇaṃ niṣṭanan viṣasāda ha // RamS_2,71.8 //</l>\n</lg>\n\n<lg>\n<l>sa tu dṛṣṭvā rudan dīnaḥ papāta dharaṇītale /</l>\n<l>utthāpyamānaḥ śakrasya yantradhvaja iva cyutaḥ // RamS_2,71.9 //</l>\n</lg>\n\n<lg>\n<l>abhipetus tataḥ sarve tasyāmātyāḥ śucivratam /</l>\n<l>antakāle nipatitaṃ yayātim ṛṣayo yathā // RamS_2,71.10 //</l>\n</lg>\n\n<lg>\n<l>śatrughnaś cāpi bharataṃ dṛṣṭvā śokapariplutam /</l>\n<l>visaṃjño nyapatad bhūmau bhūmipālam anusmaran // RamS_2,71.11 //</l>\n</lg>\n\n<lg>\n<l>unmatta iva niścetā vilalāpa suduḥkhitaḥ /</l>\n<l>smṛtvā pitur guṇāṅgāni tāni tāni tadā tadā // RamS_2,71.12 //</l>\n</lg>\n\n<lg>\n<l>mantharāprabhavas tīvraḥ kaikeyīgrāhasaṃkulaḥ /</l>\n<l>varadānamayo 'kṣobhyo 'majjayac chokasāgaraḥ // RamS_2,71.13 //</l>\n</lg>\n\n<lg>\n<l>sukumāraṃ ca bālaṃ ca satataṃ lālitaṃ tvayā /</l>\n<l>kva tāta bharataṃ hitvā vilapantaṃ gato bhavān // RamS_2,71.14 //</l>\n</lg>\n\n<lg>\n<l>nanu bhojyeṣu pāneṣu vastreṣv ābharaṇeṣu ca /</l>\n<l>pravārayasi naḥ sarvāṃs tan naḥ ko 'dya kariṣyati // RamS_2,71.15 //</l>\n</lg>\n\n<lg>\n<l>avadāraṇakāle tu pṛthivī nāvadīryate /</l>\n<l>vihīnā yā tvayā rājñā dharmajñena mahātmanā // RamS_2,71.16 //</l>\n</lg>\n\n<lg>\n<l>pitari svargam āpanne rāme cāraṇyam āśrite /</l>\n<l>kiṃ me jīvitasāmarthyaṃ pravekṣyāmi hutāśanam // RamS_2,71.17 //</l>\n</lg>\n\n<lg>\n<l>hīno bhrātrā ca pitrā ca śūnyām ikṣvākupālitām /</l>\n<l>ayodhyāṃ na pravekṣyāmi pravekṣyāmi tapovanam // RamS_2,71.18 //</l>\n</lg>\n\n<lg>\n<l>tayor vilapitaṃ śrutvā vyasanaṃ cānvavekṣya tat /</l>\n<l>bhṛśam ārtatarā bhūyaḥ sarva evānugāminaḥ // RamS_2,71.19 //</l>\n</lg>\n\n<lg>\n<l>tato viṣaṇṇau śrāntau ca śatrughnabharatāv ubhau /</l>\n<l>dharaṇyāṃ saṃvyaceṣṭetāṃ bhagnaśṛṅgāv ivarṣabhau // RamS_2,71.20 //</l>\n</lg>\n\n<lg>\n<l>tataḥ prakṛtimān vaidyaḥ pitur eṣāṃ purohitaḥ /</l>\n<l>vasiṣṭho bharataṃ vākyam utthāpya tam uvāca ha // RamS_2,71.21 //</l>\n</lg>\n\n<lg>\n<l>trīṇi dvaṃdvāni bhūteṣu pravṛttāny aviśeṣataḥ /</l>\n<l>teṣu cāparihāryeṣu naivaṃ bhavitum arhati // RamS_2,71.22 //</l>\n</lg>\n\n<lg>\n<l>sumantraś cāpi śatrughnam utthāpyābhiprasādya ca /</l>\n<l>śrāvayāmāsa tattvajñaḥ sarvabhūtabhavābhavau // RamS_2,71.23 //</l>\n</lg>\n\n<lg>\n<l>utthitau tau naravyāghrau prakāśete yaśasvinau /</l>\n<l>varṣātapapariklinnau pṛthag indradhvajāv iva // RamS_2,71.24 //</l>\n</lg>\n\n<lg>\n<l>aśrūṇi parimṛdnantau raktākṣau dīnabhāṣiṇau /</l>\n<l>amātyās tvarayanti sma tanayau cāparāḥ kriyāḥ // RamS_2,71.25 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 72</l>\n<l>atra yātrāṃ samīhantaṃ śatrughno lakṣmaṇānujaḥ /</l>\n<l>bharataṃ śokasaṃtaptam idaṃ vacanam abravīt // RamS_2,72.1 //</l>\n</lg>\n\n<lg>\n<l>gatir yaḥ sarvabhūtānāṃ duḥkhe kiṃ punar ātmanaḥ /</l>\n<l>sa rāmaḥ sattvasampannaḥ striyā pravrājito vanam // RamS_2,72.2 //</l>\n</lg>\n\n<lg>\n<l>balavān vīryasampanno lakṣmaṇo nāma yo 'py asau /</l>\n<l>kiṃ na mocayate rāmaṃ kṛtvāpi pitṛnigraham // RamS_2,72.3 //</l>\n</lg>\n\n<lg>\n<l>pūrvam eva tu nigrāhyaḥ samavekṣya nayānayau /</l>\n<l>utpathaṃ yaḥ samārūḍho nāryā rājā vaśaṃ gataḥ // RamS_2,72.4 //</l>\n</lg>\n\n<lg>\n<l>iti sambhāṣamāṇe tu śatrughne lakṣmaṇānuje /</l>\n<l>prāgdvāre 'bhūt tadā kubjā sarvābharaṇabhūṣitā // RamS_2,72.5 //</l>\n</lg>\n\n<lg>\n<l>liptā candanasāreṇa rājavastrāṇi bibhratī /</l>\n<l>mekhalādāmabhiś citrai rajjubaddheva vānarī // RamS_2,72.6 //</l>\n</lg>\n\n<lg>\n<l>tāṃ samīkṣya tadā dvāḥstho bhṛśaṃ pāpasya kāriṇīm /</l>\n<l>gṛhītvākaruṇāṃ kubjāṃ śatrughnāya nyavedayat // RamS_2,72.7 //</l>\n</lg>\n\n<lg>\n<l>yasyāḥ kṛte vane rāmo nyastadehaś ca vaḥ pitā /</l>\n<l>seyaṃ pāpā nṛśaṃsā ca tasyāḥ kuru yathāmati // RamS_2,72.8 //</l>\n</lg>\n\n<lg>\n<l>śatrughnaś ca tad ājñāya vacanaṃ bhṛśaduḥkhitaḥ /</l>\n<l>antaḥpuracarān sarvān ity uvāca dhṛtavrataḥ // RamS_2,72.9 //</l>\n</lg>\n\n<lg>\n<l>tīvram utpāditaṃ duḥkhaṃ bhrātḥṇāṃ me tathā pituḥ /</l>\n<l>yayā seyaṃ nṛśaṃsasya karmaṇaḥ phalam aśnutām // RamS_2,72.10 //</l>\n</lg>\n\n<lg>\n<l>evam uktā ca tenāśu sakhījanasamāvṛtā /</l>\n<l>gṛhītā balavat kubjā sā tadgṛham anādayat // RamS_2,72.11 //</l>\n</lg>\n\n<lg>\n<l>tataḥ subhṛśasaṃtaptas tasyāḥ sarvaḥ sakhījanaḥ /</l>\n<l>kruddham ājñāya śatrughnaṃ vyapalāyata sarvaśaḥ // RamS_2,72.12 //</l>\n</lg>\n\n<lg>\n<l>amantrayata kṛtsnaś ca tasyāḥ sarvasakhījanaḥ /</l>\n<l>yathāyaṃ samupakrānto niḥśeṣaṃ naḥ kariṣyati // RamS_2,72.13 //</l>\n</lg>\n\n<lg>\n<l>sānukrośāṃ vadānyāṃ ca dharmajñāṃ ca yaśasvinīm /</l>\n<l>kausalyāṃ śaraṇaṃ yāmaḥ sā hi no 'stu dhruvā gatiḥ // RamS_2,72.14 //</l>\n</lg>\n\n<lg>\n<l>sa ca roṣeṇa tāmrākṣaḥ śatrughnaḥ śatrutāpanaḥ /</l>\n<l>vicakarṣa tadā kubjāṃ krośantīṃ pṛthivītale // RamS_2,72.15 //</l>\n</lg>\n\n<lg>\n<l>tasyā hy ākṛṣyamāṇāyā mantharāyās tatas tataḥ /</l>\n<l>citraṃ bahuvidhaṃ bhāṇḍaṃ pṛthivyāṃ tad vyaśīryata // RamS_2,72.16 //</l>\n</lg>\n\n<lg>\n<l>tena bhāṇḍena saṃkīrṇaṃ śrīmadrājaniveśanam /</l>\n<l>aśobhata tadā bhūyaḥ śāradaṃ gaganaṃ yathā // RamS_2,72.17 //</l>\n</lg>\n\n<lg>\n<l>sa balī balavat krodhād gṛhītvā puruṣarṣabhaḥ /</l>\n<l>kaikeyīm abhinirbhartsya babhāṣe paruṣaṃ vacaḥ // RamS_2,72.18 //</l>\n</lg>\n\n<lg>\n<l>tair vākyaiḥ paruṣair duḥkhaiḥ kaikeyī bhṛśaduḥkhitā /</l>\n<l>śatrughnabhayasaṃtrastā putraṃ śaraṇam āgatā // RamS_2,72.19 //</l>\n</lg>\n\n<lg>\n<l>tāṃ prekṣya bharataḥ kruddhaṃ śatrughnam idam abravīt /</l>\n<l>avadhyāḥ sarvabhūtānāṃ pramadāḥ kṣamyatām iti // RamS_2,72.20 //</l>\n</lg>\n\n<lg>\n<l>hanyām aham imāṃ pāpāṃ kaikeyīṃ duṣṭacāriṇīm /</l>\n<l>yadi māṃ dhārmiko rāmo nāsūyen mātṛghātakam // RamS_2,72.21 //</l>\n</lg>\n\n<lg>\n<l>imām api hatāṃ kubjāṃ yadi jānāti rāghavaḥ /</l>\n<l>tvāṃ ca māṃ caiva dharmātmā nābhibhāṣiṣyate dhruvam // RamS_2,72.22 //</l>\n</lg>\n\n<lg>\n<l>bharatasya vacaḥ śrutvā śatrughno lakṣmaṇānujaḥ /</l>\n<l>nyavartata tato roṣāt tāṃ mumoca ca mantharām // RamS_2,72.23 //</l>\n</lg>\n\n<lg>\n<l>sā pādamūle kaikeyyā mantharā nipapāta ha /</l>\n<l>niḥśvasantī suduḥkhārtā kṛpaṇaṃ vilalāpa ca // RamS_2,72.24 //</l>\n</lg>\n\n<lg>\n<l>śatrughnavikṣepavimūḍhasaṃjñāṃ samīkṣya kubjāṃ bharatasya mātā /</l>\n<l>śanaiḥ samāśvāsayad ārtarūpāṃ krauñcīṃ vilagnām iva vīkṣamāṇām // RamS_2,72.25 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 73</l>\n<l>tataḥ prabhātasamaye divase 'tha caturdaśe /</l>\n<l>sametya rājakartāro bharataṃ vākyam abruvan // RamS_2,73.1 //</l>\n</lg>\n\n<lg>\n<l>gato daśarathaḥ svargaṃ yo no gurutaro guruḥ /</l>\n<l>rāmaṃ pravrājya vai jyeṣṭhaṃ lakṣmaṇaṃ ca mahābalam // RamS_2,73.2 //</l>\n</lg>\n\n<lg>\n<l>tvam adya bhava no rājā rājaputra mahāyaśaḥ /</l>\n<l>saṃgatyā nāparādhnoti rājyam etad anāyakam // RamS_2,73.3 //</l>\n</lg>\n\n<lg>\n<l>ābhiṣecanikaṃ sarvam idam ādāya rāghava /</l>\n<l>pratīkṣate tvāṃ svajanaḥ śreṇayaś ca nṛpātmaja // RamS_2,73.4 //</l>\n</lg>\n\n<lg>\n<l>rājyaṃ gṛhāṇa bharata pitṛpaitāmahaṃ mahat /</l>\n<l>abhiṣecaya cātmānaṃ pāhi cāsmān nararṣabha // RamS_2,73.5 //</l>\n</lg>\n\n<lg>\n<l>ābhiṣecanikaṃ bhāṇḍaṃ kṛtvā sarvaṃ pradakṣiṇam /</l>\n<l>bharatas taṃ janaṃ sarvaṃ pratyuvāca dhṛtavrataḥ // RamS_2,73.6 //</l>\n</lg>\n\n<lg>\n<l>jyeṣṭhasya rājatā nityam ucitā hi kulasya naḥ /</l>\n<l>naivaṃ bhavanto māṃ vaktum arhanti kuśalā janāḥ // RamS_2,73.7 //</l>\n</lg>\n\n<lg>\n<l>rāmaḥ pūrvo hi no bhrātā bhaviṣyati mahīpatiḥ /</l>\n<l>ahaṃ tv araṇye vatsyāmi varṣāṇi nava pañca ca // RamS_2,73.8 //</l>\n</lg>\n\n<lg>\n<l>yujyatāṃ mahatī senā caturaṅgamahābalā /</l>\n<l>ānayiṣyāmy ahaṃ jyeṣṭhaṃ bhrātaraṃ rāghavaṃ vanāt // RamS_2,73.9 //</l>\n</lg>\n\n<lg>\n<l>ābhiṣecanikaṃ caiva sarvam etad upaskṛtam /</l>\n<l>puraskṛtya gamiṣyāmi rāmahetor vanaṃ prati // RamS_2,73.10 //</l>\n</lg>\n\n<lg>\n<l>tatraiva taṃ naravyāghram abhiṣicya puraskṛtam /</l>\n<l>āneṣyāmi tu vai rāmaṃ havyavāham ivādhvarāt // RamS_2,73.11 //</l>\n</lg>\n\n<lg>\n<l>na sakāmāṃ kariṣyāmi svām imāṃ mātṛgandhinīm /</l>\n<l>vane vatsyāmy ahaṃ durge rāmo rājā bhaviṣyati // RamS_2,73.12 //</l>\n</lg>\n\n<lg>\n<l>kriyatāṃ śilpibhiḥ panthāḥ samāni viṣamāṇi ca /</l>\n<l>rakṣiṇaś cānusaṃyāntu pathi durgavicārakāḥ // RamS_2,73.13 //</l>\n</lg>\n\n<lg>\n<l>evaṃ sambhāṣamāṇaṃ taṃ rāmahetor nṛpātmajam /</l>\n<l>pratyuvāca janaḥ sarvaḥ śrīmadvākyam anuttamam // RamS_2,73.14 //</l>\n</lg>\n\n<lg>\n<l>evaṃ te bhāṣamāṇasya padmā śrīr upatiṣṭhatām /</l>\n<l>yas tvaṃ jyeṣṭhe nṛpasute pṛthivīṃ dātum icchasi // RamS_2,73.15 //</l>\n</lg>\n\n<lg>\n<l>anuttamaṃ tad vacanaṃ nṛpātmaja prabhāṣitaṃ saṃśravaṇe niśamya ca /</l>\n<l>praharṣajās taṃ prati bāṣpabindavo nipetur āryānananetrasambhavāḥ // RamS_2,73.16 //</l>\n</lg>\n\n<lg>\n<l>ūcus te vacanam idaṃ niśamya hṛṣṭāḥ sāmātyāḥ sapariṣado viyātaśokāḥ /</l>\n<l>panthānaṃ naravarabhaktimāñ janaś ca vyādiṣṭas tava vacanāc ca śilpivargaḥ // RamS_2,73.17 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 74</l>\n<l>atha bhūmipradeśajñāḥ sūtrakarmaviśāradāḥ /</l>\n<l>svakarmābhiratāḥ śūrāḥ khanakā yantrakās tathā // RamS_2,74.1 //</l>\n</lg>\n\n<lg>\n<l>karmāntikāḥ sthapatayaḥ puruṣā yantrakovidāḥ /</l>\n<l>tathā vardhakayaś caiva mārgiṇo vṛkṣatakṣakāḥ // RamS_2,74.2 //</l>\n</lg>\n\n<lg>\n<l>kūpakārāḥ sudhākārā vaṃśakarmakṛtas tathā /</l>\n<l>samarthā ye ca draṣṭāraḥ puratas te pratasthire // RamS_2,74.3 //</l>\n</lg>\n\n<lg>\n<l>sa tu harṣāt tam uddeśaṃ janaugho vipulaḥ prayān /</l>\n<l>aśobhata mahāvegaḥ sāgarasyeva parvaṇi // RamS_2,74.4 //</l>\n</lg>\n\n<lg>\n<l>te svavāraṃ samāsthāya vartmakarmāṇi kovidāḥ /</l>\n<l>karaṇair vividhopetaiḥ purastāt sampratasthire // RamS_2,74.5 //</l>\n</lg>\n\n<lg>\n<l>latāvallīś ca gulmāṃś ca sthāṇūn aśmana eva ca /</l>\n<l>janās te cakrire mārgaṃ chindanto vividhān drumān // RamS_2,74.6 //</l>\n</lg>\n\n<lg>\n<l>avṛkṣeṣu ca deśeṣu kecid vṛkṣān aropayan /</l>\n<l>kecit kuṭhāraiṣ ṭaṅkaiś ca dātraiś chindan kvacit kvacit // RamS_2,74.7 //</l>\n</lg>\n\n<lg>\n<l>apare vīraṇastambān balino balavattarāḥ /</l>\n<l>vidhamanti sma durgāṇi sthalāni ca tatas tataḥ // RamS_2,74.8 //</l>\n</lg>\n\n<lg>\n<l>apare 'pūrayan kūpān pāṃsubhiḥ śvabhram āyatam /</l>\n<l>nimnabhāgāṃs tathā kecit samāṃś cakruḥ samantataḥ // RamS_2,74.9 //</l>\n</lg>\n\n<lg>\n<l>babandhur bandhanīyāṃś ca kṣodyān saṃcukṣudus tadā /</l>\n<l>bibhidur bhedanīyāṃś ca tāṃs tān deśān narās tadā // RamS_2,74.10 //</l>\n</lg>\n\n<lg>\n<l>acireṇaiva kālena parivāhān bahūdakān /</l>\n<l>cakrur bahuvidhākārān sāgarapratimān bahūn /</l>\n<l>udapānān bahuvidhān vedikāparimaṇḍitān // RamS_2,74.11* //</l>\n</lg>\n<lg>\n<l>sa sudhākuṭṭimatalaḥ prapuṣpitamahīruhaḥ /</l>\n<l>mattodghuṣṭadvijagaṇaḥ patākābhir alaṃkṛtaḥ // RamS_2,74.12 //</l>\n</lg>\n\n<lg>\n<l>candanodakasaṃsikto nānākusumabhūṣitaḥ /</l>\n<l>bahv aśobhata senāyāḥ panthāḥ svargapathopamaḥ // RamS_2,74.13 //</l>\n</lg>\n\n<lg>\n<l>ājñāpyātha yathājñapti yuktās te 'dhikṛtā narāḥ /</l>\n<l>ramaṇīyeṣu deśeṣu bahusvāduphaleṣu ca // RamS_2,74.14 //</l>\n</lg>\n\n<lg>\n<l>yo niveśas tv abhipreto bharatasya mahātmanaḥ /</l>\n<l>bhūyas taṃ śobhayāmāsur bhūṣābhir bhūṣaṇopamam // RamS_2,74.15 //</l>\n</lg>\n\n<lg>\n<l>nakṣatreṣu praśasteṣu muhūrteṣu ca tadvidaḥ /</l>\n<l>niveśaṃ sthāpayāmāsur bharatasya mahātmanaḥ // RamS_2,74.16 //</l>\n</lg>\n\n<lg>\n<l>bahupāṃsucayāś cāpi parikhāparivāritāḥ /</l>\n<l>tatrendrakīlapratimāḥ pratolīvaraśobhitāḥ // RamS_2,74.17 //</l>\n</lg>\n\n<lg>\n<l>prāsādamālāsaṃyuktāḥ saudhaprākārasaṃvṛtāḥ /</l>\n<l>patākāśobhitāḥ sarve sunirmitamahāpathāḥ // RamS_2,74.18 //</l>\n</lg>\n\n<lg>\n<l>visarpadbhir ivākāśe viṭaṅkāgravimānakaiḥ /</l>\n<l>samucchritair niveśās te babhuḥ śakrapuropamāḥ // RamS_2,74.19 //</l>\n</lg>\n\n<lg>\n<l>jāhnavīṃ tu samāsādya vividhadrumakānanām /</l>\n<l>śītalāmalapānīyāṃ mahāmīnasamākulām // RamS_2,74.20 //</l>\n</lg>\n\n<lg>\n<l>sacandratārāgaṇamaṇḍitaṃ yathā nabhaḥ kṣapāyām amalaṃ virājate /</l>\n<l>narendramārgaḥ sa tathā vyarājata krameṇa ramyaḥ śubhaśilpinirmitaḥ // RamS_2,74.21 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 75</l>\n<l>tato nāndīmukhīṃ rātriṃ bharataṃ sūtamāgadhāḥ /</l>\n<l>tuṣṭuvur vāgviśeṣajñāḥ stavair maṅgalasaṃhitaiḥ // RamS_2,75.1 //</l>\n</lg>\n\n<lg>\n<l>suvarṇakoṇābhihataḥ prāṇadad yāmadundubhiḥ /</l>\n<l>dadhmuḥ śaṅkhāṃś ca śataśo vādyāṃś coccāvacasvarān // RamS_2,75.2 //</l>\n</lg>\n\n<lg>\n<l>sa tūryaghoṣaḥ sumahān divam āpūrayann iva /</l>\n<l>bharataṃ śokasaṃtaptaṃ bhūyaḥ śokair arandhrayat // RamS_2,75.3 //</l>\n</lg>\n\n<lg>\n<l>tataḥ prabuddho bharatas taṃ ghoṣaṃ saṃnivartya ca /</l>\n<l>nāhaṃ rājeti cāpy uktvā śatrughnam idam abravīt // RamS_2,75.4 //</l>\n</lg>\n\n<lg>\n<l>paśya śatrughna kaikeyyā lokasyāpakṛtaṃ mahat /</l>\n<l>visṛjya mayi duḥkhāni rājā daśaratho gataḥ // RamS_2,75.5 //</l>\n</lg>\n\n<lg>\n<l>tasyaiṣā dharmarājasya dharmamūlā mahātmanaḥ /</l>\n<l>paribhramati rājaśrīr naur ivākarṇikā jale // RamS_2,75.6 //</l>\n</lg>\n\n<lg>\n<l>ity evaṃ bharataṃ prekṣya vilapantaṃ vicetanam /</l>\n<l>kṛpaṇaṃ ruruduḥ sarvāḥ sasvaraṃ yoṣitas tadā // RamS_2,75.7 //</l>\n</lg>\n\n<lg>\n<l>tathā tasmin vilapati vasiṣṭho rājadharmavit /</l>\n<l>sabhām ikṣvākunāthasya praviveśa mahāyaśāḥ // RamS_2,75.8 //</l>\n</lg>\n\n<lg>\n<l>śātakumbhamayīṃ ramyāṃ maṇiratnasamākulām /</l>\n<l>sudharmām iva dharmātmā sagaṇaḥ pratyapadyata // RamS_2,75.9 //</l>\n</lg>\n\n<lg>\n<l>sa kāñcanamayaṃ pīṭhaṃ parārdhyāstaraṇāvṛtam /</l>\n<l>adhyāsta sarvavedajño dūtān anuśaśāsa ca // RamS_2,75.10 //</l>\n</lg>\n\n<lg>\n<l>brāhmaṇān kṣatriyān yodhān amātyān gaṇavallabhān /</l>\n<l>kṣipram ānayatāvyagrāḥ kṛtyam ātyayikaṃ hi naḥ // RamS_2,75.11 //</l>\n</lg>\n\n<lg>\n<l>tato halahalāśabdo mahān samudapadyata /</l>\n<l>rathair aśvair gajaiś cāpi janānām upagacchatām // RamS_2,75.12 //</l>\n</lg>\n\n<lg>\n<l>tato bharatam āyāntaṃ śatakratum ivāmarāḥ /</l>\n<l>pratyanandan prakṛtayo yathā daśarathaṃ tathā // RamS_2,75.13 //</l>\n</lg>\n\n<lg>\n<l>hrada iva timināgasaṃvṛtaḥ stimitajalo maṇiśaṅkhaśarkaraḥ /</l>\n<l>daśarathasutaśobhitā sabhā sadaśaratheva babhau yathā purā // RamS_2,75.14 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 76</l>\n<l>tām āryagaṇasampūrṇāṃ bharataḥ pragrahāṃ sabhām /</l>\n<l>dadarśa buddhisampannaḥ pūrṇacandrāṃ niśām iva // RamS_2,76.1 //</l>\n</lg>\n\n<lg>\n<l>āsanāni yathānyāyam āryāṇāṃ viśatāṃ tadā /</l>\n<l>adṛśyata ghanāpāye pūrṇacandreva śarvarī // RamS_2,76.2 //</l>\n</lg>\n\n<lg>\n<l>rājñas tu prakṛtīḥ sarvāḥ samagrāḥ prekṣya dharmavit /</l>\n<l>idaṃ purohito vākyaṃ bharataṃ mṛdu cābravīt // RamS_2,76.3 //</l>\n</lg>\n\n<lg>\n<l>tāta rājā daśarathaḥ svargato dharmam ācaran /</l>\n<l>dhanadhānyavatīṃ sphītāṃ pradāya pṛthivīṃ tava // RamS_2,76.4 //</l>\n</lg>\n\n<lg>\n<l>rāmas tathā satyadhṛtiḥ satāṃ dharmam anusmaran /</l>\n<l>nājahāt pitur ādeśaṃ śaśī jyotsnām ivoditaḥ // RamS_2,76.5 //</l>\n</lg>\n\n<lg>\n<l>pitrā bhrātrā ca te dattaṃ rājyaṃ nihatakaṇṭakam /</l>\n<l>tad bhuṅkṣva muditāmātyaḥ kṣipram evābhiṣecaya // RamS_2,76.6 //</l>\n</lg>\n\n<lg>\n<l>udīcyāś ca pratīcyāś ca dākṣiṇātyāś ca kevalāḥ /</l>\n<l>koṭyāparāntāḥ sāmudrā ratnāny abhiharantu te // RamS_2,76.7 //</l>\n</lg>\n\n<lg>\n<l>tac chrutvā bharato vākyaṃ śokenābhipariplutaḥ /</l>\n<l>jagāma manasā rāmaṃ dharmajño dharmakāṅkṣayā // RamS_2,76.8 //</l>\n</lg>\n\n<lg>\n<l>sa bāṣpakalayā vācā kalahaṃsasvaro yuvā /</l>\n<l>vilalāpa sabhāmadhye jagarhe ca purohitam // RamS_2,76.9 //</l>\n</lg>\n\n<lg>\n<l>caritabrahmacaryasya vidyā snātasya dhīmataḥ /</l>\n<l>dharme prayatamānasya ko rājyaṃ madvidho haret // RamS_2,76.10 //</l>\n</lg>\n\n<lg>\n<l>kathaṃ daśarathāj jāto bhaved rājyāpahārakaḥ /</l>\n<l>rājyaṃ cāhaṃ ca rāmasya dharmaṃ vaktum ihārhasi // RamS_2,76.11 //</l>\n</lg>\n\n<lg>\n<l>jyeṣṭhaḥ śreṣṭhaś ca dharmātmā dilīpanahuṣopamaḥ /</l>\n<l>labdhum arhati kākutstho rājyaṃ daśaratho yathā // RamS_2,76.12 //</l>\n</lg>\n\n<lg>\n<l>anāryajuṣṭam asvargyaṃ kuryāṃ pāpam ahaṃ yadi /</l>\n<l>ikṣvākūṇām ahaṃ loke bhaveyaṃ kulapāṃsanaḥ // RamS_2,76.13 //</l>\n</lg>\n\n<lg>\n<l>yaddhi mātrā kṛtaṃ pāpaṃ nāhaṃ tad abhirocaye /</l>\n<l>ihastho vanadurgasthaṃ namasyāmi kṛtāñjaliḥ // RamS_2,76.14 //</l>\n</lg>\n\n<lg>\n<l>rāmam evānugacchāmi sa rājā dvipadāṃ varaḥ /</l>\n<l>trayāṇām api lokānāṃ rāghavo rājyam arhati // RamS_2,76.15 //</l>\n</lg>\n\n<lg>\n<l>tad vākyaṃ dharmasaṃyuktaṃ śrutvā sarve sabhāsadaḥ /</l>\n<l>harṣān mumucur aśrūṇi rāme nihitacetasaḥ // RamS_2,76.16 //</l>\n</lg>\n\n<lg>\n<l>yadi tv āryaṃ na śakṣyāmi vinivartayituṃ vanāt /</l>\n<l>vane tatraiva vatsyāmi yathāryo lakṣmaṇas tathā // RamS_2,76.17 //</l>\n</lg>\n\n<lg>\n<l>sarvopāyaṃ tu vartiṣye vinivartayituṃ balāt /</l>\n<l>samakṣam āryamiśrāṇāṃ sādhūnāṃ guṇavartinām // RamS_2,76.18 //</l>\n</lg>\n\n<lg>\n<l>evam uktvā tu dharmātmā bharato bhrātṛvatsalaḥ /</l>\n<l>samīpastham uvācedaṃ sumantraṃ mantrakovidam // RamS_2,76.19 //</l>\n</lg>\n\n<lg>\n<l>tūrṇam utthāya gaccha tvaṃ sumantra mama śāsanāt /</l>\n<l>yātrām ājñāpaya kṣipraṃ balaṃ caiva samānaya // RamS_2,76.20 //</l>\n</lg>\n\n<lg>\n<l>evam uktaḥ sumantras tu bharatena mahātmanā /</l>\n<l>prahṛṣṭaḥ so 'diśat sarvaṃ yathā saṃdiṣṭam iṣṭavat // RamS_2,76.21 //</l>\n</lg>\n\n<lg>\n<l>tāḥ prahṛṣṭāḥ prakṛtayo balādhyakṣā balasya ca /</l>\n<l>śrutvā yātrāṃ samājñaptāṃ rāghavasya nivartane // RamS_2,76.22 //</l>\n</lg>\n\n<lg>\n<l>tato yodhāṅganāḥ sarvā bhartḥn sarvān gṛhe gṛhe /</l>\n<l>yātrāgamanam ājñāya tvarayanti sma harṣitāḥ // RamS_2,76.23 //</l>\n</lg>\n\n<lg>\n<l>te hayair gorathaiḥ śīghraiḥ syandanaiś ca manojavaiḥ /</l>\n<l>saha yodhair balādhyakṣā balaṃ sarvam acodayan // RamS_2,76.24 //</l>\n</lg>\n\n<lg>\n<l>sajjaṃ tu tad balaṃ dṛṣṭvā bharato gurusaṃnidhau /</l>\n<l>rathaṃ me tvarayasveti sumantraṃ pārśvato 'bravīt // RamS_2,76.25 //</l>\n</lg>\n\n<lg>\n<l>bharatasya tu tasyājñāṃ pratigṛhya praharṣitaḥ /</l>\n<l>rathaṃ gṛhītvā prayayau yuktaṃ paramavājibhiḥ // RamS_2,76.26 //</l>\n</lg>\n\n<lg>\n<l>sa rāghavaḥ satyadhṛtiḥ pratāpavān bruvan suyuktaṃ dṛḍhasatyavikramaḥ /</l>\n<l>guruṃ mahāraṇyagataṃ yaśasvinaṃ prasādayiṣyan bharato 'bravīt tadā // RamS_2,76.27 //</l>\n</lg>\n\n<lg>\n<l>tūrṇaṃ samutthāya sumantra gaccha balasya yogāya balapradhānān /</l>\n<l>ānetum icchāmi hi taṃ vanasthaṃ prasādya rāmaṃ jagato hitāya // RamS_2,76.28 //</l>\n</lg>\n\n<lg>\n<l>sa sūtaputro bharatena samyag ājñāpitaḥ saṃparipūrṇakāmaḥ /</l>\n<l>śaśāsa sarvān prakṛtipradhānān balasya mukhyāṃś ca suhṛjjanaṃ ca // RamS_2,76.29 //</l>\n</lg>\n\n<lg>\n<l>tataḥ samutthāya kule kule te rājanyavaiśyā vṛṣalāś ca viprāḥ /</l>\n<l>ayūyujann uṣṭrarathān kharāṃś ca nāgān hayāṃś caiva kulaprasūtān // RamS_2,76.30 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 77</l>\n<l>tataḥ samutthitaḥ kālyam āsthāya syandanottamam /</l>\n<l>prayayau bharataḥ śīghraṃ rāmadarśanakāṅkṣayā // RamS_2,77.1 //</l>\n</lg>\n\n<lg>\n<l>agrataḥ prayayus tasya sarve mantripurodhasaḥ /</l>\n<l>adhiruhya hayair yuktān rathān sūryarathopamān // RamS_2,77.2 //</l>\n</lg>\n\n<lg>\n<l>navanāgasahasrāṇi kalpitāni yathāvidhi /</l>\n<l>anvayur bharataṃ yāntam ikṣvākukulanandanam // RamS_2,77.3 //</l>\n</lg>\n\n<lg>\n<l>ṣaṣṭhī rathasahasrāṇi dhanvino vividhāyudhāḥ /</l>\n<l>anvayur bharataṃ yāntaṃ rājaputraṃ yaśasvinam // RamS_2,77.4 //</l>\n</lg>\n\n<lg>\n<l>śataṃ sahasrāṇy aśvānāṃ samārūḍhāni rāghavam /</l>\n<l>anvayur bharataṃ yāntaṃ rājaputraṃ yaśasvinam // RamS_2,77.5 //</l>\n</lg>\n\n<lg>\n<l>kaikeyī ca sumitrā ca kausalyā ca yaśasvinī /</l>\n<l>rāmānayanasaṃhṛṣṭā yayur yānena bhāsvatā // RamS_2,77.6 //</l>\n</lg>\n\n<lg>\n<l>prayātāś cāryasaṃghātā rāmaṃ draṣṭuṃ salakṣmaṇam /</l>\n<l>tasyaiva ca kathāś citrāḥ kurvāṇā hṛṣṭamānasāḥ // RamS_2,77.7 //</l>\n</lg>\n\n<lg>\n<l>meghaśyāmaṃ mahābāhuṃ sthirasattvaṃ dṛḍhavratam /</l>\n<l>kadā drakṣyāmahe rāmaṃ jagataḥ śokanāśanam // RamS_2,77.8 //</l>\n</lg>\n\n<lg>\n<l>dṛṣṭa eva hi naḥ śokam apaneṣyati rāghavaḥ /</l>\n<l>tamaḥ sarvasya lokasya samudyann iva bhāskaraḥ // RamS_2,77.9 //</l>\n</lg>\n\n<lg>\n<l>ity evaṃ kathayantas te samprahṛṣṭāḥ kathāḥ śubhāḥ /</l>\n<l>pariṣvajānāś cānyonyaṃ yayur nāgarikās tadā // RamS_2,77.10 //</l>\n</lg>\n\n<lg>\n<l>ye ca tatrāpare sarve saṃmatā ye ca naigamāḥ /</l>\n<l>rāmaṃ prati yayur hṛṣṭāḥ sarvāḥ prakṛtayas tadā // RamS_2,77.11 //</l>\n</lg>\n\n<lg>\n<l>maṇikārāś ca ye kecit kumbhakārāś ca śobhanāḥ /</l>\n<l>sūtrakarmakṛtaś caiva ye ca śastropajīvinaḥ // RamS_2,77.12 //</l>\n</lg>\n\n<lg>\n<l>māyūrakāḥ krākacikā rocakā vedhakās tathā /</l>\n<l>dantakārāḥ sudhākārās tathā gandhopajīvinaḥ // RamS_2,77.13 //</l>\n</lg>\n\n<lg>\n<l>suvarṇakārāḥ prakhyātās tathā kambaladhāvakāḥ /</l>\n<l>snāpakācchādakā vaidyā dhūpakāḥ śauṇḍikās tathā // RamS_2,77.14 //</l>\n</lg>\n\n<lg>\n<l>rajakās tunnavāyāś ca grāmaghoṣamahattarāḥ /</l>\n<l>śailūṣāś ca saha strībhir yānti kaivartakās tathā // RamS_2,77.15 //</l>\n</lg>\n\n<lg>\n<l>samāhitā vedavido brāhmaṇā vṛttasaṃmatāḥ /</l>\n<l>gorathair bharataṃ yāntam anujagmuḥ sahasraśaḥ // RamS_2,77.16 //</l>\n</lg>\n\n<lg>\n<l>suveṣāḥ śuddhavasanās tāmramṛṣṭānulepanāḥ /</l>\n<l>sarve te vividhair yānaiḥ śanair bharatam anvayuḥ // RamS_2,77.17 //</l>\n</lg>\n\n<lg>\n<l>prahṛṣṭamuditā senā sānvayāt kaikayīsutam /</l>\n<l>vyavātiṣṭhata sā senā bharatasyānuyāyinī // RamS_2,77.18 //</l>\n</lg>\n\n<lg>\n<l>nirīkṣyānugatāṃ senāṃ tāṃ ca gaṅgāṃ śivodakām /</l>\n<l>bharataḥ sacivān sarvān abravīd vākyakovidaḥ // RamS_2,77.19 //</l>\n</lg>\n\n<lg>\n<l>niveśayata me sainyam abhiprāyeṇa sarvaśaḥ /</l>\n<l>viśrāntāḥ pratariṣyāmaḥ śva idānīṃ mahānadīm // RamS_2,77.20 //</l>\n</lg>\n\n<lg>\n<l>dātuṃ ca tāvad icchāmi svar gatasya mahīpateḥ /</l>\n<l>aurdhvadehanimittārtham avatīryodakaṃ nadīm // RamS_2,77.21 //</l>\n</lg>\n\n<lg>\n<l>tasyaivaṃ bruvato 'mātyās tathety uktvā samāhitāḥ /</l>\n<l>nyaveśayaṃs tāṃś chandena svena svena pṛthakpṛthak // RamS_2,77.22 //</l>\n</lg>\n\n<lg>\n<l>niveśya gaṅgām anu tāṃ mahānadīṃ camūṃ vidhānaiḥ paribarhaśobhinīm /</l>\n<l>uvāsa rāmasya tadā mahātmano vicintayāno bharato nivartanam // RamS_2,77.23 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 78</l>\n<l>tato niviṣṭāṃ dhvajinīṃ gaṅgām anvāśritāṃ nadīm /</l>\n<l>niṣādarājo dṛṣṭvaiva jñātīn saṃtvarito 'bravīt // RamS_2,78.1 //</l>\n</lg>\n\n<lg>\n<l>mahatīyam ataḥ senā sāgarābhā pradṛśyate /</l>\n<l>nāsyāntam avagacchāmi manasāpi vicintayan // RamS_2,78.2 //</l>\n</lg>\n\n<lg>\n<l>sa eṣa hi mahākāyaḥ kovidāradhvajo rathe /</l>\n<l>bandhayiṣyati vā dāśān atha vāsmān vadhiṣyati // RamS_2,78.3 //</l>\n</lg>\n\n<lg>\n<l>atha dāśarathiṃ rāmaṃ pitrā rājyād vivāsitam /</l>\n<l>bharataḥ kaikeyīputro hantuṃ samadhigacchati // RamS_2,78.4 //</l>\n</lg>\n\n<lg>\n<l>bhartā caiva sakhā caiva rāmo dāśarathir mama /</l>\n<l>tasyārthakāmāḥ saṃnaddhā gaṅgānūpe 'tra tiṣṭhata // RamS_2,78.5 //</l>\n</lg>\n\n<lg>\n<l>tiṣṭhantu sarvadāśāś ca gaṅgām anvāśritā nadīm /</l>\n<l>balayuktā nadīrakṣā māṃsamūlaphalāśanāḥ // RamS_2,78.6 //</l>\n</lg>\n\n<lg>\n<l>nāvāṃ śatānāṃ pañcānāṃ kaivartānāṃ śataṃ śatam /</l>\n<l>saṃnaddhānāṃ tathā yūnāṃ tiṣṭhantv ity abhyacodayat // RamS_2,78.7 //</l>\n</lg>\n\n<lg>\n<l>yadā tuṣṭas tu bharato rāmasyeha bhaviṣyati /</l>\n<l>seyaṃ svastimayī senā gaṅgām adya tariṣyati // RamS_2,78.8 //</l>\n</lg>\n\n<lg>\n<l>ity uktvopāyanaṃ gṛhya matsyamāṃsamadhūni ca /</l>\n<l>abhicakrāma bharataṃ niṣādādhipatir guhaḥ // RamS_2,78.9 //</l>\n</lg>\n\n<lg>\n<l>tam āyāntaṃ tu samprekṣya sūtaputraḥ pratāpavān /</l>\n<l>bharatāyācacakṣe 'tha vinayajño vinītavat // RamS_2,78.10 //</l>\n</lg>\n\n<lg>\n<l>eṣa jñātisahasreṇa sthapatiḥ parivāritaḥ /</l>\n<l>kuśalo daṇḍakāraṇye vṛddho bhrātuś ca te sakhā // RamS_2,78.11 //</l>\n</lg>\n\n<lg>\n<l>tasmāt paśyatu kākutstha tvāṃ niṣādādhipo guhaḥ /</l>\n<l>asaṃśayaṃ vijānīte yatra tau rāmalakṣmaṇau // RamS_2,78.12 //</l>\n</lg>\n\n<lg>\n<l>etat tu vacanaṃ śrutvā sumantrād bharataḥ śubham /</l>\n<l>uvāca vacanaṃ śīghraṃ guhaḥ paśyatu mām iti // RamS_2,78.13 //</l>\n</lg>\n\n<lg>\n<l>labdhvābhyanujñāṃ saṃhṛṣṭo jñātibhiḥ parivāritaḥ /</l>\n<l>āgamya bharataṃ prahvo guho vacanam abravīt // RamS_2,78.14 //</l>\n</lg>\n\n<lg>\n<l>niṣkuṭaś caiva deśo 'yaṃ vañcitāś cāpi te vayam /</l>\n<l>nivedayāmas te sarve svake dāśakule vasa // RamS_2,78.15 //</l>\n</lg>\n\n<lg>\n<l>asti mūlaṃ phalaṃ caiva niṣādaiḥ samupāhṛtam /</l>\n<l>ārdraṃ ca māṃsaṃ śuṣkaṃ ca vanyaṃ coccāvacaṃ mahat // RamS_2,78.16 //</l>\n</lg>\n\n<lg>\n<l>āśaṃse svāśitā senā vatsyatīmāṃ vibhāvarīm /</l>\n<l>arcito vividhaiḥ kāmaiḥ śvaḥ sasainyo gamiṣyasi // RamS_2,78.17 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 79</l>\n<l>evam uktas tu bharato niṣādādhipatiṃ guham /</l>\n<l>pratyuvāca mahāprājño vākyaṃ hetvarthasaṃhitam // RamS_2,79.1 //</l>\n</lg>\n\n<lg>\n<l>ūrjitaḥ khalu te kāmaḥ kṛto mama guroḥ sakhe /</l>\n<l>yo me tvam īdṛśīṃ senām eko 'bhyarcitum icchasi // RamS_2,79.2 //</l>\n</lg>\n\n<lg>\n<l>ity uktvā tu mahātejā guhaṃ vacanam uttamam /</l>\n<l>abravīd bharataḥ śrīmān niṣādādhipatiṃ punaḥ // RamS_2,79.3 //</l>\n</lg>\n\n<lg>\n<l>katareṇa gamiṣyāmi bharadvājāśramaṃ guha /</l>\n<l>gahano 'yaṃ bhṛśaṃ deśo gaṅgānūpo duratyayaḥ // RamS_2,79.4 //</l>\n</lg>\n\n<lg>\n<l>tasya tadvacanaṃ śrutvā rājaputrasya dhīmataḥ /</l>\n<l>abravīt prāñjalir vākyaṃ guho gahanagocaraḥ // RamS_2,79.5 //</l>\n</lg>\n\n<lg>\n<l>dāśās tv anugamiṣyanti dhanvinaḥ susamāhitāḥ /</l>\n<l>ahaṃ cānugamiṣyāmi rājaputra mahāyaśaḥ // RamS_2,79.6 //</l>\n</lg>\n\n<lg>\n<l>kaccin na duṣṭo vrajasi rāmasyākliṣṭakarmaṇaḥ /</l>\n<l>iyaṃ te mahatī senā śaṅkāṃ janayatīva me // RamS_2,79.7 //</l>\n</lg>\n\n<lg>\n<l>tam evam abhibhāṣantam ākāśa iva nirmalaḥ /</l>\n<l>bharataḥ ślakṣṇayā vācā guhaṃ vacanam abravīt // RamS_2,79.8 //</l>\n</lg>\n\n<lg>\n<l>mā bhūt sa kālo yat kaṣṭaṃ na māṃ śaṅkitum arhasi /</l>\n<l>rāghavaḥ sa hi me bhrātā jyeṣṭhaḥ pitṛsamo mama // RamS_2,79.9 //</l>\n</lg>\n\n<lg>\n<l>taṃ nivartayituṃ yāmi kākutsthaṃ vanavāsinam /</l>\n<l>buddhir anyā na te kāryā guha satyaṃ bravīmi te // RamS_2,79.10 //</l>\n</lg>\n\n<lg>\n<l>sa tu saṃhṛṣṭavadanaḥ śrutvā bharatabhāṣitam /</l>\n<l>punar evābravīd vākyaṃ bharataṃ prati harṣitaḥ // RamS_2,79.11 //</l>\n</lg>\n\n<lg>\n<l>dhanyas tvaṃ na tvayā tulyaṃ paśyāmi jagatītale /</l>\n<l>ayatnād āgataṃ rājyaṃ yas tvaṃ tyaktum ihecchasi // RamS_2,79.12 //</l>\n</lg>\n\n<lg>\n<l>śāśvatī khalu te kīrtir lokān anucariṣyati /</l>\n<l>yas tvaṃ kṛcchragataṃ rāmaṃ pratyānayitum icchasi // RamS_2,79.13 //</l>\n</lg>\n\n<lg>\n<l>evaṃ sambhāṣamāṇasya guhasya bharataṃ tadā /</l>\n<l>babhau naṣṭaprabhaḥ sūryo rajanī cābhyavartata // RamS_2,79.14 //</l>\n</lg>\n\n<lg>\n<l>saṃniveśya sa tāṃ senāṃ guhena paritoṣitaḥ /</l>\n<l>śatrughnena saha śrīmāñ śayanaṃ punar āgamat // RamS_2,79.15 //</l>\n</lg>\n\n<lg>\n<l>rāmacintāmayaḥ śoko bharatasya mahātmanaḥ /</l>\n<l>upasthito hy anarhasya dharmaprekṣasya tādṛśaḥ // RamS_2,79.16 //</l>\n</lg>\n\n<lg>\n<l>antardāhena dahanaḥ saṃtāpayati rāghavam /</l>\n<l>vanadāhābhisaṃtaptaṃ gūḍho 'gnir iva pādapam // RamS_2,79.17 //</l>\n</lg>\n\n<lg>\n<l>prasrutaḥ sarvagātrebhyaḥ svedaḥ śokāgnisambhavaḥ /</l>\n<l>yathā sūryāṃśusaṃtapto himavān prasruto himam // RamS_2,79.18 //</l>\n</lg>\n\n<lg>\n<l>dhyānanirdaraśailena viniḥśvasitadhātunā /</l>\n<l>dainyapādapasaṃghena śokāyāsādhiśṛṅgiṇā // RamS_2,79.19 //</l>\n</lg>\n\n<lg>\n<l>pramohānantasattvena saṃtāpauṣadhiveṇunā /</l>\n<l>ākrānto duḥkhaśailena mahatā kaikayīsutaḥ // RamS_2,79.20 //</l>\n</lg>\n\n<lg>\n<l>guhena sārdhaṃ bharataḥ samāgato mahānubhāvaḥ sajanaḥ samāhitaḥ /</l>\n<l>sudurmanās taṃ bharataṃ tadā punar guhaḥ samāśvāsayad agrajaṃ prati // RamS_2,79.21 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 80</l>\n<l>ācacakṣe 'tha sadbhāvaṃ lakṣmaṇasya mahātmanaḥ /</l>\n<l>bharatāyāprameyāya guho gahanagocaraḥ // RamS_2,80.1 //</l>\n</lg>\n\n<lg>\n<l>taṃ jāgrataṃ guṇair yuktaṃ varacāpeṣudhāriṇam /</l>\n<l>bhrātṛguptyartham atyantam ahaṃ lakṣmaṇam abruvam // RamS_2,80.2 //</l>\n</lg>\n\n<lg>\n<l>iyaṃ tāta sukhā śayyā tvadartham upakalpitā /</l>\n<l>pratyāśvasihi śeṣvāsyāṃ sukhaṃ rāghavanandana // RamS_2,80.3 //</l>\n</lg>\n\n<lg>\n<l>ucito 'yaṃ janaḥ sarvo duḥkhānāṃ tvaṃ sukhocitaḥ /</l>\n<l>dharmātmaṃs tasya guptyarthaṃ jāgariṣyāmahe vayam // RamS_2,80.4 //</l>\n</lg>\n\n<lg>\n<l>na hi rāmāt priyataro mamāsti bhuvi kaścana /</l>\n<l>motsuko bhūr bravīmy etad apy asatyaṃ tavāgrataḥ // RamS_2,80.5 //</l>\n</lg>\n\n<lg>\n<l>asya prasādād āśaṃse loke 'smin sumahad yaśaḥ /</l>\n<l>dharmāvāptiṃ ca vipulām arthāvāptiṃ ca kevalām // RamS_2,80.6 //</l>\n</lg>\n\n<lg>\n<l>so 'haṃ priyasakhaṃ rāmaṃ śayānaṃ saha sītayā /</l>\n<l>rakṣiṣyāmi dhanuṣpāṇiḥ sarvaiḥ svair jñātibhiḥ saha // RamS_2,80.7 //</l>\n</lg>\n\n<lg>\n<l>na hi me 'viditaṃ kiṃcid vane 'smiṃś carataḥ sadā /</l>\n<l>caturaṅgaṃ hy api balaṃ prasahema vayaṃ yudhi // RamS_2,80.8 //</l>\n</lg>\n\n<lg>\n<l>evam asmābhir uktena lakṣmaṇena mahātmanā /</l>\n<l>anunītā vayaṃ sarve dharmam evānupaśyatā // RamS_2,80.9 //</l>\n</lg>\n\n<lg>\n<l>kathaṃ dāśarathau bhūmau śayāne saha sītayā /</l>\n<l>śakyā nidrā mayā labdhuṃ jīvitaṃ vā sukhāni vā // RamS_2,80.10 //</l>\n</lg>\n\n<lg>\n<l>yo na devāsuraiḥ sarvaiḥ śakyaḥ prasahituṃ yudhi /</l>\n<l>taṃ paśya guha saṃviṣṭaṃ tṛṇeṣu saha sītayā // RamS_2,80.11 //</l>\n</lg>\n\n<lg>\n<l>mahatā tapasā labdho vividhaiś ca pariśramaiḥ /</l>\n<l>eko daśarathasyaiṣa putraḥ sadṛśalakṣaṇaḥ // RamS_2,80.12 //</l>\n</lg>\n\n<lg>\n<l>asmin pravrājite rājā na ciraṃ vartayiṣyati /</l>\n<l>vidhavā medinī nūnaṃ kṣipram eva bhaviṣyati // RamS_2,80.13 //</l>\n</lg>\n\n<lg>\n<l>vinadya sumahānādaṃ śrameṇoparatāḥ striyaḥ /</l>\n<l>nirghoṣoparataṃ nūnam adya rājaniveśanam // RamS_2,80.14 //</l>\n</lg>\n\n<lg>\n<l>kausalyā caiva rājā ca tathaiva jananī mama /</l>\n<l>nāśaṃse yadi te sarve jīveyuḥ śarvarīm imām // RamS_2,80.15 //</l>\n</lg>\n\n<lg>\n<l>jīved api hi me mātā śatrughnasyānvavekṣayā /</l>\n<l>duḥkhitā yā tu kausalyā vīrasūr vinaśiṣyati // RamS_2,80.16 //</l>\n</lg>\n\n<lg>\n<l>atikrāntam atikrāntam anavāpya manoratham /</l>\n<l>rājye rāmam anikṣipya pitā me vinaśiṣyati // RamS_2,80.17 //</l>\n</lg>\n\n<lg>\n<l>siddhārthāḥ pitaraṃ vṛttaṃ tasmin kāle hy upasthite /</l>\n<l>pretakāryeṣu sarveṣu saṃskariṣyanti bhūmipam // RamS_2,80.18 //</l>\n</lg>\n\n<lg>\n<l>ramyacatvarasaṃsthānāṃ suvibhaktamahāpathām /</l>\n<l>harmyaprāsādasampannāṃ sarvaratnavibhūṣitām // RamS_2,80.19 //</l>\n</lg>\n\n<lg>\n<l>gajāśvarathasambādhāṃ tūryanādavināditām /</l>\n<l>sarvakalyāṇasampūrṇāṃ hṛṣṭapuṣṭajanākulām // RamS_2,80.20 //</l>\n</lg>\n\n<lg>\n<l>ārāmodyānasampūrṇāṃ samājotsavaśālinīm /</l>\n<l>sukhitā vicariṣyanti rājadhānīṃ pitur mama // RamS_2,80.21 //</l>\n</lg>\n\n<lg>\n<l>api satyapratijñena sārdhaṃ kuśalinā vayam /</l>\n<l>nivṛtte samaye hy asmin sukhitāḥ praviśemahi // RamS_2,80.22 //</l>\n</lg>\n\n<lg>\n<l>paridevayamānasya tasyaivaṃ sumahātmanaḥ /</l>\n<l>tiṣṭhato rājaputrasya śarvarī sātyavartata // RamS_2,80.23 //</l>\n</lg>\n\n<lg>\n<l>prabhāte vimale sūrye kārayitvā jaṭā ubhau /</l>\n<l>asmin bhāgīrathītīre sukhaṃ saṃtāritau mayā // RamS_2,80.24 //</l>\n</lg>\n\n<lg>\n<l>jaṭādharau tau drumacīravāsasau mahābalau kuñjarayūthapopamau /</l>\n<l>vareṣucāpāsidharau paraṃtapau vyavekṣamāṇau saha sītayā gatau // RamS_2,80.25 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 81</l>\n<l>guhasya vacanaṃ śrutvā bharato bhṛśam apriyam /</l>\n<l>dhyānaṃ jagāma tatraiva yatra tac chrutam apriyam // RamS_2,81.1 //</l>\n</lg>\n\n<lg>\n<l>sukumāro mahāsattvaḥ siṃhaskandho mahābhujaḥ /</l>\n<l>puṇḍarīkaviśālākṣas taruṇaḥ priyadarśanaḥ // RamS_2,81.2 //</l>\n</lg>\n\n<lg>\n<l>pratyāśvasya muhūrtaṃ tu kālaṃ paramadurmanāḥ /</l>\n<l>papāta sahasā totrair hṛdi viddha iva dvipaḥ // RamS_2,81.3 //</l>\n</lg>\n\n<lg>\n<l>tadavasthaṃ tu bharataṃ śatrughno 'nantarasthitaḥ /</l>\n<l>pariṣvajya rurodoccair visaṃjñaḥ śokakarśitaḥ // RamS_2,81.4 //</l>\n</lg>\n\n<lg>\n<l>tataḥ sarvāḥ samāpetur mātaro bharatasya tāḥ /</l>\n<l>upavāsakṛśā dīnā bhartṛvyasanakarśitāḥ // RamS_2,81.5 //</l>\n</lg>\n\n<lg>\n<l>tāś ca taṃ patitaṃ bhūmau rudantyaḥ paryavārayan /</l>\n<l>kausalyā tv anusṛtyainaṃ durmanāḥ pariṣasvaje // RamS_2,81.6 //</l>\n</lg>\n\n<lg>\n<l>vatsalā svaṃ yathā vatsam upagūhya tapasvinī /</l>\n<l>paripapraccha bharataṃ rudantī śokalālasā // RamS_2,81.7 //</l>\n</lg>\n\n<lg>\n<l>putra vyādhir na te kaccic charīraṃ paribādhate /</l>\n<l>adya rājakulasyāsya tvadadhīnaṃ hi jīvitam // RamS_2,81.8 //</l>\n</lg>\n\n<lg>\n<l>tvāṃ dṛṣṭvā putra jīvāmi rāme sabhrātṛke gate /</l>\n<l>vṛtte daśarathe rājñi nātha ekas tvam adya naḥ // RamS_2,81.9 //</l>\n</lg>\n\n<lg>\n<l>kaccin na lakṣmaṇe putra śrutaṃ te kiṃcid apriyam /</l>\n<l>putra vā hy ekaputrāyāḥ sahabhārye vanaṃ gate // RamS_2,81.10 //</l>\n</lg>\n\n<lg>\n<l>sa muhūrtaṃ samāśvasya rudann eva mahāyaśāḥ /</l>\n<l>kausalyāṃ parisāntvyedaṃ guhaṃ vacanam abravīt // RamS_2,81.11 //</l>\n</lg>\n\n<lg>\n<l>bhrātā me kvāvasad rātriṃ kva sītā kva ca lakṣmaṇaḥ /</l>\n<l>asvapac chayane kasmin kiṃ bhuktvā guha śaṃsa me // RamS_2,81.12 //</l>\n</lg>\n\n<lg>\n<l>so 'bravīd bharataṃ pṛṣṭo niṣādādhipatir guhaḥ /</l>\n<l>yadvidhaṃ pratipede ca rāme priyahite 'tithau // RamS_2,81.13 //</l>\n</lg>\n\n<lg>\n<l>annam uccāvacaṃ bhakṣāḥ phalāni vividhāni ca /</l>\n<l>rāmāyābhyavahārārthaṃ bahu copahṛtaṃ mayā // RamS_2,81.14 //</l>\n</lg>\n\n<lg>\n<l>tat sarvaṃ pratyanujñāsīd rāmaḥ satyaparākramaḥ /</l>\n<l>na hi tat pratyagṛhṇāt sa kṣatradharmam anusmaran // RamS_2,81.15 //</l>\n</lg>\n\n<lg>\n<l>na hy asmābhiḥ pratigrāhyaṃ sakhe deyaṃ tu sarvadā /</l>\n<l>iti tena vayaṃ rājann anunītā mahātmanā // RamS_2,81.16 //</l>\n</lg>\n\n<lg>\n<l>lakṣmaṇena samānītaṃ pītvā vāri mahāyaśāḥ /</l>\n<l>aupavāsyaṃ tadākārṣīd rāghavaḥ saha sītayā // RamS_2,81.17 //</l>\n</lg>\n\n<lg>\n<l>tatas tu jalaśeṣeṇa lakṣmaṇo 'py akarot tadā /</l>\n<l>vāgyatās te trayaḥ saṃdhyām upāsata samāhitāḥ // RamS_2,81.18 //</l>\n</lg>\n\n<lg>\n<l>saumitris tu tataḥ paścād akarot svāstaraṃ śubham /</l>\n<l>svayam ānīya barhīṃṣi kṣipraṃ rāghavakāraṇāt // RamS_2,81.19 //</l>\n</lg>\n\n<lg>\n<l>tasmin samāviśad rāmaḥ svāstare saha sītayā /</l>\n<l>prakṣālya ca tayoḥ pādāv apacakrāma lakṣmaṇaḥ // RamS_2,81.20 //</l>\n</lg>\n\n<lg>\n<l>etat tad iṅgudīmūlam idam eva ca tat tṛṇam /</l>\n<l>yasmin rāmaś ca sītā ca rātriṃ tāṃ śayitāv ubhau // RamS_2,81.21 //</l>\n</lg>\n\n<lg>\n<l>niyamya pṛṣṭhe tu talāṅgulitravāñ śaraiḥ supūrṇāv iṣudhī paraṃtapaḥ /</l>\n<l>mahad dhanuḥ sajyam upohya lakṣmaṇo niśām atiṣṭhat parito 'sya kevalam // RamS_2,81.22 //</l>\n</lg>\n\n<lg>\n<l>tatas tv ahaṃ cottamabāṇacāpadhṛk sthito 'bhavaṃ tatra sa yatra lakṣmaṇaḥ /</l>\n<l>atandribhir jñātibhir āttakārmukair mahendrakalpaṃ paripālayaṃs tadā // RamS_2,81.23 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 82</l>\n<l>tac chrutvā nipuṇaṃ sarvaṃ bharataḥ saha mantribhiḥ /</l>\n<l>iṅgudīmūlam āgamya rāmaśayyām avekṣya tām // RamS_2,82.1 //</l>\n</lg>\n\n<lg>\n<l>abravīj jananīḥ sarvā iha tena mahātmanā /</l>\n<l>śarvarī śayitā bhūmāv idam asya vimarditam // RamS_2,82.2 //</l>\n</lg>\n\n<lg>\n<l>mahābhāgakulīnena mahābhāgena dhīmatā /</l>\n<l>jāto daśarathenorvyāṃ na rāmaḥ svaptum arhati // RamS_2,82.3 //</l>\n</lg>\n\n<lg>\n<l>ajinottarasaṃstīrṇe varāstaraṇasaṃcaye /</l>\n<l>śayitvā puruṣavyāghraḥ kathaṃ śete mahītale // RamS_2,82.4 //</l>\n</lg>\n\n<lg>\n<l>prāsādāgravimāneṣu valabhīṣu ca sarvadā /</l>\n<l>haimarājatabhaumeṣu varāstaraṇaśāliṣu // RamS_2,82.5 //</l>\n</lg>\n\n<lg>\n<l>puṣpasaṃcayacitreṣu candanāgarugandhiṣu /</l>\n<l>pāṇḍurābhraprakāśeṣu śukasaṃgharuteṣu ca // RamS_2,82.6 //</l>\n</lg>\n\n<lg>\n<l>gītavāditranirghoṣair varābharaṇaniḥsvanaiḥ /</l>\n<l>mṛdaṅgavaraśabdaiś ca satataṃ pratibodhitaḥ // RamS_2,82.7 //</l>\n</lg>\n\n<lg>\n<l>bandibhir vanditaḥ kāle bahubhiḥ sūtamāgadhaiḥ /</l>\n<l>gāthābhir anurūpābhiḥ stutibhiś ca paraṃtapaḥ // RamS_2,82.8 //</l>\n</lg>\n\n<lg>\n<l>aśraddheyam idaṃ loke na satyaṃ pratibhāti mā /</l>\n<l>muhyate khalu me bhāvaḥ svapno 'yam iti me matiḥ // RamS_2,82.9 //</l>\n</lg>\n\n<lg>\n<l>na nūnaṃ daivataṃ kiṃcit kālena balavattaram /</l>\n<l>yatra dāśarathī rāmo bhūmāv evaṃ śayīta saḥ // RamS_2,82.10 //</l>\n</lg>\n\n<lg>\n<l>videharājasya sutā sītā ca priyadarśanā /</l>\n<l>dayitā śayitā bhūmau snuṣā daśarathasya ca // RamS_2,82.11 //</l>\n</lg>\n\n<lg>\n<l>iyaṃ śayyā mama bhrātur idaṃ hi parivartitam /</l>\n<l>sthaṇḍile kaṭhine sarvaṃ gātrair vimṛditaṃ tṛṇam // RamS_2,82.12 //</l>\n</lg>\n\n<lg>\n<l>manye sābharaṇā suptā sītāsmiñ śayane tadā /</l>\n<l>tatra tatra hi dṛśyante saktāḥ kanakabindavaḥ // RamS_2,82.13 //</l>\n</lg>\n\n<lg>\n<l>uttarīyam ihāsaktaṃ suvyaktaṃ sītayā tadā /</l>\n<l>tathā hy ete prakāśante saktāḥ kauśeyatantavaḥ // RamS_2,82.14 //</l>\n</lg>\n\n<lg>\n<l>manye bhartuḥ sukhā śayyā yena bālā tapasvinī /</l>\n<l>sukumārī satī duḥkhaṃ na vijānāti maithilī // RamS_2,82.15 //</l>\n</lg>\n\n<lg>\n<l>sārvabhaumakule jātaḥ sarvalokasukhāvahaḥ /</l>\n<l>sarvalokapriyas tyaktvā rājyaṃ priyam anuttamam // RamS_2,82.16 //</l>\n</lg>\n\n<lg>\n<l>katham indīvaraśyāmo raktākṣaḥ priyadarśanaḥ /</l>\n<l>sukhabhāgī ca duḥkhārhaḥ śayito bhuvi rāghavaḥ // RamS_2,82.17 //</l>\n</lg>\n\n<lg>\n<l>siddhārthā khalu vaidehī patiṃ yānugatā vanam /</l>\n<l>vayaṃ saṃśayitāḥ sarve hīnās tena mahātmanā // RamS_2,82.18 //</l>\n</lg>\n\n<lg>\n<l>akarṇadhārā pṛthivī śūnyeva pratibhāti mā /</l>\n<l>gate daśarathe svarge rāme cāraṇyam āśrite // RamS_2,82.19 //</l>\n</lg>\n\n<lg>\n<l>na ca prārthayate kaścin manasāpi vasuṃdharām /</l>\n<l>vane 'pi vasatas tasya bāhuvīryābhirakṣitām // RamS_2,82.20 //</l>\n</lg>\n\n<lg>\n<l>śūnyasaṃvaraṇārakṣām ayantritahayadvipām /</l>\n<l>apāvṛtapuradvārāṃ rājadhānīm arakṣitām // RamS_2,82.21 //</l>\n</lg>\n\n<lg>\n<l>aprahṛṣṭabalāṃ nyūnāṃ viṣamasthām anāvṛtām /</l>\n<l>śatravo nābhimanyante bhakṣān viṣakṛtān iva // RamS_2,82.22 //</l>\n</lg>\n\n<lg>\n<l>adya prabhṛti bhūmau tu śayiṣye 'haṃ tṛṇeṣu vā /</l>\n<l>phalamūlāśano nityaṃ jaṭācīrāṇi dhārayan // RamS_2,82.23 //</l>\n</lg>\n\n<lg>\n<l>tasyārtham uttaraṃ kālaṃ nivatsyāmi sukhaṃ vane /</l>\n<l>taṃ pratiśravam āmucya nāsya mithyā bhaviṣyati // RamS_2,82.24 //</l>\n</lg>\n\n<lg>\n<l>vasantaṃ bhrātur arthāya śatrughno mānuvatsyati /</l>\n<l>lakṣmaṇena saha tv āryo 'yodhyāṃ pālayiṣyati // RamS_2,82.25 //</l>\n</lg>\n\n<lg>\n<l>abhiṣekṣyanti kākutstham ayodhyāyāṃ dvijātayaḥ /</l>\n<l>api me devatāḥ kuryur imaṃ satyaṃ manoratham // RamS_2,82.26 //</l>\n</lg>\n\n<lg>\n<l>prasādyamānaḥ śirasā mayā svayaṃ bahuprakāraṃ yadi na prapatsyate /</l>\n<l>tato 'nuvatsyāmi cirāya rāghavaṃ vane vasan nārhati mām upekṣitum // RamS_2,82.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 83</l>\n<l>vyuṣya rātriṃ tu tatraiva gaṅgākūle sa rāghavaḥ /</l>\n<l>bharataḥ kālyam utthāya śatrughnam idam abravīt // RamS_2,83.1 //</l>\n</lg>\n\n<lg>\n<l>śatrughottiṣṭha kiṃ śeṣe niṣādādhipatiṃ guham /</l>\n<l>śīghram ānaya bhadraṃ te tārayiṣyati vāhinīm // RamS_2,83.2 //</l>\n</lg>\n\n<lg>\n<l>jāgarmi nāhaṃ svapimi tathaivāryaṃ vicintayan /</l>\n<l>ity evam abravīd bhrātrā śatrughno 'pi pracoditaḥ // RamS_2,83.3 //</l>\n</lg>\n\n<lg>\n<l>iti saṃvadator evam anyonyaṃ narasiṃhayoḥ /</l>\n<l>āgamya prāñjaliḥ kāle guho bharatam abravīt // RamS_2,83.4 //</l>\n</lg>\n\n<lg>\n<l>kaccit sukhaṃ nadītīre 'vātsīḥ kākutstha śarvarīm /</l>\n<l>kaccic ca saha sainyasya tava sarvam anāmayam // RamS_2,83.5 //</l>\n</lg>\n\n<lg>\n<l>guhasya tat tu vacanaṃ śrutvā snehād udīritam /</l>\n<l>rāmasyānuvaśo vākyaṃ bharato 'pīdam abravīt // RamS_2,83.6 //</l>\n</lg>\n\n<lg>\n<l>sukhā naḥ śarvarī rājan pūjitāś cāpi te vayam /</l>\n<l>gaṅgāṃ tu naubhir bahvībhir dāśāḥ saṃtārayantu naḥ // RamS_2,83.7 //</l>\n</lg>\n\n<lg>\n<l>tato guhaḥ saṃtvaritaḥ śrutvā bharataśāsanam /</l>\n<l>pratipraviśya nagaraṃ taṃ jñātijanam abravīt // RamS_2,83.8 //</l>\n</lg>\n\n<lg>\n<l>uttiṣṭhata prabudhyadhvaṃ bhadram astu hi vaḥ sadā /</l>\n<l>nāvaḥ samanukarṣadhvaṃ tārayiṣyāma vāhinīm // RamS_2,83.9 //</l>\n</lg>\n\n<lg>\n<l>te tathoktāḥ samutthāya tvaritā rājaśāsanāt /</l>\n<l>pañca nāvāṃ śatāny eva samāninyuḥ samantataḥ // RamS_2,83.10 //</l>\n</lg>\n\n<lg>\n<l>anyāḥ svastikavijñeyā mahāghaṇṭādharā varāḥ /</l>\n<l>śobhamānāḥ patākinyo yuktavātāḥ susaṃhatāḥ // RamS_2,83.11 //</l>\n</lg>\n\n<lg>\n<l>tataḥ svastikavijñeyāṃ pāṇḍukambalasaṃvṛtām /</l>\n<l>sanandighoṣāṃ kalyāṇīṃ guho nāvam upāharat // RamS_2,83.12 //</l>\n</lg>\n\n<lg>\n<l>tām āruroha bharataḥ śatrughnaś ca mahābalaḥ /</l>\n<l>kausalyā ca sumitrā ca yāś cānyā rājayoṣitaḥ // RamS_2,83.13 //</l>\n</lg>\n\n<lg>\n<l>purohitaś ca tat pūrvaṃ gurave brāhmaṇāś ca ye /</l>\n<l>anantaraṃ rājadārās tathaiva śakaṭāpaṇāḥ // RamS_2,83.14 //</l>\n</lg>\n\n<lg>\n<l>āvāsam ādīpayatāṃ tīrthaṃ cāpy avagāhatām /</l>\n<l>bhāṇḍāni cādadānānāṃ ghoṣas tridivam aspṛśat // RamS_2,83.15 //</l>\n</lg>\n\n<lg>\n<l>patākinyas tu tā nāvaḥ svayaṃ dāśair adhiṣṭhitāḥ /</l>\n<l>vahantyo janam ārūḍhaṃ tadā saṃpetur āśugāḥ // RamS_2,83.16 //</l>\n</lg>\n\n<lg>\n<l>nārīṇām abhipūrṇās tu kāścit kāścit tu vājinām /</l>\n<l>kaścit tatra vahanti sma yānayugyaṃ mahādhanam // RamS_2,83.17 //</l>\n</lg>\n\n<lg>\n<l>tāḥ sma gatvā paraṃ tīram avaropya ca taṃ janam /</l>\n<l>nivṛttāḥ kāṇḍacitrāṇi kriyante dāśabandhubhiḥ // RamS_2,83.18 //</l>\n</lg>\n\n<lg>\n<l>savaijayantās tu gajā gajārohaiḥ pracoditāḥ /</l>\n<l>tarantaḥ sma prakāśante sadhvajā iva parvatāḥ // RamS_2,83.19 //</l>\n</lg>\n\n<lg>\n<l>nāvaś cāruruhus tv anye plavais terus tathāpare /</l>\n<l>anye kumbhaghaṭais terur anye teruś ca bāhubhiḥ // RamS_2,83.20 //</l>\n</lg>\n\n<lg>\n<l>sā puṇyā dhvajinī gaṅgāṃ dāśaiḥ saṃtāritā svayam /</l>\n<l>maitre muhūrte prayayau prayāgavanam uttamam // RamS_2,83.21 //</l>\n</lg>\n\n<lg>\n<l>āśvāsayitvā ca camūṃ mahātmā niveśayitvā ca yathopajoṣam /</l>\n<l>draṣṭuṃ bharadvājam ṛṣipravaryam ṛtvigvṛtaḥ san bharataḥ pratasthe // RamS_2,83.22 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 84</l>\n<l>bharadvājāśramaṃ dṛṣṭvā krośād eva nararṣabhaḥ /</l>\n<l>balaṃ sarvam avasthāpya jagāma saha mantribhiḥ // RamS_2,84.1 //</l>\n</lg>\n\n<lg>\n<l>padbhyām eva hi dharmajño nyastaśastraparicchadaḥ /</l>\n<l>vasāno vāsasī kṣaume purodhāya purohitam // RamS_2,84.2 //</l>\n</lg>\n\n<lg>\n<l>tataḥ saṃdarśane tasya bharadvājasya rāghavaḥ /</l>\n<l>mantriṇas tān avasthāpya jagāmānu purohitam // RamS_2,84.3 //</l>\n</lg>\n\n<lg>\n<l>vasiṣṭham atha dṛṣṭvaiva bharadvājo mahātapāḥ /</l>\n<l>saṃcacālāsanāt tūrṇaṃ śiṣyān arghyam iti bruvan // RamS_2,84.4 //</l>\n</lg>\n\n<lg>\n<l>samāgamya vasiṣṭhena bharatenābhivāditaḥ /</l>\n<l>abudhyata mahātejāḥ sutaṃ daśarathasya tam // RamS_2,84.5 //</l>\n</lg>\n\n<lg>\n<l>tābhyām arghyaṃ ca pādyaṃ ca dattvā paścāt phalāni ca /</l>\n<l>ānupūrvyāc ca dharmajñaḥ papraccha kuśalaṃ kule // RamS_2,84.6 //</l>\n</lg>\n\n<lg>\n<l>ayodhyāyāṃ bale kośe mitreṣv api ca mantriṣu /</l>\n<l>jānan daśarathaṃ vṛttaṃ na rājānam udāharat // RamS_2,84.7 //</l>\n</lg>\n\n<lg>\n<l>vasiṣṭho bharataś cainaṃ papracchatur anāmayam /</l>\n<l>śarīre 'gniṣu vṛkṣeṣu śiṣyeṣu mṛgapakṣiṣu // RamS_2,84.8 //</l>\n</lg>\n\n<lg>\n<l>tatheti ca pratijñāya bharadvājo mahātapāḥ /</l>\n<l>bharataṃ pratyuvācedaṃ rāghavasnehabandhanāt // RamS_2,84.9 //</l>\n</lg>\n\n<lg>\n<l>kim ihāgamane kāryaṃ tava rājyaṃ praśāsataḥ /</l>\n<l>etad ācakṣva me sarvaṃ na hi me śudhyate manaḥ // RamS_2,84.10 //</l>\n</lg>\n\n<lg>\n<l>suṣuve yamamitraghnaṃ kausalyānandavardhanam /</l>\n<l>bhrātrā saha sabhāryo yaś ciraṃ pravrājito vanam // RamS_2,84.11 //</l>\n</lg>\n\n<lg>\n<l>niyuktaḥ strīniyuktena pitrā yo 'sau mahāyaśāḥ /</l>\n<l>vanavāsī bhavetīha samāḥ kila caturdaśa // RamS_2,84.12 //</l>\n</lg>\n\n<lg>\n<l>kaccin na tasyāpāpasya pāpaṃ kartum ihecchasi /</l>\n<l>akaṇṭakaṃ bhoktumanā rājyaṃ tasyānujasya ca // RamS_2,84.13 //</l>\n</lg>\n\n<lg>\n<l>evam ukto bharadvājaṃ bharataḥ pratyuvāca ha /</l>\n<l>paryaśrunayano duḥkhād vācā saṃsajjamānayā // RamS_2,84.14 //</l>\n</lg>\n\n<lg>\n<l>hato 'smi yadi mām evaṃ bhagavān api manyate /</l>\n<l>matto na doṣam āśaṅker naivaṃ mām anuśādhi hi // RamS_2,84.15 //</l>\n</lg>\n\n<lg>\n<l>na caitad iṣṭaṃ mātā me yad avocan madantare /</l>\n<l>nāham etena tuṣṭaś ca na tad vacanam ādade // RamS_2,84.16 //</l>\n</lg>\n\n<lg>\n<l>ahaṃ tu taṃ naravyāghram upayātaḥ prasādakaḥ /</l>\n<l>pratinetum ayodhyāṃ ca pādau tasyābhivanditum // RamS_2,84.17 //</l>\n</lg>\n\n<lg>\n<l>tvaṃ mām evaṃ gataṃ matvā prasādaṃ kartum arhasi /</l>\n<l>śaṃsa me bhagavan rāmaḥ kva samprati mahīpatiḥ // RamS_2,84.18 //</l>\n</lg>\n\n<lg>\n<l>uvāca taṃ bharadvājaḥ prasādād bharataṃ vacaḥ /</l>\n<l>tvayy etat puruṣavyāghra yuktaṃ rāghavavaṃśaje /</l>\n<l>guruvṛttir damaś caiva sādhūnāṃ cānuyāyitā // RamS_2,84.19* //</l>\n</lg>\n<lg>\n<l>jāne caitan manaḥsthaṃ te dṛḍhīkaraṇam astv iti /</l>\n<l>apṛcchaṃ tvāṃ tavātyarthaṃ kīrtiṃ samabhivardhayan // RamS_2,84.20 //</l>\n</lg>\n\n<lg>\n<l>asau vasati te bhrātā citrakūṭe mahāgirau /</l>\n<l>śvas tu gantāsi taṃ deśaṃ vasādya saha mantribhiḥ /</l>\n<l>etaṃ me kuru suprājña kāmaṃ kāmārthakovida // RamS_2,84.21* //</l>\n</lg>\n<lg>\n<l>tatas tathety evam udāradarśanaḥ pratītarūpo bharato 'bravīd vacaḥ /</l>\n<l>cakāra buddhiṃ ca tadā mahāśrame niśānivāsāya narādhipātmajaḥ // RamS_2,84.22 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 85</l>\n<l>kṛtabuddhiṃ nivāsāya tathaiva sa munis tadā /</l>\n<l>bharataṃ kaikayīputram ātithyena nyamantrayat // RamS_2,85.1 //</l>\n</lg>\n\n<lg>\n<l>abravīd bharatas tv enaṃ nanv idaṃ bhavatā kṛtam /</l>\n<l>pādyam arghyaṃ tathātithyaṃ vane yad upapadyate // RamS_2,85.2 //</l>\n</lg>\n\n<lg>\n<l>athovāca bharadvājo bharataṃ prahasann iva /</l>\n<l>jāne tvāṃ prītisaṃyuktaṃ tuṣyes tvaṃ yena kenacit // RamS_2,85.3 //</l>\n</lg>\n\n<lg>\n<l>senāyās tu tavaitasyāḥ kartum icchāmi bhojanam /</l>\n<l>mama prītir yathārūpā tvam arho manujarṣabha // RamS_2,85.4 //</l>\n</lg>\n\n<lg>\n<l>kimarthaṃ cāpi nikṣipya dūre balam ihāgataḥ /</l>\n<l>kasmān nehopayāto 'si sabalaḥ puruṣarṣabha // RamS_2,85.5 //</l>\n</lg>\n\n<lg>\n<l>bharataḥ pratyuvācedaṃ prāñjalis taṃ tapodhanam /</l>\n<l>sasainyo nopayāto 'smi bhagavan bhagavadbhayāt // RamS_2,85.6 //</l>\n</lg>\n\n<lg>\n<l>vājimukhyā manuṣyāś ca mattāś ca varavāraṇāḥ /</l>\n<l>pracchādya mahatīṃ bhūmiṃ bhagavann anuyānti mām // RamS_2,85.7 //</l>\n</lg>\n\n<lg>\n<l>te vṛkṣān udakaṃ bhūmim āśrameṣūṭajāṃs tathā /</l>\n<l>na hiṃsyur iti tenāham eka evāgatas tataḥ // RamS_2,85.8 //</l>\n</lg>\n\n<lg>\n<l>ānīyatām itaḥ senety ājñaptaḥ paramarṣiṇā /</l>\n<l>tathā tu cakre bharataḥ senāyāḥ samupāgamam // RamS_2,85.9 //</l>\n</lg>\n\n<lg>\n<l>agniśālāṃ praviśyātha pītvāpaḥ parimṛjya ca /</l>\n<l>ātithyasya kriyāhetor viśvakarmāṇam āhvayat // RamS_2,85.10 //</l>\n</lg>\n\n<lg>\n<l>āhvaye viśvakarmāṇam ahaṃ tvaṣṭāram eva ca /</l>\n<l>ātithyaṃ kartum icchāmi tatra me saṃvidhīyatām // RamS_2,85.11 //</l>\n</lg>\n\n<lg>\n<l>prāksrotasaś ca yā nadyaḥ pratyaksrotasa eva ca /</l>\n<l>pṛthivyām antarikṣe ca samāyāntv adya sarvaśaḥ // RamS_2,85.12 //</l>\n</lg>\n\n<lg>\n<l>anyāḥ sravantu maireyaṃ surām anyāḥ suniṣṭhitām /</l>\n<l>aparāś codakaṃ śītam ikṣukāṇḍarasopamam // RamS_2,85.13 //</l>\n</lg>\n\n<lg>\n<l>āhvaye devagandharvān viśvāvasuhahāhuhūn /</l>\n<l>tathaivāpsaraso devīr gandharvīś cāpi sarvaśaḥ // RamS_2,85.14 //</l>\n</lg>\n\n<lg>\n<l>ghṛtācīm atha viśvācīṃ miśrakeśīm alambusām /</l>\n<l>śakraṃ yāś copatiṣṭhanti brahmāṇaṃ yāś ca bhāminīḥ /</l>\n<l>sarvās tumburuṇā sārdham āhvaye saparicchadāḥ // RamS_2,85.15* //</l>\n</lg>\n<lg>\n<l>vanaṃ kuruṣu yad divyaṃ vāso bhūṣaṇapattravat /</l>\n<l>divyanārīphalaṃ śaśvat tat kauberam ihaiva tu // RamS_2,85.16 //</l>\n</lg>\n\n<lg>\n<l>iha me bhagavān somo vidhattām annam uttamam /</l>\n<l>bhakṣyaṃ bhojyaṃ ca coṣyaṃ ca lehyaṃ ca vividhaṃ bahu // RamS_2,85.17 //</l>\n</lg>\n\n<lg>\n<l>vicitrāṇi ca mālyāni pādapapracyutāni ca /</l>\n<l>surādīni ca peyāni māṃsāni vividhāni ca // RamS_2,85.18 //</l>\n</lg>\n\n<lg>\n<l>evaṃ samādhinā yuktas tejasāpratimena ca /</l>\n<l>śikṣāsvarasamāyuktaṃ tapasā cābravīn muniḥ // RamS_2,85.19 //</l>\n</lg>\n\n<lg>\n<l>manasā dhyāyatas tasya prāṅmukhasya kṛtāñjaleḥ /</l>\n<l>ājagmus tāni sarvāṇi daivatāni pṛthakpṛthak // RamS_2,85.20 //</l>\n</lg>\n\n<lg>\n<l>malayaṃ darduraṃ caiva tataḥ svedanudo 'nilaḥ /</l>\n<l>upaspṛśya vavau yuktyā supriyātmā sukhaḥ śivaḥ // RamS_2,85.21 //</l>\n</lg>\n\n<lg>\n<l>tato 'bhyavartanta ghanā divyāḥ kusumavṛṣṭayaḥ /</l>\n<l>devadundubhighoṣaś ca dikṣu sarvāsu śuśruve // RamS_2,85.22 //</l>\n</lg>\n\n<lg>\n<l>pravavuś cottamā vātā nanṛtuś cāpsarogaṇāḥ /</l>\n<l>prajagur devagandharvā vīṇāḥ pramumucuḥ svarān // RamS_2,85.23 //</l>\n</lg>\n\n<lg>\n<l>sa śabdo dyāṃ ca bhūmiṃ ca prāṇināṃ śravaṇāni ca /</l>\n<l>viveśoccāritaḥ ślakṣṇaḥ samo layaguṇānvitaḥ // RamS_2,85.24 //</l>\n</lg>\n\n<lg>\n<l>tasminn uparate śabde divye śrotrasukhe nṛṇām /</l>\n<l>dadarśa bhārataṃ sainyaṃ vidhānaṃ viśvakarmaṇaḥ // RamS_2,85.25 //</l>\n</lg>\n\n<lg>\n<l>babhūva hi samā bhūmiḥ samantāt pañcayojanam /</l>\n<l>śādvalair bahubhiś channā nīlavaiḍūryasaṃnibhaiḥ // RamS_2,85.26 //</l>\n</lg>\n\n<lg>\n<l>tasmin bilvāḥ kapitthāś ca panasā bījapūrakāḥ /</l>\n<l>āmalakyo babhūvuś ca cūtāś ca phalabhūṣaṇāḥ // RamS_2,85.27 //</l>\n</lg>\n\n<lg>\n<l>uttarebhyaḥ kurubhyaś ca vanaṃ divyopabhogavat /</l>\n<l>ājagāma nadī divyā tīrajair bahubhir vṛtā // RamS_2,85.28 //</l>\n</lg>\n\n<lg>\n<l>catuḥśālāni śubhrāṇi śālāś ca gajavājinām /</l>\n<l>harmyaprāsādasaṃghātās toraṇāni śubhāni ca // RamS_2,85.29 //</l>\n</lg>\n\n<lg>\n<l>sitameghanibhaṃ cāpi rājaveśma sutoraṇam /</l>\n<l>śuklamālyakṛtākāraṃ divyagandhasamukṣitam // RamS_2,85.30 //</l>\n</lg>\n\n<lg>\n<l>caturasram asaṃbādhaṃ śayanāsanayānavat /</l>\n<l>divyaiḥ sarvarasair yuktaṃ divyabhojanavastravat // RamS_2,85.31 //</l>\n</lg>\n\n<lg>\n<l>upakalpitasarvānnaṃ dhautanirmalabhājanam /</l>\n<l>kḷptasarvāsanaṃ śrīmat svāstīrṇaśayanottamam // RamS_2,85.32 //</l>\n</lg>\n\n<lg>\n<l>praviveśa mahābāhur anujñāto maharṣiṇā /</l>\n<l>veśma tad ratnasampūrṇaṃ bharataḥ kaikayīsutaḥ // RamS_2,85.33 //</l>\n</lg>\n\n<lg>\n<l>anujagmuś ca taṃ sarve mantriṇaḥ sapurohitāḥ /</l>\n<l>babhūvuś ca mudā yuktās taṃ dṛṣṭvā veśmasaṃvidhim // RamS_2,85.34 //</l>\n</lg>\n\n<lg>\n<l>tatra rājāsanaṃ divyaṃ vyajanaṃ chattram eva ca /</l>\n<l>bharato mantribhiḥ sārdham abhyavartata rājavat // RamS_2,85.35 //</l>\n</lg>\n\n<lg>\n<l>āsanaṃ pūjayāmāsa rāmāyābhipraṇamya ca /</l>\n<l>vālavyajanam ādāya nyaṣīdat sacivāsane // RamS_2,85.36 //</l>\n</lg>\n\n<lg>\n<l>ānupūrvyān niṣeduś ca sarve mantripurohitāḥ /</l>\n<l>tataḥ senāpatiḥ paścāt praśāstā ca niṣedatuḥ // RamS_2,85.37 //</l>\n</lg>\n\n<lg>\n<l>tatas tatra muhūrtena nadyaḥ pāyasakardamāḥ /</l>\n<l>upātiṣṭhanta bharataṃ bharadvājasya śāsanāt // RamS_2,85.38 //</l>\n</lg>\n\n<lg>\n<l>tāsām ubhayataḥ kūlaṃ pāṇḍumṛttikalepanāḥ /</l>\n<l>ramyāś cāvasathā divyā brahmaṇas tu prasādajāḥ // RamS_2,85.39 //</l>\n</lg>\n\n<lg>\n<l>tenaiva ca muhūrtena divyābharaṇabhūṣitāḥ /</l>\n<l>āgur viṃśatisāhasrā brahmaṇā prahitāḥ striyaḥ // RamS_2,85.40 //</l>\n</lg>\n\n<lg>\n<l>suvarṇamaṇimuktena pravālena ca śobhitāḥ /</l>\n<l>āgur viṃśatisāhasrāḥ kuberaprahitāḥ striyaḥ // RamS_2,85.41 //</l>\n</lg>\n\n<lg>\n<l>yābhir gṛhītaḥ puruṣaḥ sonmāda iva lakṣyate /</l>\n<l>āgur viṃśatisāhasrā nandanād apsarogaṇāḥ // RamS_2,85.42 //</l>\n</lg>\n\n<lg>\n<l>nāradas tumburur gopaḥ parvataḥ sūryavarcasaḥ /</l>\n<l>ete gandharvarājāno bharatasyāgrato jaguḥ // RamS_2,85.43 //</l>\n</lg>\n\n<lg>\n<l>alambusā miśrakeśī puṇḍarīkātha vāmanā /</l>\n<l>upānṛtyaṃs tu bharataṃ bharadvājasya śāsanāt // RamS_2,85.44 //</l>\n</lg>\n\n<lg>\n<l>yāni mālyāni deveṣu yāni caitrarathe vane /</l>\n<l>prayāge tāny adṛśyanta bharadvājasya śāsanāt // RamS_2,85.45 //</l>\n</lg>\n\n<lg>\n<l>bilvā mārdaṅgikā āsañ śamyāgrāhā vibhītakāḥ /</l>\n<l>aśvatthā nartakāś cāsan bharadvājasya tejasā // RamS_2,85.46 //</l>\n</lg>\n\n<lg>\n<l>tataḥ saralatālāś ca tilakā naktamālakāḥ /</l>\n<l>prahṛṣṭās tatra saṃpetuḥ kubjā bhūtvātha vāmanāḥ // RamS_2,85.47 //</l>\n</lg>\n\n<lg>\n<l>śiṃśapāmalakī jambūr yāś cānyāḥ kānane latāḥ /</l>\n<l>pramadāvigrahaṃ kṛtvā bharadvājāśrame 'vasan // RamS_2,85.48 //</l>\n</lg>\n\n<lg>\n<l>surāṃ surāpāḥ pibata pāyasaṃ ca bubhukṣitāḥ /</l>\n<l>māṃsāni ca sumedhyāni bhakṣyantāṃ yāvad icchatha // RamS_2,85.49 //</l>\n</lg>\n\n<lg>\n<l>utsādya snāpayanti sma nadītīreṣu valguṣu /</l>\n<l>apy ekam ekaṃ puruṣaṃ pramadāḥ sapta cāṣṭa ca // RamS_2,85.50 //</l>\n</lg>\n\n<lg>\n<l>saṃvahantyaḥ samāpetur nāryo ruciralocanāḥ /</l>\n<l>parimṛjya tathā nyāyaṃ pāyayanti varāṅganāḥ // RamS_2,85.51 //</l>\n</lg>\n\n<lg>\n<l>hayān gajān kharān uṣṭrāṃs tathaiva surabheḥ sutān /</l>\n<l>ikṣūṃś ca madhujālāṃś ca bhojayanti sma vāhanān /</l>\n<l>ikṣvākuvarayodhānāṃ codayanto mahābalāḥ // RamS_2,85.52* //</l>\n</lg>\n<lg>\n<l>nāśvabandho 'śvam ājānān na gajaṃ kuñjaragrahaḥ /</l>\n<l>mattapramattamuditā camūḥ sā tatra saṃbabhau // RamS_2,85.53 //</l>\n</lg>\n\n<lg>\n<l>tarpitāḥ sarvakāmais te raktacandanarūṣitāḥ /</l>\n<l>apsarogaṇasaṃyuktāḥ sainyā vācam udairayan // RamS_2,85.54 //</l>\n</lg>\n\n<lg>\n<l>naivāyodhyāṃ gamiṣyāmo na gamiṣyāma daṇḍakān /</l>\n<l>kuśalaṃ bharatasyāstu rāmasyāstu tathā sukham // RamS_2,85.55 //</l>\n</lg>\n\n<lg>\n<l>iti pādātayodhāś ca hastyaśvārohabandhakāḥ /</l>\n<l>anāthās taṃ vidhiṃ labdhvā vācam etām udairayan // RamS_2,85.56 //</l>\n</lg>\n\n<lg>\n<l>samprahṛṣṭā vinedus te narās tatra sahasraśaḥ /</l>\n<l>bharatasyānuyātāraḥ svargo 'yam iti cābruvan // RamS_2,85.57 //</l>\n</lg>\n\n<lg>\n<l>tato bhuktavatāṃ teṣāṃ tad annam amṛtopamam /</l>\n<l>divyān udvīkṣya bhakṣyāṃs tān abhavad bhakṣaṇe matiḥ // RamS_2,85.58 //</l>\n</lg>\n\n<lg>\n<l>preṣyāś ceṭyaś ca vadhvaś ca balasthāś cāpi sarvaśaḥ /</l>\n<l>babhūvus te bhṛśaṃ tṛptāḥ sarve cāhatavāsasaḥ // RamS_2,85.59 //</l>\n</lg>\n\n<lg>\n<l>kuñjarāś ca kharoṣṭraś ca go'śvāś ca mṛgapakṣiṇaḥ /</l>\n<l>babhūvuḥ subhṛtās tatra nānyo hy anyam akalpayat // RamS_2,85.60 //</l>\n</lg>\n\n<lg>\n<l>nāśuklavāsās tatrāsīt kṣudhito malino 'pi vā /</l>\n<l>rajasā dhvastakeśo vā naraḥ kaścid adṛśyata // RamS_2,85.61 //</l>\n</lg>\n\n<lg>\n<l>ājaiś cāpi ca vārāhair niṣṭhānavarasaṃcayaiḥ /</l>\n<l>phalaniryūhasaṃsiddhaiḥ sūpair gandharasānvitaiḥ // RamS_2,85.62 //</l>\n</lg>\n\n<lg>\n<l>puṣpadhvajavatīḥ pūrṇāḥ śuklasyānnasya cābhitaḥ /</l>\n<l>dadṛśur vismitās tatra narā lauhīḥ sahasraśaḥ // RamS_2,85.63 //</l>\n</lg>\n\n<lg>\n<l>babhūvur vanapārśveṣu kūpāḥ pāyasakardamāḥ /</l>\n<l>tāś ca kāmadughā gāvo drumāś cāsan madhuścyutaḥ // RamS_2,85.64 //</l>\n</lg>\n\n<lg>\n<l>vāpyo maireyapūrṇāś ca mṛṣṭamāṃsacayair vṛtāḥ /</l>\n<l>prataptapiṭharaiś cāpi mārgamāyūrakaukkuṭaiḥ // RamS_2,85.65 //</l>\n</lg>\n\n<lg>\n<l>pātrīṇāṃ ca sahasrāṇi śātakumbhamayāni ca /</l>\n<l>sthālyaḥ kumbhyaḥ karambhyaś ca dadhipūrṇāḥ susaṃskṛtāḥ /</l>\n<l>yauvanasthasya gaurasya kapitthasya sugandhinaḥ // RamS_2,85.66* //</l>\n</lg>\n<lg>\n<l>hradāḥ pūrṇā rasālasya dadhnaḥ śvetasya cāpare /</l>\n<l>babhūvuḥ pāyasasyānte śarkarāyāś ca saṃcayāḥ // RamS_2,85.67 //</l>\n</lg>\n\n<lg>\n<l>kalkāṃś cūrṇakaṣāyāṃś ca snānāni vividhāni ca /</l>\n<l>dadṛśur bhājanasthāni tīrtheṣu saritāṃ narāḥ // RamS_2,85.68 //</l>\n</lg>\n\n<lg>\n<l>śuklān aṃśumataś cāpi dantadhāvanasaṃcayān /</l>\n<l>śuklāṃś candanakalkāṃś ca samudgeṣv avatiṣṭhataḥ // RamS_2,85.69 //</l>\n</lg>\n\n<lg>\n<l>darpaṇān parimṛṣṭāṃś ca vāsasāṃ cāpi saṃcayān /</l>\n<l>pādukopānahāṃ caiva yugmān yatra sahasraśaḥ // RamS_2,85.70 //</l>\n</lg>\n\n<lg>\n<l>āñjanīḥ kaṅkatān kūrcāṃś chattrāṇi ca dhanūṃṣi ca /</l>\n<l>marmatrāṇāni citrāṇi śayanāny āsanāni ca // RamS_2,85.71 //</l>\n</lg>\n\n<lg>\n<l>pratipānahradān pūrṇān kharoṣṭragajavājinām /</l>\n<l>avagāhya sutīrthāṃś ca hradān sotpalapuṣkarān // RamS_2,85.72 //</l>\n</lg>\n\n<lg>\n<l>nīlavaiḍūryavarṇāṃś ca mṛdūn yavasasaṃcayān /</l>\n<l>nirvāpārthaṃ paśūnāṃ te dadṛśus tatra sarvaśaḥ // RamS_2,85.73 //</l>\n</lg>\n\n<lg>\n<l>vyasmayanta manuṣyās te svapnakalpaṃ tad adbhutam /</l>\n<l>dṛṣṭvātithyaṃ kṛtaṃ tādṛg bharatasya maharṣiṇā // RamS_2,85.74 //</l>\n</lg>\n\n<lg>\n<l>ity evaṃ ramamāṇānāṃ devānām iva nandane /</l>\n<l>bharadvājāśrame ramye sā rātrir vyatyavartata // RamS_2,85.75 //</l>\n</lg>\n\n<lg>\n<l>pratijagmuś ca tā nadyo gandharvāś ca yathāgatam /</l>\n<l>bharadvājam anujñāpya tāś ca sarvā varāṅganāḥ // RamS_2,85.76 //</l>\n</lg>\n\n<lg>\n<l>tathaiva mattā madirotkaṭā narās tathaiva divyāgurucandanokṣitāḥ /</l>\n<l>tathaiva divyā vividhāḥ sraguttamāḥ pṛthakprakīrṇā manujaiḥ pramarditāḥ // RamS_2,85.77 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 86</l>\n<l>tatas tāṃ rajanīm uṣya bharataḥ saparicchadaḥ /</l>\n<l>kṛtātithyo bharadvājaṃ kāmād abhijagāma ha // RamS_2,86.1 //</l>\n</lg>\n\n<lg>\n<l>tam ṛṣiḥ puruṣavyāghraṃ prekṣya prāñjalim āgatam /</l>\n<l>hutāgnihotro bharataṃ bharadvājo 'bhyabhāṣata // RamS_2,86.2 //</l>\n</lg>\n\n<lg>\n<l>kaccid atra sukhā rātris tavāsmadviṣaye gatā /</l>\n<l>samagras te janaḥ kaccid ātithye śaṃsa me 'nagha // RamS_2,86.3 //</l>\n</lg>\n\n<lg>\n<l>tam uvācāñjaliṃ kṛtvā bharato 'bhipraṇamya ca /</l>\n<l>āśramād abhiniṣkrāntam ṛṣim uttamatejasam // RamS_2,86.4 //</l>\n</lg>\n\n<lg>\n<l>sukhoṣito 'smi bhagavan samagrabalavāhanaḥ /</l>\n<l>tarpitaḥ sarvakāmaiś ca sāmātyo balavat tvayā // RamS_2,86.5 //</l>\n</lg>\n\n<lg>\n<l>apetaklamasaṃtāpāḥ subhikṣāḥ supratiśrayāḥ /</l>\n<l>api preṣyān upādāya sarve sma susukhoṣitāḥ // RamS_2,86.6 //</l>\n</lg>\n\n<lg>\n<l>āmantraye 'haṃ bhagavan kāmaṃ tvām ṛṣisattama /</l>\n<l>samīpaṃ prasthitaṃ bhrātur maitreṇekṣasva cakṣuṣā // RamS_2,86.7 //</l>\n</lg>\n\n<lg>\n<l>āśramaṃ tasya dharmajña dhārmikasya mahātmanaḥ /</l>\n<l>ācakṣva katamo mārgaḥ kiyān iti ca śaṃsa me // RamS_2,86.8 //</l>\n</lg>\n\n<lg>\n<l>iti pṛṣṭas tu bharataṃ bhrātṛdarśanalālasam /</l>\n<l>pratyuvāca mahātejā bharadvājo mahātapāḥ // RamS_2,86.9 //</l>\n</lg>\n\n<lg>\n<l>bharatārdhatṛtīyeṣu yojaneṣv ajane vane /</l>\n<l>citrakūṭo giris tatra ramyanirdarakānanaḥ // RamS_2,86.10 //</l>\n</lg>\n\n<lg>\n<l>uttaraṃ pārśvam āsādya tasya mandākinī nadī /</l>\n<l>puṣpitadrumasaṃchannā ramyapuṣpitakānanā // RamS_2,86.11 //</l>\n</lg>\n\n<lg>\n<l>anantaraṃ tat saritaś citrakūṭaś ca parvataḥ /</l>\n<l>tayoḥ parṇakuṭī tāta tatra tau vasato dhruvam // RamS_2,86.12 //</l>\n</lg>\n\n<lg>\n<l>dakṣiṇenaiva mārgeṇa savyadakṣiṇam eva ca /</l>\n<l>gajavājirathākīrṇāṃ vāhinīṃ vāhinīpate /</l>\n<l>vāhayasva mahābhāga tato drakṣyasi rāghavam // RamS_2,86.13* //</l>\n</lg>\n<lg>\n<l>prayāṇam iti ca śrutvā rājarājasya yoṣitaḥ /</l>\n<l>hitvā yānāni yānārhā brāhmaṇaṃ paryavārayan // RamS_2,86.14 //</l>\n</lg>\n\n<lg>\n<l>vepamānā kṛśā dīnā saha devyā sumitrayā /</l>\n<l>kausalyā tatra jagrāha karābhyāṃ caraṇau muneḥ // RamS_2,86.15 //</l>\n</lg>\n\n<lg>\n<l>asamṛddhena kāmena sarvalokasya garhitā /</l>\n<l>kaikeyī tasya jagrāha caraṇau savyapatrapā // RamS_2,86.16 //</l>\n</lg>\n\n<lg>\n<l>taṃ pradakṣiṇam āgamya bhagavantaṃ mahāmunim /</l>\n<l>adūrād bharatasyaiva tasthau dīnamanās tadā // RamS_2,86.17 //</l>\n</lg>\n\n<lg>\n<l>tataḥ papraccha bharataṃ bharadvājo dṛḍhavrataḥ /</l>\n<l>viśeṣaṃ jñātum icchāmi mātḥṇāṃ tava rāghava // RamS_2,86.18 //</l>\n</lg>\n\n<lg>\n<l>evam uktas tu bharato bharadvājena dhārmikaḥ /</l>\n<l>uvāca prāñjalir bhūtvā vākyaṃ vacanakovidaḥ // RamS_2,86.19 //</l>\n</lg>\n\n<lg>\n<l>yām imāṃ bhagavan dīnāṃ śokānaśanakarśitām /</l>\n<l>pitur hi mahiṣīṃ devīṃ devatām iva paśyasi // RamS_2,86.20 //</l>\n</lg>\n\n<lg>\n<l>eṣā taṃ puruṣavyāghraṃ siṃhavikrāntagāminam /</l>\n<l>kausalyā suṣuve rāmaṃ dhātāram aditir yathā // RamS_2,86.21 //</l>\n</lg>\n\n<lg>\n<l>asyā vāmabhujaṃ śliṣṭā yaiṣā tiṣṭhati durmanāḥ /</l>\n<l>karṇikārasya śākheva śīrṇapuṣpā vanāntare // RamS_2,86.22 //</l>\n</lg>\n\n<lg>\n<l>etasyās tau sutau devyāḥ kumārau devavarṇinau /</l>\n<l>ubhau lakṣmaṇaśatrughnau vīrau satyaparākramau // RamS_2,86.23 //</l>\n</lg>\n\n<lg>\n<l>yasyāḥ kṛte naravyāghrau jīvanāśam ito gatau /</l>\n<l>rājā putravihīnaś ca svargaṃ daśaratho gataḥ // RamS_2,86.24 //</l>\n</lg>\n\n<lg>\n<l>aiśvaryakāmāṃ kaikeyīm anāryām āryarūpiṇīm /</l>\n<l>mamaitāṃ mātaraṃ viddhi nṛśaṃsāṃ pāpaniścayām /</l>\n<l>yatomūlaṃ hi paśyāmi vyasanaṃ mahad ātmanaḥ // RamS_2,86.25* //</l>\n</lg>\n<lg>\n<l>ity uktvā naraśārdūlo bāṣpagadgadayā girā /</l>\n<l>sa niśaśvāsa tāmrākṣo nāgaḥ kruddha ivāsakṛt // RamS_2,86.26 //</l>\n</lg>\n\n<lg>\n<l>bharadvājo maharṣis taṃ bruvantaṃ bharataṃ tadā /</l>\n<l>pratyuvāca mahābuddhir idaṃ vacanam arthavat // RamS_2,86.27 //</l>\n</lg>\n\n<lg>\n<l>na doṣeṇāvagantavyā kaikeyī bharata tvayā /</l>\n<l>rāmapravrājanaṃ hy etat sukhodarkaṃ bhaviṣyati // RamS_2,86.28 //</l>\n</lg>\n\n<lg>\n<l>abhivādya tu saṃsiddhaḥ kṛtvā cainaṃ pradakṣiṇam /</l>\n<l>āmantrya bharataḥ sainyaṃ yujyatām ity acodayat // RamS_2,86.29 //</l>\n</lg>\n\n<lg>\n<l>tato vājirathān yuktvā divyān hemapariṣkṛtān /</l>\n<l>adhyārohat prayāṇārthī bahūn bahuvidho janaḥ // RamS_2,86.30 //</l>\n</lg>\n\n<lg>\n<l>gajakanyāgajāś caiva hemakakṣyāḥ patākinaḥ /</l>\n<l>jīmūtā iva gharmānte saghoṣāḥ sampratasthire // RamS_2,86.31 //</l>\n</lg>\n\n<lg>\n<l>vividhāny api yānāni mahānti ca laghūni ca /</l>\n<l>prayayuḥ sumahārhāṇi pādair eva padātayaḥ // RamS_2,86.32 //</l>\n</lg>\n\n<lg>\n<l>atha yānapravekais tu kausalyāpramukhāḥ striyaḥ /</l>\n<l>rāmadarśanakāṅkṣiṇyaḥ prayayur muditās tadā // RamS_2,86.33 //</l>\n</lg>\n\n<lg>\n<l>sa cārkataruṇābhāsāṃ niyuktāṃ śibikāṃ śubhām /</l>\n<l>āsthāya prayayau śrīmān bharataḥ saparicchadaḥ // RamS_2,86.34 //</l>\n</lg>\n\n<lg>\n<l>sā prayātā mahāsenā gajavājirathākulā /</l>\n<l>dakṣiṇāṃ diśam āvṛtya mahāmegha ivotthitaḥ /</l>\n<l>vanāni tu vyatikramya juṣṭāni mṛgapakṣibhiḥ // RamS_2,86.35* //</l>\n</lg>\n<lg>\n<l>sā samprahṛṣṭadvipavājiyodhā vitrāsayantī mṛgapakṣisaṃghān /</l>\n<l>mahad vanaṃ tat pravigāhamānā rarāja senā bharatasya tatra // RamS_2,86.36 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 87</l>\n<l>tayā mahatyā yāyinyā dhvajinyā vanavāsinaḥ /</l>\n<l>arditā yūthapā mattāḥ sayūthāḥ sampradudruvuḥ // RamS_2,87.1 //</l>\n</lg>\n\n<lg>\n<l>ṛkṣāḥ pṛṣatasaṃghāś ca ruravaś ca samantataḥ /</l>\n<l>dṛśyante vanarājīṣu giriṣv api nadīṣu ca // RamS_2,87.2 //</l>\n</lg>\n\n<lg>\n<l>sa sampratasthe dharmātmā prīto daśarathātmajaḥ /</l>\n<l>vṛto mahatyā nādinyā senayā caturaṅgayā // RamS_2,87.3 //</l>\n</lg>\n\n<lg>\n<l>sāgaraughanibhā senā bharatasya mahātmanaḥ /</l>\n<l>mahīṃ saṃchādayāmāsa prāvṛṣi dyām ivāmbudaḥ // RamS_2,87.4 //</l>\n</lg>\n\n<lg>\n<l>turaṃgaughair avatatā vāraṇaiś ca mahājavaiḥ /</l>\n<l>anālakṣyā ciraṃ kālaṃ tasmin kāle babhūva bhūḥ // RamS_2,87.5 //</l>\n</lg>\n\n<lg>\n<l>sa yātvā dūram adhvānaṃ supariśrāntavāhanaḥ /</l>\n<l>uvāca bharataḥ śrīmān vasiṣṭhaṃ mantriṇāṃ varam // RamS_2,87.6 //</l>\n</lg>\n\n<lg>\n<l>yādṛśaṃ lakṣyate rūpaṃ yathā caiva śrutaṃ mayā /</l>\n<l>vyaktaṃ prāptāḥ sma taṃ deśaṃ bharadvājo yam abravīt // RamS_2,87.7 //</l>\n</lg>\n\n<lg>\n<l>ayaṃ giriś citrakūṭas tathā mandākinī nadī /</l>\n<l>etat prakāśate dūrān nīlameghanibhaṃ vanam // RamS_2,87.8 //</l>\n</lg>\n\n<lg>\n<l>gireḥ sānūni ramyāṇi citrakūṭasya samprati /</l>\n<l>vāraṇair avamṛdyante māmakaiḥ parvatopamaiḥ // RamS_2,87.9 //</l>\n</lg>\n\n<lg>\n<l>muñcanti kusumāny ete nagāḥ parvatasānuṣu /</l>\n<l>nīlā ivātapāpāye toyaṃ toyadharā ghanāḥ // RamS_2,87.10 //</l>\n</lg>\n\n<lg>\n<l>kiṃnarācaritoddeśaṃ paśya śatrughna parvatam /</l>\n<l>hayaiḥ samantād ākīrṇaṃ makarair iva sāgaram // RamS_2,87.11 //</l>\n</lg>\n\n<lg>\n<l>ete mṛgagaṇā bhānti śīghravegāḥ pracoditāḥ /</l>\n<l>vāyupraviddhāḥ śaradi megharājir ivāmbare // RamS_2,87.12 //</l>\n</lg>\n\n<lg>\n<l>kurvanti kusumāpīḍāñ śiraḥsu surabhīn amī /</l>\n<l>meghaprakāśaiḥ phalakair dākṣiṇātyā yathā narāḥ // RamS_2,87.13 //</l>\n</lg>\n\n<lg>\n<l>niṣkūjam iva bhūtvedaṃ vanaṃ ghorapradarśanam /</l>\n<l>ayodhyeva janākīrṇā samprati pratibhāti mā // RamS_2,87.14 //</l>\n</lg>\n\n<lg>\n<l>khurair udīrito reṇur divaṃ pracchādya tiṣṭhati /</l>\n<l>taṃ vahaty anilaḥ śīghraṃ kurvann iva mama priyam // RamS_2,87.15 //</l>\n</lg>\n\n<lg>\n<l>syandanāṃs turagopetān sūtamukhyair adhiṣṭhitān /</l>\n<l>etān saṃpatataḥ śīghraṃ paśya śatrughna kānane // RamS_2,87.16 //</l>\n</lg>\n\n<lg>\n<l>etān vitrāsitān paśya barhiṇaḥ priyadarśanān /</l>\n<l>etam āviśataḥ śailam adhivāsaṃ patatriṇām // RamS_2,87.17 //</l>\n</lg>\n\n<lg>\n<l>atimātram ayaṃ deśo manojñaḥ pratibhāti mā /</l>\n<l>tāpasānāṃ nivāso 'yaṃ vyaktaṃ svargapatho yathā // RamS_2,87.18 //</l>\n</lg>\n\n<lg>\n<l>mṛgā mṛgībhiḥ sahitā bahavaḥ pṛṣatā vane /</l>\n<l>manojñarūpā lakṣyante kusumair iva citritāḥ // RamS_2,87.19 //</l>\n</lg>\n\n<lg>\n<l>sādhu sainyāḥ pratiṣṭhantāṃ vicinvantu ca kānanam /</l>\n<l>yathā tau puruṣavyāghrau dṛśyete rāmalakṣmaṇau // RamS_2,87.20 //</l>\n</lg>\n\n<lg>\n<l>bharatasya vacaḥ śrutvā puruṣāḥ śastrapāṇayaḥ /</l>\n<l>viviśus tad vanaṃ śūrā dhūmaṃ ca dadṛśus tataḥ // RamS_2,87.21 //</l>\n</lg>\n\n<lg>\n<l>te samālokya dhūmāgram ūcur bharatam āgatāḥ /</l>\n<l>nāmanuṣye bhavaty agnir vyaktam atraiva rāghavau // RamS_2,87.22 //</l>\n</lg>\n\n<lg>\n<l>atha nātra naravyāghrau rājaputrau paraṃtapau /</l>\n<l>anye rāmopamāḥ santi vyaktam atra tapasvinaḥ // RamS_2,87.23 //</l>\n</lg>\n\n<lg>\n<l>tac chrutvā bharatas teṣāṃ vacanaṃ sādhusaṃmatam /</l>\n<l>sainyān uvāca sarvāṃs tān amitrabalamardanaḥ // RamS_2,87.24 //</l>\n</lg>\n\n<lg>\n<l>yattā bhavantas tiṣṭhantu neto gantavyam agrataḥ /</l>\n<l>aham eva gamiṣyāmi sumantro gurur eva ca // RamS_2,87.25 //</l>\n</lg>\n\n<lg>\n<l>evam uktās tataḥ sarve tatra tasthuḥ samantataḥ /</l>\n<l>bharato yatra dhūmāgraṃ tatra dṛṣṭiṃ samādadhāt // RamS_2,87.26 //</l>\n</lg>\n\n<lg>\n<l>vyavasthitā yā bharatena sā camūr nirīkṣamāṇāpi ca dhūmam agrataḥ /</l>\n<l>babhūva hṛṣṭā nacireṇa jānatī priyasya rāmasya samāgamaṃ tadā // RamS_2,87.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 88</l>\n<l>dīrghakāloṣitas tasmin girau girivanapriyaḥ /</l>\n<l>vaidehyāḥ priyamākāṅkṣan svaṃ ca cittaṃ vilobhayan // RamS_2,88.1 //</l>\n</lg>\n\n<lg>\n<l>atha dāśarathiś citraṃ citrakūṭam adarśayat /</l>\n<l>bhāryām amarasaṃkāśaḥ śacīm iva puraṃdaraḥ // RamS_2,88.2 //</l>\n</lg>\n\n<lg>\n<l>na rājyād bhraṃśanaṃ bhadre na suhṛdbhir vinābhavaḥ /</l>\n<l>mano me bādhate dṛṣṭvā ramaṇīyam imaṃ girim // RamS_2,88.3 //</l>\n</lg>\n\n<lg>\n<l>paśyemam acalaṃ bhadre nānādvijagaṇāyutam /</l>\n<l>śikharaiḥ kham ivodviddhair dhātumadbhir vibhūṣitam // RamS_2,88.4 //</l>\n</lg>\n\n<lg>\n<l>kecid rajatasaṃkāśāḥ kecit kṣatajasaṃnibhāḥ /</l>\n<l>pītamāñjiṣṭhavarṇāś ca kecin maṇivaraprabhāḥ // RamS_2,88.5 //</l>\n</lg>\n\n<lg>\n<l>puṣpārkaketakābhāś ca kecij jyotīrasaprabhāḥ /</l>\n<l>virājante 'calendrasya deśā dhātuvibhūṣitāḥ // RamS_2,88.6 //</l>\n</lg>\n\n<lg>\n<l>nānāmṛgagaṇadvīpitarakṣvṛkṣagaṇair vṛtaḥ /</l>\n<l>aduṣṭair bhāty ayaṃ śailo bahupakṣisamākulaḥ // RamS_2,88.7 //</l>\n</lg>\n\n<lg>\n<l>āmrajambvasanair lodhraiḥ priyālaiḥ panasair dhavaiḥ /</l>\n<l>aṅkolair bhavyatiniśair bilvatindukaveṇubhiḥ // RamS_2,88.8 //</l>\n</lg>\n\n<lg>\n<l>kāśmaryariṣṭavaraṇair madhūkais tilakais tathā /</l>\n<l>badaryāmalakair nīpair vetradhanvanabījakaiḥ // RamS_2,88.9 //</l>\n</lg>\n\n<lg>\n<l>puṣpavadbhiḥ phalopetaiś chāyāvadbhir manoramaiḥ /</l>\n<l>evamādibhir ākīrṇaḥ śriyaṃ puṣyaty ayaṃ giriḥ // RamS_2,88.10 //</l>\n</lg>\n\n<lg>\n<l>śailaprastheṣu ramyeṣu paśyemān kāmaharṣaṇān /</l>\n<l>kiṃnarān dvaṃdvaśo bhadre ramamāṇān manasvinaḥ // RamS_2,88.11 //</l>\n</lg>\n\n<lg>\n<l>śākhāvasaktān khaḍgāṃś ca pravarāṇy ambarāṇi ca /</l>\n<l>paśya vidyādharastrīṇāṃ krīḍoddeśān manoramān // RamS_2,88.12 //</l>\n</lg>\n\n<lg>\n<l>jalaprapātair udbhedair nisyandaiś ca kvacit kvacit /</l>\n<l>sravadbhir bhāty ayaṃ śailaḥ sravan mada iva dvipaḥ // RamS_2,88.13 //</l>\n</lg>\n\n<lg>\n<l>guhāsamīraṇo gandhān nānāpuṣpabhavān vahan /</l>\n<l>ghrāṇatarpaṇam abhyetya kaṃ naraṃ na praharṣayet // RamS_2,88.14 //</l>\n</lg>\n\n<lg>\n<l>yadīha śarado 'nekās tvayā sārdham anindite /</l>\n<l>lakṣmaṇena ca vatsyāmi na māṃ śokaḥ pradhakṣyati // RamS_2,88.15 //</l>\n</lg>\n\n<lg>\n<l>bahupuṣpaphale ramye nānādvijagaṇāyute /</l>\n<l>vicitraśikhare hy asmin ratavān asmi bhāmini // RamS_2,88.16 //</l>\n</lg>\n\n<lg>\n<l>anena vanavāsena mayā prāptaṃ phaladvayam /</l>\n<l>pituś cānṛṇatā dharme bharatasya priyaṃ tathā // RamS_2,88.17 //</l>\n</lg>\n\n<lg>\n<l>vaidehi ramase kaccic citrakūṭe mayā saha /</l>\n<l>paśyantī vividhān bhāvān manovākkāyasaṃyatān // RamS_2,88.18 //</l>\n</lg>\n\n<lg>\n<l>idam evāmṛtaṃ prāhū rājñāṃ rājarṣayaḥ pare /</l>\n<l>vanavāsaṃ bhavārthāya pretya me prapitāmahāḥ // RamS_2,88.19 //</l>\n</lg>\n\n<lg>\n<l>śilāḥ śailasya śobhante viśālāḥ śataśo 'bhitaḥ /</l>\n<l>bahulā bahulair varṇair nīlapītasitāruṇaiḥ // RamS_2,88.20 //</l>\n</lg>\n\n<lg>\n<l>niśi bhānty acalendrasya hutāśanaśikhā iva /</l>\n<l>oṣadhyaḥ svaprabhā lakṣmyā bhrājamānāḥ sahasraśaḥ // RamS_2,88.21 //</l>\n</lg>\n\n<lg>\n<l>kecit kṣayanibhā deśāḥ kecid udyānasaṃnibhāḥ /</l>\n<l>kecid ekaśilā bhānti parvatasyāsya bhāmini // RamS_2,88.22 //</l>\n</lg>\n\n<lg>\n<l>bhittveva vasudhāṃ bhāti citrakūṭaḥ samutthitaḥ /</l>\n<l>citrakūṭasya kūṭo 'sau dṛśyate sarvataḥ śivaḥ // RamS_2,88.23 //</l>\n</lg>\n\n<lg>\n<l>kuṣṭhapuṃnāgatagarabhūrjapatrottarachadān /</l>\n<l>kāmināṃ svāstarān paśya kuśeśayadalāyutān // RamS_2,88.24 //</l>\n</lg>\n\n<lg>\n<l>mṛditāś cāpaviddhāś ca dṛśyante kamalasrajaḥ /</l>\n<l>kāmibhir vanite paśya phalāni vividhāni ca // RamS_2,88.25 //</l>\n</lg>\n\n<lg>\n<l>vasvaukasārāṃ nalinīm atyetīvottarān kurūn /</l>\n<l>parvataś citrakūṭo 'sau bahumūlaphalodakaḥ // RamS_2,88.26 //</l>\n</lg>\n\n<lg>\n<l>imaṃ tu kālaṃ vanite vijahrivāṃs tvayā ca sīte saha lakṣmaṇena ca /</l>\n<l>ratiṃ prapatsye kuladharmavardhinīṃ satāṃ pathi svair niyamaiḥ paraiḥ sthitaḥ // RamS_2,88.27 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 89</l>\n<l>atha śailād viniṣkramya maithilīṃ kosaleśvaraḥ /</l>\n<l>adarśayac chubhajalāṃ ramyāṃ mandākinīṃ nadīm // RamS_2,89.1 //</l>\n</lg>\n\n<lg>\n<l>abravīc ca varārohāṃ cārucandranibhānanām /</l>\n<l>videharājasya sutāṃ rāmo rājīvalocanaḥ // RamS_2,89.2 //</l>\n</lg>\n\n<lg>\n<l>vicitrapulināṃ ramyāṃ haṃsasārasasevitām /</l>\n<l>kusumair upasaṃpannāṃ paśya mandākinīṃ nadīm // RamS_2,89.3 //</l>\n</lg>\n\n<lg>\n<l>nānāvidhais tīraruhair vṛtāṃ puṣpaphaladrumaiḥ /</l>\n<l>rājantīṃ rājarājasya nalinīm iva sarvataḥ // RamS_2,89.4 //</l>\n</lg>\n\n<lg>\n<l>mṛgayūthanipītāni kaluṣāmbhāṃsi sāmpratam /</l>\n<l>tīrthāni ramaṇīyāni ratiṃ saṃjanayanti me // RamS_2,89.5 //</l>\n</lg>\n\n<lg>\n<l>jaṭājinadharāḥ kāle valkalottaravāsasaḥ /</l>\n<l>ṛṣayas tv avagāhante nadīṃ mandākinīṃ priye // RamS_2,89.6 //</l>\n</lg>\n\n<lg>\n<l>ādityam upatiṣṭhante niyamād ūrdhvabāhavaḥ /</l>\n<l>ete 'pare viśālākṣi munayaḥ saṃśitavratāḥ // RamS_2,89.7 //</l>\n</lg>\n\n<lg>\n<l>mārutoddhūtaśikharaiḥ pranṛtta iva parvataḥ /</l>\n<l>pādapaiḥ pattrapuṣpāṇi sṛjadbhir abhito nadīm // RamS_2,89.8 //</l>\n</lg>\n\n<lg>\n<l>kaccin maṇinikāśodāṃ kaccit pulinaśālinīm /</l>\n<l>kaccit siddhajanākīrṇāṃ paśya mandākinīṃ nadīm // RamS_2,89.9 //</l>\n</lg>\n\n<lg>\n<l>nirdhūtān vāyunā paśya vitatān puṣpasaṃcayān /</l>\n<l>poplūyamānān aparān paśya tvaṃ jalamadhyagān // RamS_2,89.10 //</l>\n</lg>\n\n<lg>\n<l>tāṃś cātivalguvacaso rathāṅgāhvayanā dvijāḥ /</l>\n<l>adhirohanti kalyāṇi niṣkūjantaḥ śubhā giraḥ // RamS_2,89.11 //</l>\n</lg>\n\n<lg>\n<l>darśanaṃ citrakūṭasya mandākinyāś ca śobhane /</l>\n<l>adhikaṃ puravāsāc ca manye ca tava darśanāt // RamS_2,89.12 //</l>\n</lg>\n\n<lg>\n<l>vidhūtakaluṣaiḥ siddhais tapodamaśamānvitaiḥ /</l>\n<l>nityavikṣobhitajalāṃ vigāhasva mayā saha // RamS_2,89.13 //</l>\n</lg>\n\n<lg>\n<l>sakhīvac ca vigāhasva sīte mandākinīm imām /</l>\n<l>kamalāny avamajjantī puṣkarāṇi ca bhāmini // RamS_2,89.14 //</l>\n</lg>\n\n<lg>\n<l>tvaṃ paurajanavad vyālān ayodhyām iva parvatam /</l>\n<l>manyasva vanite nityaṃ sarayūvad imāṃ nadīm // RamS_2,89.15 //</l>\n</lg>\n\n<lg>\n<l>lakṣmaṇaś caiva dharmātmā mannideśe vyavasthitaḥ /</l>\n<l>tvaṃ cānukūlā vaidehi prītiṃ janayatho mama // RamS_2,89.16 //</l>\n</lg>\n\n<lg>\n<l>upaspṛśaṃs triṣavaṇaṃ madhumūlaphalāśanaḥ /</l>\n<l>nāyodhyāyai na rājyāya spṛhaye 'dya tvayā saha // RamS_2,89.17 //</l>\n</lg>\n\n<lg>\n<l>imāṃ hi ramyāṃ gajayūthalolitāṃ nipītatoyāṃ gajasiṃhavānaraiḥ /</l>\n<l>supuṣpitaiḥ puṣpadharair alaṃkṛtāṃ na so 'sti yaḥ syān na gatakramaḥ sukhī // RamS_2,89.18 //</l>\n</lg>\n\n<lg>\n<l>itīva rāmo bahusaṃgataṃ vacaḥ priyāsahāyaḥ saritaṃ prati bruvan /</l>\n<l>cacāra ramyaṃ nayanāñjanaprabhaṃ sa citrakūṭaṃ raghuvaṃśavardhanaḥ // RamS_2,89.19 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 90</l>\n<l>tathā tatrāsatas tasya bharatasyopayāyinaḥ /</l>\n<l>sainyareṇuś ca śabdaś ca prādurāstāṃ nabhaḥspṛśau // RamS_2,90.1 //</l>\n</lg>\n\n<lg>\n<l>etasminn antare trastāḥ śabdena mahatā tataḥ /</l>\n<l>arditā yūthapā mattāḥ sayūthā dudruvur diśaḥ // RamS_2,90.2 //</l>\n</lg>\n\n<lg>\n<l>sa taṃ sainyasamudbhūtaṃ śabdaṃ śuśrava rāghavaḥ /</l>\n<l>tāṃś ca vipradrutān sarvān yūthapān anvavaikṣata // RamS_2,90.3 //</l>\n</lg>\n\n<lg>\n<l>tāṃś ca vidravato dṛṣṭvā taṃ ca śrutvā sa niḥsvanam /</l>\n<l>uvāca rāmaḥ saumitriṃ lakṣmaṇaṃ dīptatejasam // RamS_2,90.4 //</l>\n</lg>\n\n<lg>\n<l>hanta lakṣmaṇa paśyeha sumitrā suprajās tvayā /</l>\n<l>bhīmastanitagambhīras tumulaḥ śrūyate svanaḥ // RamS_2,90.5 //</l>\n</lg>\n\n<lg>\n<l>rājā vā rājamātro vā mṛgayām aṭate vane /</l>\n<l>anyad vā śvāpadaṃ kiṃcit saumitre jñātum arhasi /</l>\n<l>sarvam etad yathātattvam acirāj jñātum arhasi // RamS_2,90.6* //</l>\n</lg>\n<lg>\n<l>sa lakṣmaṇaḥ saṃtvaritaḥ sālam āruhya puṣpitam /</l>\n<l>prekṣamāṇo diśaḥ sarvāḥ pūrvāṃ diśam avaikṣata // RamS_2,90.7 //</l>\n</lg>\n\n<lg>\n<l>udaṅmukhaḥ prekṣamāṇo dadarśa mahatīṃ camūm /</l>\n<l>rathāśvagajasambādhāṃ yattair yuktāṃ padātibhiḥ // RamS_2,90.8 //</l>\n</lg>\n\n<lg>\n<l>tām aśvagajasampūrṇāṃ rathadhvajavibhūṣitām /</l>\n<l>śaśaṃsa senāṃ rāmāya vacanaṃ cedam abravīt // RamS_2,90.9 //</l>\n</lg>\n\n<lg>\n<l>agniṃ saṃśamayatv āryaḥ sītā ca bhajatāṃ guhām /</l>\n<l>sajyaṃ kuruṣva cāpaṃ ca śarāṃś ca kavacaṃ tathā // RamS_2,90.10 //</l>\n</lg>\n\n<lg>\n<l>taṃ rāmaḥ puruṣavyāghro lakṣmaṇaṃ pratyuvāca ha /</l>\n<l>aṅgāvekṣasva saumitre kasyaitāṃ manyase camūm // RamS_2,90.11 //</l>\n</lg>\n\n<lg>\n<l>evam uktas tu rāmeṇa lakṣmaṇo vākyam abravīt /</l>\n<l>didhakṣann iva tāṃ senāṃ ruṣitaḥ pāvako yathā // RamS_2,90.12 //</l>\n</lg>\n\n<lg>\n<l>sampannaṃ rājyam icchaṃs tu vyaktaṃ prāpyābhiṣecanam /</l>\n<l>āvāṃ hantuṃ samabhyeti kaikeyyā bharataḥ sutaḥ // RamS_2,90.13 //</l>\n</lg>\n\n<lg>\n<l>eṣa vai sumahāñ śrīmān viṭapī saṃprakāśate /</l>\n<l>virājaty udgataskandhaḥ kovidāradhvajo rathe // RamS_2,90.14 //</l>\n</lg>\n\n<lg>\n<l>bhajanty ete yathākāmam aśvān āruhya śīghragān /</l>\n<l>ete bhrājanti saṃhṛṣṭā gajān āruhya sādinaḥ // RamS_2,90.15 //</l>\n</lg>\n\n<lg>\n<l>gṛhītadhanuṣau cāvāṃ giriṃ vīra śrayāvahe /</l>\n<l>api nau vaśam āgacchet kovidāradhvajo raṇe // RamS_2,90.16 //</l>\n</lg>\n\n<lg>\n<l>api drakṣyāmi bharataṃ yatkṛte vyasanaṃ mahat /</l>\n<l>tvayā rāghava samprāptaṃ sītayā ca mayā tathā // RamS_2,90.17 //</l>\n</lg>\n\n<lg>\n<l>yannimittaṃ bhavān rājyāc cyuto rāghava śāśvatāt /</l>\n<l>samprāpto 'yam arir vīra bharato vadhya eva me // RamS_2,90.18 //</l>\n</lg>\n\n<lg>\n<l>bharatasya vadhe doṣaṃ nāhaṃ paśyāmi rāghava /</l>\n<l>pūrvāpakāriṇāṃ tyāge na hy adharmo vidhīyate /</l>\n<l>etasmin nihate kṛtsnām anuśādhi vasuṃdharām // RamS_2,90.19* //</l>\n</lg>\n<lg>\n<l>adya putraṃ hataṃ saṃkhye kaikeyī rājyakāmukā /</l>\n<l>mayā paśyet suduḥkhārtā hastibhagnam iva drumam // RamS_2,90.20 //</l>\n</lg>\n\n<lg>\n<l>kaikeyīṃ ca vadhiṣyāmi sānubandhāṃ sabāndhavām /</l>\n<l>kaluṣeṇādya mahatā medinī parimucyatām // RamS_2,90.21 //</l>\n</lg>\n\n<lg>\n<l>adyemaṃ saṃyataṃ krodham asatkāraṃ ca mānada /</l>\n<l>mokṣyāmi śatrusainyeṣu kakṣeṣv iva hutāśanam // RamS_2,90.22 //</l>\n</lg>\n\n<lg>\n<l>adyaitac citrakūṭasya kānanaṃ niśitaiḥ śaraiḥ /</l>\n<l>bhindañ śatruśarīrāṇi kariṣye śoṇitokṣitam // RamS_2,90.23 //</l>\n</lg>\n\n<lg>\n<l>śarair nirbhinnahṛdayān kuñjarāṃs turagāṃs tathā /</l>\n<l>śvāpadāḥ parikarṣantu narāṃś ca nihatān mayā // RamS_2,90.24 //</l>\n</lg>\n\n<lg>\n<l>śarāṇāṃ dhanuṣaś cāham anṛṇo 'smi mahāvane /</l>\n<l>sasainyaṃ bharataṃ hatvā bhaviṣyāmi na saṃśayaḥ // RamS_2,90.25 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 91</l>\n<l>susaṃrabdhaṃ tu saumitriṃ lakṣmaṇaṃ krodhamūrchitam /</l>\n<l>rāmas tu parisāntvyātha vacanaṃ cedam abravīt // RamS_2,91.1 //</l>\n</lg>\n\n<lg>\n<l>kim atra dhanuṣā kāryam asinā vā sacarmaṇā /</l>\n<l>maheṣvāse mahāprājñe bharate svayam āgate // RamS_2,91.2 //</l>\n</lg>\n\n<lg>\n<l>prāptakālaṃ yad eṣo 'smān bharato draṣṭum icchati /</l>\n<l>asmāsu manasāpy eṣa nāhitaṃ kiṃcid ācaret // RamS_2,91.3 //</l>\n</lg>\n\n<lg>\n<l>vipriyaṃ kṛtapūrvaṃ te bharatena kadā na kim /</l>\n<l>īdṛśaṃ vā bhayaṃ te 'dya bharataṃ yo 'tra śaṅkase // RamS_2,91.4 //</l>\n</lg>\n\n<lg>\n<l>na hi te niṣṭhuraṃ vācyo bharato nāpriyaṃ vacaḥ /</l>\n<l>ahaṃ hy apriyam uktaḥ syāṃ bharatasyāpriye kṛte // RamS_2,91.5 //</l>\n</lg>\n\n<lg>\n<l>kathaṃ nu putrāḥ pitaraṃ hanyuḥ kasyāṃcid āpadi /</l>\n<l>bhrātā vā bhrātaraṃ hanyāt saumitre prāṇam ātmanaḥ // RamS_2,91.6 //</l>\n</lg>\n\n<lg>\n<l>yadi rājyasya hetos tvam imāṃ vācaṃ prabhāṣase /</l>\n<l>vakṣyāmi bharataṃ dṛṣṭvā rājyam asmai pradīyatām // RamS_2,91.7 //</l>\n</lg>\n\n<lg>\n<l>ucyamāno hi bharato mayā lakṣmaṇa tattvataḥ /</l>\n<l>rājyam asmai prayaccheti bāḍham ity eva vakṣyati // RamS_2,91.8 //</l>\n</lg>\n\n<lg>\n<l>tathokto dharmaśīlena bhrātrā tasya hite rataḥ /</l>\n<l>lakṣmaṇaḥ praviveśeva svāni gātrāṇi lajjayā // RamS_2,91.9 //</l>\n</lg>\n\n<lg>\n<l>vrīḍitaṃ lakṣmaṇaṃ dṛṣṭvā rāghavaḥ pratyuvāca ha /</l>\n<l>eṣa manye mahābāhur ihāsmān draṣṭum āgataḥ // RamS_2,91.10 //</l>\n</lg>\n\n<lg>\n<l>vanavāsam anudhyāya gṛhāya pratineṣyati /</l>\n<l>imāṃ vāpy eṣa vaidehīm atyantasukhasevinīm // RamS_2,91.11 //</l>\n</lg>\n\n<lg>\n<l>etau tau saṃprakāśete gotravantau manoramau /</l>\n<l>vāyuvegasamau vīra javanau turagottamau // RamS_2,91.12 //</l>\n</lg>\n\n<lg>\n<l>sa eṣa sumahākāyaḥ kampate vāhinīmukhe /</l>\n<l>nāgaḥ śatruṃjayo nāma vṛddhas tātasya dhīmataḥ // RamS_2,91.13 //</l>\n</lg>\n\n<lg>\n<l>avatīrya tu sālāgrāt tasmāt sa samitiṃjayaḥ /</l>\n<l>lakṣmaṇaḥ prāñjalir bhūtvā tasthau rāmasya pārśvataḥ // RamS_2,91.14 //</l>\n</lg>\n\n<lg>\n<l>bharatenātha saṃdiṣṭā sammardo na bhaved iti /</l>\n<l>samantāt tasya śailasya senāvāsam akalpayat // RamS_2,91.15 //</l>\n</lg>\n\n<lg>\n<l>adhyardham ikṣvākucamūr yojanaṃ parvatasya sā /</l>\n<l>pārśve nyaviśad āvṛtya gajavājirathākulā // RamS_2,91.16 //</l>\n</lg>\n\n<lg>\n<l>sā citrakūṭe bharatena senā dharmaṃ puraskṛtya vidhūya darpam /</l>\n<l>prasādanārthaṃ raghunandanasya virocate nītimatā praṇītā // RamS_2,91.17 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 92</l>\n<l>niveśya senāṃ tu vibhuḥ padbhyāṃ pādavatāṃ varaḥ /</l>\n<l>abhigantuṃ sa kākutstham iyeṣa guruvartakam // RamS_2,92.1 //</l>\n</lg>\n\n<lg>\n<l>niviṣṭamātre sainye tu yathoddeśaṃ vinītavat /</l>\n<l>bharato bhrātaraṃ vākyaṃ śatrughnam idam abravīt // RamS_2,92.2 //</l>\n</lg>\n\n<lg>\n<l>kṣipraṃ vanam idaṃ saumya narasaṃghaiḥ samantataḥ /</l>\n<l>lubdhaiś ca sahitair ebhis tvam anveṣitum arhasi // RamS_2,92.3 //</l>\n</lg>\n\n<lg>\n<l>yāvan na rāmaṃ drakṣyāmi lakṣmaṇaṃ vā mahābalam /</l>\n<l>vaidehīṃ vā mahābhāgāṃ na me śāntir bhaviṣyati // RamS_2,92.4 //</l>\n</lg>\n\n<lg>\n<l>yāvan na candrasaṃkāśaṃ drakṣyāmi śubham ānanam /</l>\n<l>bhrātuḥ padmapalāśākṣaṃ na me śāntir bhaviṣyati // RamS_2,92.5 //</l>\n</lg>\n\n<lg>\n<l>yāvan na caraṇau bhrātuḥ pārthivavyañjanānvitau /</l>\n<l>śirasā dhārayiṣyāmi na me śāntir bhaviṣyati // RamS_2,92.6 //</l>\n</lg>\n\n<lg>\n<l>yāvan na rājye rājyārhaḥ pitṛpaitāmahe sthitaḥ /</l>\n<l>abhiṣekajalaklinno na me śāntir bhaviṣyati // RamS_2,92.7 //</l>\n</lg>\n\n<lg>\n<l>kṛtakṛtyā mahābhāgā vaidehī janakātmajā /</l>\n<l>bhartāraṃ sāgarāntāyāḥ pṛthivyā yānugacchati // RamS_2,92.8 //</l>\n</lg>\n\n<lg>\n<l>subhagaś citrakūṭo 'sau girirājopamo giriḥ /</l>\n<l>yasmin vasati kākutsthaḥ kubera iva nandane // RamS_2,92.9 //</l>\n</lg>\n\n<lg>\n<l>kṛtakāryam idaṃ durgaṃ vanaṃ vyālaniṣevitam /</l>\n<l>yad adhyāste mahātejā rāmaḥ śastrabhṛtāṃ varaḥ // RamS_2,92.10 //</l>\n</lg>\n\n<lg>\n<l>evam uktvā mahātejā bharataḥ puruṣarṣabhaḥ /</l>\n<l>padbhyām eva mahātejāḥ praviveśa mahad vanam // RamS_2,92.11 //</l>\n</lg>\n\n<lg>\n<l>sa tāni drumajālāni jātāni girisānuṣu /</l>\n<l>puṣpitāgrāṇi madhyena jagāma vadatāṃ varaḥ // RamS_2,92.12 //</l>\n</lg>\n\n<lg>\n<l>sa gireś citrakūṭasya sālam āsādya puṣpitam /</l>\n<l>rāmāśramagatasyāgner dadarśa dhvajam ucchritam // RamS_2,92.13 //</l>\n</lg>\n\n<lg>\n<l>taṃ dṛṣṭvā bharataḥ śrīmān mumoda sahabāndhavaḥ /</l>\n<l>atra rāma iti jñātvā gataḥ pāram ivāmbhasaḥ // RamS_2,92.14 //</l>\n</lg>\n\n<lg>\n<l>sa citrakūṭe tu girau niśāmya rāmāśramaṃ puṇyajanopapannam /</l>\n<l>guhena sārdhaṃ tvarito jagāma punar niveśyaiva camūṃ mahātmā // RamS_2,92.15 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 93</l>\n<l>niviṣṭāyāṃ tu senāyām utsuko bharatas tadā /</l>\n<l>jagāma bhrātaraṃ draṣṭuṃ śatrughnam anudarśayan // RamS_2,93.1 //</l>\n</lg>\n\n<lg>\n<l>ṛṣiṃ vasiṣṭhaṃ saṃdiśya mātḥn me śīghram ānaya /</l>\n<l>iti tvaritam agre sa jagāma guruvatsalaḥ // RamS_2,93.2 //</l>\n</lg>\n\n<lg>\n<l>sumantras tv api śatrughnam adūrād anvapadyata /</l>\n<l>rāmadarśanajas tarṣo bharatasyeva tasya ca // RamS_2,93.3 //</l>\n</lg>\n\n<lg>\n<l>gacchann evātha bharatas tāpasālayasaṃsthitām /</l>\n<l>bhrātuḥ parṇakuṭīṃ śrīmān uṭajaṃ ca dadarśa ha // RamS_2,93.4 //</l>\n</lg>\n\n<lg>\n<l>śālāyās tv agratas tasyā dadarśa bharatas tadā /</l>\n<l>kāṣṭhāni cāvabhagnāni puṣpāṇy avacitāni ca // RamS_2,93.5 //</l>\n</lg>\n\n<lg>\n<l>dadarśa ca vane tasmin mahataḥ saṃcayān kṛtān /</l>\n<l>mṛgāṇāṃ mahiṣāṇāṃ ca karīṣaiḥ śītakāraṇāt // RamS_2,93.6 //</l>\n</lg>\n\n<lg>\n<l>gacchan eva mahābāhur dyutimān bharatas tadā /</l>\n<l>śatrughnaṃ cābravīd dhṛṣṭas tān amātyāṃś ca sarvaśaḥ // RamS_2,93.7 //</l>\n</lg>\n\n<lg>\n<l>manye prāptāḥ sma taṃ deśaṃ bharadvājo yam abravīt /</l>\n<l>nātidūre hi manye 'haṃ nadīṃ mandākinīm itaḥ // RamS_2,93.8 //</l>\n</lg>\n\n<lg>\n<l>uccair baddhāni cīrāṇi lakṣmaṇena bhaved ayam /</l>\n<l>abhijñānakṛtaḥ panthā vikāle gantum icchatā // RamS_2,93.9 //</l>\n</lg>\n\n<lg>\n<l>idaṃ codāttadantānāṃ kuñjarāṇāṃ tarasvinām /</l>\n<l>śailapārśve parikrāntam anyonyam abhigarjatām // RamS_2,93.10 //</l>\n</lg>\n\n<lg>\n<l>yam evādhātum icchanti tāpasāḥ satataṃ vane /</l>\n<l>tasyāsau dṛśyate dhūmaḥ saṃkulaḥ kṛṣṇavartmanaḥ // RamS_2,93.11 //</l>\n</lg>\n\n<lg>\n<l>atrāhaṃ puruṣavyāghraṃ gurusatkārakāriṇam /</l>\n<l>āryaṃ drakṣyāmi saṃhṛṣṭo maharṣim iva rāghavam // RamS_2,93.12 //</l>\n</lg>\n\n<lg>\n<l>atha gatvā muhūrtaṃ tu citrakūṭaṃ sa rāghavaḥ /</l>\n<l>mandākinīm anuprāptas taṃ janaṃ cedam abravīt // RamS_2,93.13 //</l>\n</lg>\n\n<lg>\n<l>jagatyāṃ puruṣavyāghra āste vīrāsane rataḥ /</l>\n<l>janendro nirjanaṃ prāpya dhin me janma sajīvitam // RamS_2,93.14 //</l>\n</lg>\n\n<lg>\n<l>matkṛte vyasanaṃ prāpto lokanātho mahādyutiḥ /</l>\n<l>sarvān kāmān parityajya vane vasati rāghavaḥ // RamS_2,93.15 //</l>\n</lg>\n\n<lg>\n<l>iti lokasamākruṣṭaḥ pādeṣv adya prasādayan /</l>\n<l>rāmasya nipatiṣyāmi sītāyāś ca punaḥ punaḥ // RamS_2,93.16 //</l>\n</lg>\n\n<lg>\n<l>evaṃ sa vilapaṃs tasmin vane daśarathātmajaḥ /</l>\n<l>dadarśa mahatīṃ puṇyāṃ parṇaśālāṃ manoramām // RamS_2,93.17 //</l>\n</lg>\n\n<lg>\n<l>sālatālāśvakarṇānāṃ parṇair bahubhir āvṛtām /</l>\n<l>viśālāṃ mṛdubhis tīrṇāṃ kuśair vedim ivādhvare // RamS_2,93.18 //</l>\n</lg>\n\n<lg>\n<l>śakrāyudhanikāśaiś ca kārmukair bhārasādhanaiḥ /</l>\n<l>rukmapṛṣṭhair mahāsāraiḥ śobhitāṃ śatrubādhakaiḥ // RamS_2,93.19 //</l>\n</lg>\n\n<lg>\n<l>arkaraśmipratīkāśair ghorais tūṇīgataiḥ śaraiḥ /</l>\n<l>śobhitāṃ dīptavadanaiḥ sarpair bhogavatīm iva // RamS_2,93.20 //</l>\n</lg>\n\n<lg>\n<l>mahārajatavāsobhyām asibhyāṃ ca virājitām /</l>\n<l>rukmabinduvicitrābhyāṃ carmabhyāṃ cāpi śobhitām // RamS_2,93.21 //</l>\n</lg>\n\n<lg>\n<l>godhāṅgulitrair āsaktaiś citraiḥ kāñcanabhūṣitaiḥ /</l>\n<l>arisaṃghair anādhṛṣyāṃ mṛgaiḥ siṃhaguhām iva // RamS_2,93.22 //</l>\n</lg>\n\n<lg>\n<l>prāgudaksravaṇāṃ vediṃ viśālāṃ dīptapāvakām /</l>\n<l>dadarśa bharatas tatra puṇyāṃ rāmaniveśane // RamS_2,93.23 //</l>\n</lg>\n\n<lg>\n<l>nirīkṣya sa muhūrtaṃ tu dadarśa bharato gurum /</l>\n<l>uṭaje rāmam āsīnaṃ jaṭāmaṇḍaladhāriṇam // RamS_2,93.24 //</l>\n</lg>\n\n<lg>\n<l>taṃ tu kṛṣṇājinadharaṃ cīravalkalavāsasam /</l>\n<l>dadarśa rāmam āsīnam abhitaḥ pāvakopamam // RamS_2,93.25 //</l>\n</lg>\n\n<lg>\n<l>siṃhaskandhaṃ mahābāhuṃ puṇḍarīkanibhekṣaṇam /</l>\n<l>pṛthivyāḥ sagarāntāyā bhartāraṃ dharmacāriṇam // RamS_2,93.26 //</l>\n</lg>\n\n<lg>\n<l>upaviṣṭaṃ mahābāhuṃ brahmāṇam iva śāśvatam /</l>\n<l>sthaṇḍile darbhasaṃstīrṇe sītayā lakṣmaṇena ca // RamS_2,93.27 //</l>\n</lg>\n\n<lg>\n<l>taṃ dṛṣṭvā bharataḥ śrīmān duḥkhamohapariplutaḥ /</l>\n<l>abhyadhāvata dharmātmā bharataḥ kaikayīsutaḥ // RamS_2,93.28 //</l>\n</lg>\n\n<lg>\n<l>dṛṣṭvā ca vilalāpārto bāṣpasaṃdigdhayā girā /</l>\n<l>aśaknuvan dhārayituṃ dhairyād vacanam abravīt // RamS_2,93.29 //</l>\n</lg>\n\n<lg>\n<l>yaḥ saṃsadi prakṛtibhir bhaved yukta upāsitum /</l>\n<l>vanyair mṛgair upāsīnaḥ so 'yam āste mamāgrajaḥ // RamS_2,93.30 //</l>\n</lg>\n\n<lg>\n<l>vāsobhir bahusāhasrair yo mahātmā purocitaḥ /</l>\n<l>mṛgājine so 'yam iha pravaste dharmam ācaran // RamS_2,93.31 //</l>\n</lg>\n\n<lg>\n<l>adhārayad yo vividhāś citrāḥ sumanasas tadā /</l>\n<l>so 'yaṃ jaṭābhāram imaṃ sahate rāghavaḥ katham // RamS_2,93.32 //</l>\n</lg>\n\n<lg>\n<l>yasya yajñair yathādiṣṭair yukto dharmasya saṃcayaḥ /</l>\n<l>śarīrakleśasambhūtaṃ sa dharmaṃ parimārgate // RamS_2,93.33 //</l>\n</lg>\n\n<lg>\n<l>candanena mahārheṇa yasyāṅgam upasevitam /</l>\n<l>malena tasyāṅgam idaṃ katham āryasya sevyate // RamS_2,93.34 //</l>\n</lg>\n\n<lg>\n<l>mannimittam idaṃ duḥkhaṃ prāpto rāmaḥ sukhocitaḥ /</l>\n<l>dhig jīvitaṃ nṛśaṃsasya mama lokavigarhitam // RamS_2,93.35 //</l>\n</lg>\n\n<lg>\n<l>ity evaṃ vilapan dīnaḥ prasvinnamukhapaṅkajaḥ /</l>\n<l>pādāv aprāpya rāmasya papāta bharato rudan // RamS_2,93.36 //</l>\n</lg>\n\n<lg>\n<l>duḥkhābhitapto bharato rājaputro mahābalaḥ /</l>\n<l>uktvāryeti sakṛd dīnaṃ punar novāca kiṃcana // RamS_2,93.37 //</l>\n</lg>\n\n<lg>\n<l>bāṣpāpihitakaṇṭhaś ca prekṣya rāmaṃ yaśasvinam /</l>\n<l>āryety evābhisaṃkruśya vyāhartuṃ nāśakat tataḥ // RamS_2,93.38 //</l>\n</lg>\n\n<lg>\n<l>śatrughnaś cāpi rāmasya vavande caraṇau rudan /</l>\n<l>tāv ubhau sa samāliṅgya rāmo 'py aśrūṇy avartayat // RamS_2,93.39 //</l>\n</lg>\n\n<lg>\n<l>tataḥ sumantreṇa guhena caiva samīyatū rājasutāv araṇye /</l>\n<l>divākaraś caiva niśākaraś ca yathāmbare śukrabṛhaspatibhyām // RamS_2,93.40 //</l>\n</lg>\n\n<lg>\n<l>tān pārthivān vāraṇayūthapābhān samāgatāṃs tatra mahaty araṇye /</l>\n<l>vanaukasas te 'pi samīkṣya sarve 'py aśrūṇy amuñcan pravihāya harṣam // RamS_2,93.41 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 94</l>\n<l>āghrāya rāmas taṃ mūrdhni pariṣvajya ca rāghavaḥ /</l>\n<l>aṅke bharatam āropya paryapṛcchat samāhitaḥ // RamS_2,94.1 //</l>\n</lg>\n\n<lg>\n<l>kva nu te 'bhūt pitā tāta yad araṇyaṃ tvam āgataḥ /</l>\n<l>na hi tvaṃ jīvatas tasya vanam āgantum arhasi // RamS_2,94.2 //</l>\n</lg>\n\n<lg>\n<l>cirasya bata paśyāmi dūrād bharatam āgatam /</l>\n<l>duṣpratīkam araṇye 'smin kiṃ tāta vanam āgataḥ // RamS_2,94.3 //</l>\n</lg>\n\n<lg>\n<l>kaccid daśaratho rājā kuśalī satyasaṃgaraḥ /</l>\n<l>rājasūyāśvamedhānām āhartā dharmaniścayaḥ // RamS_2,94.4 //</l>\n</lg>\n\n<lg>\n<l>sa kaccid brāhmaṇo vidvān dharmanityo mahādyutiḥ /</l>\n<l>ikṣvākūṇām upādhyāyo yathāvat tāta pūjyate // RamS_2,94.5 //</l>\n</lg>\n\n<lg>\n<l>tāta kaccic ca kausalyā sumitrā ca prajāvatī /</l>\n<l>sukhinī kaccid āryā ca devī nandati kaikayī // RamS_2,94.6 //</l>\n</lg>\n\n<lg>\n<l>kaccid vinayasampannaḥ kulaputro bahuśrutaḥ /</l>\n<l>anasūyur anudraṣṭā satkṛtas te purohitaḥ // RamS_2,94.7 //</l>\n</lg>\n\n<lg>\n<l>kaccid agniṣu te yukto vidhijño matimān ṛjuḥ /</l>\n<l>hutaṃ ca hoṣyamāṇaṃ ca kāle vedayate sadā // RamS_2,94.8 //</l>\n</lg>\n\n<lg>\n<l>iṣvastravarasampannam arthaśāstraviśāradam /</l>\n<l>sudhanvānam upādhyāyaṃ kaccit tvaṃ tāta manyase // RamS_2,94.9 //</l>\n</lg>\n\n<lg>\n<l>kaccid ātmasamāḥ śūrāḥ śrutavanto jitendriyāḥ /</l>\n<l>kulīnāś ceṅgitajñāś ca kṛtās te tāta mantriṇaḥ // RamS_2,94.10 //</l>\n</lg>\n\n<lg>\n<l>mantro vijayamūlaṃ hi rājñāṃ bhavati rāghava /</l>\n<l>susaṃvṛto mantradharair amātyaiḥ śāstrakovidaiḥ // RamS_2,94.11 //</l>\n</lg>\n\n<lg>\n<l>kaccin nidrāvaśaṃ naiṣi kaccit kāle vibudhyase /</l>\n<l>kaccic cāpararātriṣu cintayasy arthanaipuṇam // RamS_2,94.12 //</l>\n</lg>\n\n<lg>\n<l>kaccin mantrayase naikaḥ kaccin na bahubhiḥ saha /</l>\n<l>kaccit te mantrito mantro rāṣṭraṃ na paridhāvati // RamS_2,94.13 //</l>\n</lg>\n\n<lg>\n<l>kaccid arthaṃ viniścitya laghumūlaṃ mahodayam /</l>\n<l>kṣipram ārabhase kartuṃ na dīrghayasi rāghava // RamS_2,94.14 //</l>\n</lg>\n\n<lg>\n<l>kaccit tu sukṛtāny eva kṛtarūpāṇi vā punaḥ /</l>\n<l>vidus te sarvakāryāṇi na kartavyāni pārthivāḥ // RamS_2,94.15 //</l>\n</lg>\n\n<lg>\n<l>kaccin na tarkair yuktvā vā ye cāpy aparikīrtitāḥ /</l>\n<l>tvayā vā tava vāmātyair budhyate tāta mantritam // RamS_2,94.16 //</l>\n</lg>\n\n<lg>\n<l>kaccit sahasrān mūrkhāṇām ekam icchasi paṇḍitam /</l>\n<l>paṇḍito hy arthakṛcchreṣu kuryān niḥśreyasaṃ mahat // RamS_2,94.17 //</l>\n</lg>\n\n<lg>\n<l>sahasrāṇy api mūrkhāṇāṃ yady upāste mahīpatiḥ /</l>\n<l>atha vāpy ayutāny eva nāsti teṣu sahāyatā // RamS_2,94.18 //</l>\n</lg>\n\n<lg>\n<l>eko 'py amātyo medhāvī śūro dakṣo vicakṣaṇaḥ /</l>\n<l>rājānaṃ rājamātraṃ vā prāpayen mahatīṃ śriyam // RamS_2,94.19 //</l>\n</lg>\n\n<lg>\n<l>kaccin mukhyā mahatsv eva madhyameṣu ca madhyamāḥ /</l>\n<l>jaghanyāś ca jaghanyeṣu bhṛtyāḥ karmasu yojitāḥ // RamS_2,94.20 //</l>\n</lg>\n\n<lg>\n<l>amātyān upadhātītān pitṛpaitāmahāñ śucīn /</l>\n<l>śreṣṭhāñ śreṣṭheṣu kaccit tvaṃ niyojayasi karmasu // RamS_2,94.21 //</l>\n</lg>\n\n<lg>\n<l>kaccit tvāṃ nāvajānanti yājakāḥ patitaṃ yathā /</l>\n<l>ugrapratigrahītāraṃ kāmayānam iva striyaḥ // RamS_2,94.22 //</l>\n</lg>\n\n<lg>\n<l>upāyakuśalaṃ vaidyaṃ bhṛtyasaṃdūṣaṇe ratam /</l>\n<l>śūram aiśvaryakāmaṃ ca yo na hanti sa vadhyate // RamS_2,94.23 //</l>\n</lg>\n\n<lg>\n<l>kaccid dhṛṣṭaś ca śūraś ca dhṛtimān matimāñ śuciḥ /</l>\n<l>kulīnaś cānuraktaś ca dakṣaḥ senāpatiḥ kṛtaḥ // RamS_2,94.24 //</l>\n</lg>\n\n<lg>\n<l>balavantaś ca kaccit te mukhyā yuddhaviśāradāḥ /</l>\n<l>dṛṣṭāpadānā vikrāntās tvayā satkṛtya mānitāḥ // RamS_2,94.25 //</l>\n</lg>\n\n<lg>\n<l>kaccid balasya bhaktaṃ ca vetanaṃ ca yathocitam /</l>\n<l>samprāptakālaṃ dātavyaṃ dadāsi na vilambase // RamS_2,94.26 //</l>\n</lg>\n\n<lg>\n<l>kālātikramaṇe hy eva bhaktavetanayor bhṛtāḥ /</l>\n<l>bhartuḥ kupyanti duṣyanti so 'narthaḥ sumahān smṛtaḥ // RamS_2,94.27 //</l>\n</lg>\n\n<lg>\n<l>kaccit sarve 'nuraktās tvāṃ kulaputrāḥ pradhānataḥ /</l>\n<l>kaccit prāṇāṃs tavārtheṣu saṃtyajanti samāhitāḥ // RamS_2,94.28 //</l>\n</lg>\n\n<lg>\n<l>kaccij jānapado vidvān dakṣiṇaḥ pratibhānavān /</l>\n<l>yathoktavādī dūtas te kṛto bharata paṇḍitaḥ // RamS_2,94.29 //</l>\n</lg>\n\n<lg>\n<l>kaccid aṣṭādaśāny eṣu svapakṣe daśa pañca ca /</l>\n<l>tribhis tribhir avijñātair vetsi tīrthāni cārakaiḥ // RamS_2,94.30 //</l>\n</lg>\n\n<lg>\n<l>kaccid vyapāstān ahitān pratiyātāṃś ca sarvadā /</l>\n<l>durbalān anavajñāya vartase ripusūdana // RamS_2,94.31 //</l>\n</lg>\n\n<lg>\n<l>kaccin na lokāyatikān brāhmaṇāṃs tāta sevase /</l>\n<l>anarthakuśalā hy ete bālāḥ paṇḍitamāninaḥ // RamS_2,94.32 //</l>\n</lg>\n\n<lg>\n<l>dharmaśāstreṣu mukhyeṣu vidyamāneṣu durbudhāḥ /</l>\n<l>buddhimān vīkṣikīṃ prāpya nirarthaṃ pravadanti te // RamS_2,94.33 //</l>\n</lg>\n\n<lg>\n<l>vīrair adhyuṣitāṃ pūrvam asmākaṃ tāta pūrvakaiḥ /</l>\n<l>satyanāmāṃ dṛḍhadvārāṃ hastyaśvarathasaṃkulām // RamS_2,94.34 //</l>\n</lg>\n\n<lg>\n<l>brāhmaṇaiḥ kṣatriyair vaiśyaiḥ svakarmanirataiḥ sadā /</l>\n<l>jitendriyair mahotsāhair vṛtām āryaiḥ sahasraśaḥ // RamS_2,94.35 //</l>\n</lg>\n\n<lg>\n<l>prāsādair vividhākārair vṛtāṃ vaidyajanākulām /</l>\n<l>kaccit samuditāṃ sphītām ayodhyāṃ parirakṣasi // RamS_2,94.36 //</l>\n</lg>\n\n<lg>\n<l>kaccic caityaśatair juṣṭaḥ suniviṣṭajanākulaḥ /</l>\n<l>devasthānaiḥ prapābhiś ca taḍāgaiś copaśobhitaḥ // RamS_2,94.37 //</l>\n</lg>\n\n<lg>\n<l>prahṛṣṭanaranārīkaḥ samājotsavaśobhitaḥ /</l>\n<l>sukṛṣṭasīmā paśumān hiṃsābhir parivarjitaḥ // RamS_2,94.38 //</l>\n</lg>\n\n<lg>\n<l>adevamātṛko ramyaḥ śvāpadaiḥ parivarjitaḥ /</l>\n<l>kaccij janapadaḥ sphītaḥ sukhaṃ vasati rāghava // RamS_2,94.39 //</l>\n</lg>\n\n<lg>\n<l>kaccit te dayitāḥ sarve kṛṣigorakṣajīvinaḥ /</l>\n<l>vārttāyāṃ saṃśritas tāta loko hi sukham edhate // RamS_2,94.40 //</l>\n</lg>\n\n<lg>\n<l>teṣāṃ guptiparīhāraiḥ kaccit te bharaṇaṃ kṛtam /</l>\n<l>rakṣyā hi rājñā dharmeṇa sarve viṣayavāsinaḥ // RamS_2,94.41 //</l>\n</lg>\n\n<lg>\n<l>kaccit striyaḥ sāntvayasi kaccit tāś ca surakṣitāḥ /</l>\n<l>kaccin na śraddadhāsyāsāṃ kaccid guhyaṃ na bhāṣase // RamS_2,94.42 //</l>\n</lg>\n\n<lg>\n<l>kaccin nāgavanaṃ guptaṃ kuñjarāṇāṃ ca tṛpyasi /</l>\n<l>kaccid darśayase nityaṃ manuṣyāṇāṃ vibhūṣitam /</l>\n<l>utthāyotthāya pūrvāhṇe rājaputro mahāpathe // RamS_2,94.43* //</l>\n</lg>\n<lg>\n<l>kaccit sarvāṇi durgāṇi dhanadhānyāyudhodakaiḥ /</l>\n<l>yantraiś ca paripūrṇāni tathā śilpidhanurdharaiḥ // RamS_2,94.44 //</l>\n</lg>\n\n<lg>\n<l>āyas te vipulaḥ kaccit kaccid alpataro vyayaḥ /</l>\n<l>apātreṣu na te kaccit kośo gacchati rāghava // RamS_2,94.45 //</l>\n</lg>\n\n<lg>\n<l>devatārthe ca pitrarthe brāhmaṇābhyāgateṣu ca /</l>\n<l>yodheṣu mitravargeṣu kaccid gacchati te vyayaḥ // RamS_2,94.46 //</l>\n</lg>\n\n<lg>\n<l>kaccid āryo viśuddhātmākṣāritaś corakarmaṇā /</l>\n<l>apṛṣṭaḥ śāstrakuśalair na lobhād badhyate śuciḥ // RamS_2,94.47 //</l>\n</lg>\n\n<lg>\n<l>gṛhītaś caiva pṛṣṭaś ca kāle dṛṣṭaḥ sakāraṇaḥ /</l>\n<l>kaccin na mucyate coro dhanalobhān nararṣabha // RamS_2,94.48 //</l>\n</lg>\n\n<lg>\n<l>vyasane kaccid āḍhyasya durgatasya ca rāghava /</l>\n<l>arthaṃ virāgāḥ paśyanti tavāmātyā bahuśrutāḥ // RamS_2,94.49 //</l>\n</lg>\n\n<lg>\n<l>yāni mithyābhiśastānāṃ patanty asrāṇi rāghava /</l>\n<l>tāni putrapaśūn ghnanti prītyartham anuśāsataḥ // RamS_2,94.50 //</l>\n</lg>\n\n<lg>\n<l>kaccid vṛddhāṃś ca bālāṃś ca vaidyamukhyāṃś ca rāghava /</l>\n<l>dānena manasā vācā tribhir etair bubhūṣase // RamS_2,94.51 //</l>\n</lg>\n\n<lg>\n<l>kaccid gurūṃś ca vṛddhāṃś ca tāpasān devatātithīn /</l>\n<l>caityāṃś ca sarvān siddhārthān brāhmaṇāṃś ca namasyasi // RamS_2,94.52 //</l>\n</lg>\n\n<lg>\n<l>kaccid arthena vā dharmaṃ dharmaṃ dharmeṇa vā punaḥ /</l>\n<l>ubhau vā prītilobhena kāmena na vibādhase // RamS_2,94.53 //</l>\n</lg>\n\n<lg>\n<l>kaccid arthaṃ ca dharmaṃ ca kāmaṃ ca jayatāṃ vara /</l>\n<l>vibhajya kāle kālajña sarvān bharata sevase // RamS_2,94.54 //</l>\n</lg>\n\n<lg>\n<l>kaccit te brāhmaṇāḥ śarma sarvaśāstrārthakovidāḥ /</l>\n<l>āśaṃsante mahāprājña paurajānapadaiḥ saha // RamS_2,94.55 //</l>\n</lg>\n\n<lg>\n<l>nāstikyam anṛtaṃ krodhaṃ pramādaṃ dīrghasūtratām /</l>\n<l>adarśanaṃ jñānavatām ālasyaṃ pañcavṛttitām // RamS_2,94.56 //</l>\n</lg>\n\n<lg>\n<l>ekacintanam arthānām anarthajñaiś ca mantraṇam /</l>\n<l>niścitānām anārambhaṃ mantrasyāparirakṣaṇam // RamS_2,94.57 //</l>\n</lg>\n\n<lg>\n<l>maṅgalasyāprayogaṃ ca pratyutthānaṃ ca sarvaśaḥ /</l>\n<l>kaccit tvaṃ varjayasy etān rājadoṣāṃś caturdaśa // RamS_2,94.58 //</l>\n</lg>\n\n<lg>\n<l>kaccit svādukṛtaṃ bhojyam eko nāśnāsi rāghava /</l>\n<l>kaccid āśaṃsamānebhyo mitrebhyaḥ samprayacchasi // RamS_2,94.59 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 95</l>\n<l>rāmasya vacanaṃ śrutvā bharataḥ pratyuvāca ha /</l>\n<l>kiṃ me dharmād vihīnasya rājadharmaḥ kariṣyati // RamS_2,95.1 //</l>\n</lg>\n\n<lg>\n<l>śāśvato 'yaṃ sadā dharmaḥ sthito 'smāsu nararṣabha /</l>\n<l>jyeṣṭhaputre sthite rājan na kanīyān bhaven nṛpaḥ // RamS_2,95.2 //</l>\n</lg>\n\n<lg>\n<l>sa samṛddhāṃ mayā sārdham ayodhyāṃ gaccha rāghava /</l>\n<l>abhiṣecaya cātmānaṃ kulasyāsya bhavāya naḥ // RamS_2,95.3 //</l>\n</lg>\n\n<lg>\n<l>rājānaṃ mānuṣaṃ prāhur devatve saṃmato mama /</l>\n<l>yasya dharmārthasahitaṃ vṛttam āhur amānuṣam // RamS_2,95.4 //</l>\n</lg>\n\n<lg>\n<l>kekayasthe ca mayi tu tvayi cāraṇyam āśrite /</l>\n<l>divam ārya gato rājā yāyajūkaḥ satāṃ mataḥ // RamS_2,95.5 //</l>\n</lg>\n\n<lg>\n<l>uttiṣṭha puruṣavyāghra kriyatām udakaṃ pituḥ /</l>\n<l>ahaṃ cāyaṃ ca śatrughnaḥ pūrvam eva kṛtodakau // RamS_2,95.6 //</l>\n</lg>\n\n<lg>\n<l>priyeṇa kila dattaṃ hi pitṛlokeṣu rāghava /</l>\n<l>akṣayyaṃ bhavatīty āhur bhavāṃś caiva pituḥ priyaḥ // RamS_2,95.7 //</l>\n</lg>\n\n<lg>\n<l>tāṃ śrutvā karuṇāṃ vācaṃ pitur maraṇasaṃhitām /</l>\n<l>rāghavo bharatenoktāṃ babhūva gatacetanaḥ // RamS_2,95.8 //</l>\n</lg>\n\n<lg>\n<l>vāgvajraṃ bharatenoktam amanojñaṃ paraṃtapaḥ /</l>\n<l>pragṛhya bāhū rāmo vai puṣpitāgro yathā drumaḥ /</l>\n<l>vane paraśunā kṛttas tathā bhuvi papāta ha // RamS_2,95.9* //</l>\n</lg>\n<lg>\n<l>tathā hi patitaṃ rāmaṃ jagatyāṃ jagatīpatim /</l>\n<l>kūlaghātapariśrāntaṃ prasuptam iva kuñjaram // RamS_2,95.10 //</l>\n</lg>\n\n<lg>\n<l>bhrātaras te maheṣvāsaṃ sarvataḥ śokakarśitam /</l>\n<l>rudantaḥ saha vaidehyā siṣicuḥ salilena vai // RamS_2,95.11 //</l>\n</lg>\n\n<lg>\n<l>sa tu saṃjñāṃ punar labdhvā netrābhyām āsram utsṛjan /</l>\n<l>upākrāmata kākutsthaḥ kṛpaṇaṃ bahubhāṣitum // RamS_2,95.12 //</l>\n</lg>\n\n<lg>\n<l>kiṃ nu tasya mayā kāryaṃ durjātena mahātmanaḥ /</l>\n<l>yo mṛto mama śokena na mayā cāpi saṃskṛtaḥ // RamS_2,95.13 //</l>\n</lg>\n\n<lg>\n<l>aho bharata siddhārtho yena rājā tvayānagha /</l>\n<l>śatrugheṇa ca sarveṣu pretakṛtyeṣu satkṛtaḥ // RamS_2,95.14 //</l>\n</lg>\n\n<lg>\n<l>niṣpradhānām anekāgrāṃ narendreṇa vinākṛtām /</l>\n<l>nivṛttavanavāso 'pi nāyodhyāṃ gantum utsahe // RamS_2,95.15 //</l>\n</lg>\n\n<lg>\n<l>samāptavanavāsaṃ mām ayodhyāyāṃ paraṃtapa /</l>\n<l>ko nu śāsiṣyati punas tāte lokāntaraṃ gate // RamS_2,95.16 //</l>\n</lg>\n\n<lg>\n<l>purā prekṣya suvṛttaṃ māṃ pitā yāny āha sāntvayan /</l>\n<l>vākyāni tāni śroṣyāmi kutaḥ karṇasukhāny aham // RamS_2,95.17 //</l>\n</lg>\n\n<lg>\n<l>evam uktvā sa bharataṃ bhāryām abhyetya rāghavaḥ /</l>\n<l>uvāca śokasaṃtaptaḥ pūrṇacandranibhānanām // RamS_2,95.18 //</l>\n</lg>\n\n<lg>\n<l>sīte mṛtas te śvaśuraḥ pitrā hīno 'si lakṣmaṇa /</l>\n<l>bharato duḥkham ācaṣṭe svargataṃ pṛthivīpatim // RamS_2,95.19 //</l>\n</lg>\n\n<lg>\n<l>sāntvayitvā tu tāṃ rāmo rudantīṃ janakātmajām /</l>\n<l>uvāca lakṣmaṇaṃ tatra duḥkhito duḥkhitaṃ vacaḥ // RamS_2,95.20 //</l>\n</lg>\n\n<lg>\n<l>ānayeṅgudīpiṇyākaṃ cīram āhara cottaram /</l>\n<l>jalakriyārthaṃ tātasya gamiṣyāmi mahātmanaḥ // RamS_2,95.21 //</l>\n</lg>\n\n<lg>\n<l>sītā purastād vrajatu tvam enām abhito vraja /</l>\n<l>ahaṃ paścād gamiṣyāmi gatir hy eṣā sudāruṇā // RamS_2,95.22 //</l>\n</lg>\n\n<lg>\n<l>tato nityānugas teṣāṃ viditātmā mahāmatiḥ /</l>\n<l>mṛdur dāntaś ca śāntaś ca rāme ca dṛḍhabhaktimān // RamS_2,95.23 //</l>\n</lg>\n\n<lg>\n<l>sumantras tair nṛpasutaiḥ sārdham āśvāsya rāghavam /</l>\n<l>avātārayad ālambya nadīṃ mandākinīṃ śivām // RamS_2,95.24 //</l>\n</lg>\n\n<lg>\n<l>te sutīrthāṃ tataḥ kṛcchrād upāgamya yaśasvinaḥ /</l>\n<l>nadīṃ mandākinīṃ ramyāṃ sadā puṣpitakānanām // RamS_2,95.25 //</l>\n</lg>\n\n<lg>\n<l>śīghrasrotasam āsādya tīrthaṃ śivam akardamam /</l>\n<l>siṣicus tūdakaṃ rājñe tata etad bhavatv iti // RamS_2,95.26 //</l>\n</lg>\n\n<lg>\n<l>pragṛhya ca mahīpālo jalapūritam añjalim /</l>\n<l>diśaṃ yāmyām abhimukho rudan vacanam abravīt // RamS_2,95.27 //</l>\n</lg>\n\n<lg>\n<l>etat te rājaśārdūla vimalaṃ toyam akṣayam /</l>\n<l>pitṛlokagatasyādya maddattam upatiṣṭhatu // RamS_2,95.28 //</l>\n</lg>\n\n<lg>\n<l>tato mandākinītīrāt pratyuttīrya sa rāghavaḥ /</l>\n<l>pituś cakāra tejasvī nivāpaṃ bhrātṛbhiḥ saha // RamS_2,95.29 //</l>\n</lg>\n\n<lg>\n<l>aiṅgudaṃ badarīmiśraṃ piṇyākaṃ darbhasaṃstare /</l>\n<l>nyasya rāmaḥ suduḥkhārto rudan vacanam abravīt // RamS_2,95.30 //</l>\n</lg>\n\n<lg>\n<l>idaṃ bhuṅkṣva mahārāja prīto yadaśanā vayam /</l>\n<l>yadannaḥ puruṣo bhavati tadannās tasya devatāḥ // RamS_2,95.31 //</l>\n</lg>\n\n<lg>\n<l>tatas tenaiva mārgeṇa pratyuttīrya nadītaṭāt /</l>\n<l>āruroha naravyāghro ramyasānuṃ mahīdharam // RamS_2,95.32 //</l>\n</lg>\n\n<lg>\n<l>tataḥ parṇakuṭīdvāram āsādya jagatīpatiḥ /</l>\n<l>parijagrāha pāṇibhyām ubhau bharatalakṣmaṇau // RamS_2,95.33 //</l>\n</lg>\n\n<lg>\n<l>teṣāṃ tu rudatāṃ śabdāt pratiśrutkābhavad girau /</l>\n<l>bhrātḥṇāṃ saha vaidehyā siṃhānāṃ nardatām iva // RamS_2,95.34 //</l>\n</lg>\n\n<lg>\n<l>vijñāya tumulaṃ śabdaṃ trastā bharatasainikāḥ /</l>\n<l>abruvaṃś cāpi rāmeṇa bharataḥ saṃgato dhruvam /</l>\n<l>teṣām eva mahāñ śabdaḥ śocatāṃ pitaraṃ mṛtam // RamS_2,95.35* //</l>\n</lg>\n<lg>\n<l>atha vāsān parityajya taṃ sarve 'bhimukhāḥ svanam /</l>\n<l>apy ekamanaso jagmur yathāsthānaṃ pradhāvitāḥ // RamS_2,95.36 //</l>\n</lg>\n\n<lg>\n<l>hayair anye gajair anye rathair anye svalaṃkṛtaiḥ /</l>\n<l>sukumārās tathaivānye padbhir eva narā yayuḥ // RamS_2,95.37 //</l>\n</lg>\n\n<lg>\n<l>aciraproṣitaṃ rāmaṃ ciraviproṣitaṃ yathā /</l>\n<l>draṣṭukāmo janaḥ sarvo jagāma sahasāśramam // RamS_2,95.38 //</l>\n</lg>\n\n<lg>\n<l>bhrātḥṇāṃ tvaritās te tu draṣṭukāmāḥ samāgamam /</l>\n<l>yayur bahuvidhair yānaiḥ khuranemisamākulaiḥ // RamS_2,95.39 //</l>\n</lg>\n\n<lg>\n<l>sā bhūmir bahubhir yānaiḥ khuranemisamāhatā /</l>\n<l>mumoca tumulaṃ śabdaṃ dyaur ivābhrasamāgame // RamS_2,95.40 //</l>\n</lg>\n\n<lg>\n<l>tena vitrāsitā nāgāḥ kareṇuparivāritāḥ /</l>\n<l>āvāsayanto gandhena jagmur anyad vanaṃ tataḥ // RamS_2,95.41 //</l>\n</lg>\n\n<lg>\n<l>varāhamṛgasiṃhāś ca mahiṣāḥ sarkṣavānarāḥ /</l>\n<l>vyāghragokarṇagavayā vitreṣuḥ pṛṣataiḥ saha // RamS_2,95.42 //</l>\n</lg>\n\n<lg>\n<l>rathāṅgasāhvā natyūhā haṃsāḥ kāraṇḍavāḥ plavāḥ /</l>\n<l>tathā puṃskokilāḥ krauñcā visaṃjñā bhejire diśaḥ // RamS_2,95.43 //</l>\n</lg>\n\n<lg>\n<l>tena śabdena vitrastair ākāśaṃ pakṣibhir vṛtam /</l>\n<l>manuṣyair āvṛtā bhūmir ubhayaṃ prababhau tadā // RamS_2,95.44 //</l>\n</lg>\n\n<lg>\n<l>tān narān bāṣpapūrṇākṣān samīkṣyātha suduḥkhitān /</l>\n<l>paryaṣvajata dharmajñaḥ pitṛvan mātṛvac ca saḥ // RamS_2,95.45 //</l>\n</lg>\n\n<lg>\n<l>sa tatra kāṃścit pariṣasvaje narān narāś ca kecit tu tam abhyavādayan /</l>\n<l>cakāra sarvān savayasyabāndhavān yathārham āsādya tadā nṛpātmajaḥ // RamS_2,95.46 //</l>\n</lg>\n\n<lg>\n<l>tataḥ sa teṣāṃ rudatāṃ mahātmanāṃ bhuvaṃ ca khaṃ cānuvinādayan svanaḥ /</l>\n<l>guhā girīṇāṃ ca diśaś ca saṃtataṃ mṛdaṅgaghoṣapratimo viśuśruve // RamS_2,95.47 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 96</l>\n<l>vasiṣṭhaḥ purataḥ kṛtvā dārān daśarathasya ca /</l>\n<l>abhicakrāma taṃ deśaṃ rāmadarśanatarṣitaḥ // RamS_2,96.1 //</l>\n</lg>\n\n<lg>\n<l>rājapatnyaś ca gacchantyo mandaṃ mandākinīṃ prati /</l>\n<l>dadṛśus tatra tat tīrthaṃ rāmalakṣmaṇasevitam // RamS_2,96.2 //</l>\n</lg>\n\n<lg>\n<l>kausalyā bāṣpapūrṇena mukhena pariśuṣyatā /</l>\n<l>sumitrām abravīd dīnā yāś cānyā rājayoṣitaḥ // RamS_2,96.3 //</l>\n</lg>\n\n<lg>\n<l>idaṃ teṣām anāthānāṃ kliṣṭam akliṣṭakarmaṇām /</l>\n<l>vane prāk kevalaṃ tīrthaṃ ye te nirviṣayīkṛtāḥ // RamS_2,96.4 //</l>\n</lg>\n\n<lg>\n<l>itaḥ sumitre putras te sadā jalam atandritaḥ /</l>\n<l>svayaṃ harati saumitrir mama putrasya kāraṇāt // RamS_2,96.5 //</l>\n</lg>\n\n<lg>\n<l>dakṣiṇāgreṣu darbheṣu sā dadarśa mahītale /</l>\n<l>pitur iṅgudīpiṇyākaṃ nyastam āyatalocanā // RamS_2,96.6 //</l>\n</lg>\n\n<lg>\n<l>taṃ bhūmau pitur ārtena nyastaṃ rāmeṇa vīkṣya sā /</l>\n<l>uvāca devī kausalyā sarvā daśarathastriyaḥ // RamS_2,96.7 //</l>\n</lg>\n\n<lg>\n<l>idam ikṣvākunāthasya rāghavasya mahātmanaḥ /</l>\n<l>rāghaveṇa pitur dattaṃ paśyataitad yathāvidhi // RamS_2,96.8 //</l>\n</lg>\n\n<lg>\n<l>tasya devasamānasya pārthivasya mahātmanaḥ /</l>\n<l>naitad aupayikaṃ manye bhuktabhogasya bhojanam // RamS_2,96.9 //</l>\n</lg>\n\n<lg>\n<l>caturantāṃ mahīṃ bhuktvā mahendrasadṛśo vibhuḥ /</l>\n<l>katham iṅgudīpiṇyākaṃ sa bhuṅkte vasudhādhipaḥ // RamS_2,96.10 //</l>\n</lg>\n\n<lg>\n<l>ato duḥkhataraṃ loke na kiṃcit pratibhāti mā /</l>\n<l>yatra rāmaḥ pitur dadyād iṅgudīkṣodam ṛddhimān // RamS_2,96.11 //</l>\n</lg>\n\n<lg>\n<l>rāmeṇeṅgudīpiṇyākaṃ pitur dattaṃ samīkṣya me /</l>\n<l>kathaṃ duḥkhena hṛdayaṃ na sphoṭati sahasradhā // RamS_2,96.12 //</l>\n</lg>\n\n<lg>\n<l>evam ārtāṃ sapatnyas tā jagmur āśvāsya tāṃ tadā /</l>\n<l>dadṛśuś cāśrame rāmaṃ svargāc cyutam ivāmaram // RamS_2,96.13 //</l>\n</lg>\n\n<lg>\n<l>sarvabhogaiḥ parityaktaṃ rāmaṃ samprekṣya mātaraḥ /</l>\n<l>ārtā mumucur aśrūṇi sasvaraṃ śokakarśitāḥ // RamS_2,96.14 //</l>\n</lg>\n\n<lg>\n<l>tāsāṃ rāmaḥ samutthāya jagrāha caraṇāñ śubhān /</l>\n<l>mātḥṇāṃ manujavyāghraḥ sarvāsāṃ satyasaṃgaraḥ // RamS_2,96.15 //</l>\n</lg>\n\n<lg>\n<l>tāḥ pāṇibhiḥ sukhasparśair mṛdvaṅgulitalaiḥ śubhaiḥ /</l>\n<l>pramamārjū rajaḥ pṛṣṭhād rāmasyāyatalocanāḥ // RamS_2,96.16 //</l>\n</lg>\n\n<lg>\n<l>saumitrir api tāḥ sarvā mātḥn samprekṣya duḥkhitaḥ /</l>\n<l>abhyavādayatāsaktaṃ śanai rāmād anantaram // RamS_2,96.17 //</l>\n</lg>\n\n<lg>\n<l>yathā rāme tathā tasmin sarvā vavṛtire striyaḥ /</l>\n<l>vṛttiṃ daśarathāj jāte lakṣmaṇe śubhalakṣaṇe // RamS_2,96.18 //</l>\n</lg>\n\n<lg>\n<l>sītāpi caraṇāṃs tāsām upasaṃgṛhya duḥkhitā /</l>\n<l>śvaśrūṇām aśrupūrṇākṣī sā babhūvāgrataḥ sthitā // RamS_2,96.19 //</l>\n</lg>\n\n<lg>\n<l>tāṃ pariṣvajya duḥkhārtāṃ mātā duhitaraṃ yathā /</l>\n<l>vanavāsakṛśāṃ dīnāṃ kausalyā vākyam abravīt // RamS_2,96.20 //</l>\n</lg>\n\n<lg>\n<l>videharājasya sutā snuṣā daśarathasya ca /</l>\n<l>rāmapatnī kathaṃ duḥkhaṃ samprāptā nirjane vane // RamS_2,96.21 //</l>\n</lg>\n\n<lg>\n<l>padmam ātapasaṃtaptaṃ parikliṣṭam ivotpalam /</l>\n<l>kāñcanaṃ rajasā dhvastaṃ kliṣṭaṃ candram ivāmbudaiḥ // RamS_2,96.22 //</l>\n</lg>\n\n<lg>\n<l>mukhaṃ te prekṣya māṃ śoko dahaty agnir ivāśrayam /</l>\n<l>bhṛśaṃ manasi vaidehi vyasanāraṇisambhavaḥ // RamS_2,96.23 //</l>\n</lg>\n\n<lg>\n<l>bruvantyām evam ārtāyāṃ jananyāṃ bharatāgrajaḥ /</l>\n<l>pādāv āsādya jagrāha vasiṣṭhasya sa rāghavaḥ // RamS_2,96.24 //</l>\n</lg>\n\n<lg>\n<l>purohitasyāgnisamasya tasya vai bṛhaspater indra ivāmarādhipaḥ /</l>\n<l>pragṛhya pādau susamṛddhatejasaḥ sahaiva tenopaviveśa rāghavaḥ // RamS_2,96.25 //</l>\n</lg>\n\n<lg>\n<l>tato jaghanyaṃ sahitaiḥ sa mantribhiḥ purapradhānaiś ca sahaiva sainikaiḥ /</l>\n<l>janena dharmajñatamena dharmavān upopaviṣṭo bharatas tadāgrajam // RamS_2,96.26 //</l>\n</lg>\n\n<lg>\n<l>upopaviṣṭas tu tadā sa vīryavāṃs tapasviveṣeṇa samīkṣya rāghavam /</l>\n<l>śriyā jvalantaṃ bharataḥ kṛtāñjalir yathā mahendraḥ prayataḥ prajāpatim // RamS_2,96.27 //</l>\n</lg>\n\n<lg>\n<l>kim eṣa vākyaṃ bharato 'dya rāghavaṃ praṇamya satkṛtya ca sādhu vakṣyati /</l>\n<l>itīva tasyāryajanasya tattvato babhūva kautūhalam uttamaṃ tadā // RamS_2,96.28 //</l>\n</lg>\n\n<lg>\n<l>sa rāghavaḥ satyadhṛtiś ca lakṣmaṇo mahānubhāvo bharataś ca dhārmikaḥ /</l>\n<l>vṛtāḥ suhṛdbhiś ca virejur adhvare yathā sadasyaiḥ sahitās trayo 'gnayaḥ // RamS_2,96.29 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 97</l>\n<l>taṃ tu rāmaḥ samāśvāsya bhrātaraṃ guruvatsalam /</l>\n<l>lakṣmaṇena saha bhrātrā praṣṭuṃ samupacakrame // RamS_2,97.1 //</l>\n</lg>\n\n<lg>\n<l>kim etad iccheyam ahaṃ śrotuṃ pravyāhṛtaṃ tvayā /</l>\n<l>yasmāt tvam āgato deśam imaṃ cīrajaṭājinī // RamS_2,97.2 //</l>\n</lg>\n\n<lg>\n<l>yannimittam imaṃ deśaṃ kṛṣṇājinajaṭādharaḥ /</l>\n<l>hitvā rājyaṃ praviṣṭas tvaṃ tat sarvaṃ vaktum arhasi // RamS_2,97.3 //</l>\n</lg>\n\n<lg>\n<l>ity uktaḥ kekayīputraḥ kākutsthena mahātmanā /</l>\n<l>pragṛhya balavad bhūyaḥ prāñjalir vākyam abravīt // RamS_2,97.4 //</l>\n</lg>\n\n<lg>\n<l>āryaṃ tātaḥ parityajya kṛtvā karma suduṣkaram /</l>\n<l>gataḥ svargaṃ mahābāhuḥ putraśokābhipīḍitaḥ // RamS_2,97.5 //</l>\n</lg>\n\n<lg>\n<l>striyā niyuktaḥ kaikeyyā mama mātrā paraṃtapa /</l>\n<l>cakāra sumahat pāpam idam ātmayaśoharam // RamS_2,97.6 //</l>\n</lg>\n\n<lg>\n<l>sā rājyaphalam aprāpya vidhavā śokakarśitā /</l>\n<l>patiṣyati mahāghore niraye jananī mama // RamS_2,97.7 //</l>\n</lg>\n\n<lg>\n<l>tasya me dāsabhūtasya prasādaṃ kartum arhasi /</l>\n<l>abhiṣiñcasva cādyaiva rājyena maghavān iva // RamS_2,97.8 //</l>\n</lg>\n\n<lg>\n<l>imāḥ prakṛtayaḥ sarvā vidhavā mātaraś ca yāḥ /</l>\n<l>tvatsakāśam anuprāptāḥ prasādaṃ kartum arhasi // RamS_2,97.9 //</l>\n</lg>\n\n<lg>\n<l>tadānupūrvyā yuktaṃ ca yuktaṃ cātmani mānada /</l>\n<l>rājyaṃ prāpnuhi dharmeṇa sakāmān suhṛdaḥ kuru // RamS_2,97.10 //</l>\n</lg>\n\n<lg>\n<l>bhavatv avidhavā bhūmiḥ samagrā patinā tvayā /</l>\n<l>śaśinā vimaleneva śāradī rajanī yathā // RamS_2,97.11 //</l>\n</lg>\n\n<lg>\n<l>ebhiś ca sacivaiḥ sārdhaṃ śirasā yācito mayā /</l>\n<l>bhrātuḥ śiṣyasya dāsasya prasādaṃ kartum arhasi // RamS_2,97.12 //</l>\n</lg>\n\n<lg>\n<l>tad idaṃ śāśvataṃ pitryaṃ sarvaṃ sacivamaṇḍalam /</l>\n<l>pūjitaṃ puruṣavyāghra nātikramitum utsahe // RamS_2,97.13 //</l>\n</lg>\n\n<lg>\n<l>evam uktvā mahābāhuḥ sabāṣpaḥ kekayīsutaḥ /</l>\n<l>rāmasya śirasā pādau jagrāha bharataḥ punaḥ // RamS_2,97.14 //</l>\n</lg>\n\n<lg>\n<l>taṃ mattam iva mātaṃgaṃ niḥśvasantaṃ punaḥ punaḥ /</l>\n<l>bhrātaraṃ bharataṃ rāmaḥ pariṣvajyedam abravīt // RamS_2,97.15 //</l>\n</lg>\n\n<lg>\n<l>kulīnaḥ sattvasampannas tejasvī caritavrataḥ /</l>\n<l>rājyahetoḥ kathaṃ pāpam ācaret tvadvidho janaḥ // RamS_2,97.16 //</l>\n</lg>\n\n<lg>\n<l>na doṣaṃ tvayi paśyāmi sūkṣmam apy arisūdana /</l>\n<l>na cāpi jananīṃ bālyāt tvaṃ vigarhitum arhasi // RamS_2,97.17 //</l>\n</lg>\n\n<lg>\n<l>yāvat pitari dharmajña gauravaṃ lokasatkṛte /</l>\n<l>tāvad dharmabhṛtāṃ śreṣṭha jananyām api gauravam // RamS_2,97.18 //</l>\n</lg>\n\n<lg>\n<l>etābhyāṃ dharmaśīlābhyāṃ vanaṃ gaccheti rāghava /</l>\n<l>mātāpitṛbhyām ukto 'haṃ katham anyat samācare // RamS_2,97.19 //</l>\n</lg>\n\n<lg>\n<l>tvayā rājyam ayodhyāyāṃ prāptavyaṃ lokasatkṛtam /</l>\n<l>vastavyaṃ daṇḍakāraṇye mayā valkalavāsasā // RamS_2,97.20 //</l>\n</lg>\n\n<lg>\n<l>evaṃ kṛtvā mahārājo vibhāgaṃ lokasaṃnidhau /</l>\n<l>vyādiśya ca mahātejā divaṃ daśaratho gataḥ // RamS_2,97.21 //</l>\n</lg>\n\n<lg>\n<l>sa ca pramāṇaṃ dharmātmā rājā lokagurus tava /</l>\n<l>pitrā dattaṃ yathābhāgam upabhoktuṃ tvam arhasi // RamS_2,97.22 //</l>\n</lg>\n\n<lg>\n<l>caturdaśa samāḥ saumya daṇḍakāraṇyam āśritaḥ /</l>\n<l>upabhokṣye tv ahaṃ dattaṃ bhāgaṃ pitrā mahātmanā // RamS_2,97.23 //</l>\n</lg>\n\n<lg>\n<l>yad abravīn māṃ naralokasatkṛtaḥ pitā mahātmā vibudhādhipopamaḥ /</l>\n<l>tad eva manye paramātmano hitaṃ na sarvalokeśvarabhāvam avyayam // RamS_2,97.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 98</l>\n<l>tataḥ puruṣasiṃhānāṃ vṛtānāṃ taiḥ suhṛdgaṇaiḥ /</l>\n<l>śocatām eva rajanī duḥkhena vyatyavartata // RamS_2,98.1 //</l>\n</lg>\n\n<lg>\n<l>rajanyāṃ suprabhātāyāṃ bhrātaras te suhṛdvṛtāḥ /</l>\n<l>mandākinyāṃ hutaṃ japyaṃ kṛtvā rāmam upāgaman // RamS_2,98.2 //</l>\n</lg>\n\n<lg>\n<l>tūṣṇīṃ te samupāsīnā na kaścit kiṃcid abravīt /</l>\n<l>bharatas tu suhṛnmadhye rāmaṃ vacanam abravīt // RamS_2,98.3 //</l>\n</lg>\n\n<lg>\n<l>sāntvitā māmikā mātā dattaṃ rājyam idaṃ mama /</l>\n<l>tad dadāmi tavaivāhaṃ bhuṅkṣva rājyam akaṇṭakam // RamS_2,98.4 //</l>\n</lg>\n\n<lg>\n<l>mahatevāmbuvegena bhinnaḥ setur jalāgame /</l>\n<l>durāvāraṃ tvadanyena rājyakhaṇḍam idaṃ mahat // RamS_2,98.5 //</l>\n</lg>\n\n<lg>\n<l>gatiṃ khara ivāśvasya tārkṣyasyeva patatriṇaḥ /</l>\n<l>anugantuṃ na śaktir me gatiṃ tava mahīpate // RamS_2,98.6 //</l>\n</lg>\n\n<lg>\n<l>sujīvaṃ nityaśas tasya yaḥ parair upajīvyate /</l>\n<l>rāma tena tu durjīvaṃ yaḥ parān upajīvati // RamS_2,98.7 //</l>\n</lg>\n\n<lg>\n<l>yathā tu ropito vṛkṣaḥ puruṣeṇa vivardhitaḥ /</l>\n<l>hrasvakena durāroho rūḍhaskandho mahādrumaḥ // RamS_2,98.8 //</l>\n</lg>\n\n<lg>\n<l>sa yadā puṣpito bhūtvā phalāni na vidarśayet /</l>\n<l>sa tāṃ nānubhavet prītiṃ yasya hetoḥ prabhāvitaḥ // RamS_2,98.9 //</l>\n</lg>\n\n<lg>\n<l>eṣopamā mahābāho tvam arthaṃ vettum arhasi /</l>\n<l>yadi tvam asmān ṛṣabho bhartā bhṛtyān na śādhi hi // RamS_2,98.10 //</l>\n</lg>\n\n<lg>\n<l>śreṇayas tvāṃ mahārāja paśyantv agryāś ca sarvaśaḥ /</l>\n<l>pratapantam ivādityaṃ rājye sthitam ariṃdamam // RamS_2,98.11 //</l>\n</lg>\n\n<lg>\n<l>tavānuyāne kākutstha mattā nardantu kuñjarāḥ /</l>\n<l>antaḥpuragatā nāryo nandantu susamāhitāḥ // RamS_2,98.12 //</l>\n</lg>\n\n<lg>\n<l>tasya sādhv ity amanyanta nāgarā vividhā janāḥ /</l>\n<l>bharatasya vacaḥ śrutvā rāmaṃ pratyanuyācataḥ // RamS_2,98.13 //</l>\n</lg>\n\n<lg>\n<l>tam evaṃ duḥkhitaṃ prekṣya vilapantaṃ yaśasvinam /</l>\n<l>rāmaḥ kṛtātmā bharataṃ samāśvāsayad ātmavān // RamS_2,98.14 //</l>\n</lg>\n\n<lg>\n<l>nātmanaḥ kāmakāro 'sti puruṣo 'yam anīśvaraḥ /</l>\n<l>itaś cetarataś cainaṃ kṛtāntaḥ parikarṣati // RamS_2,98.15 //</l>\n</lg>\n\n<lg>\n<l>sarve kṣayāntā nicayāḥ patanāntāḥ samucchrayāḥ /</l>\n<l>saṃyogā viprayogāntā maraṇāntaṃ ca jīvitam // RamS_2,98.16 //</l>\n</lg>\n\n<lg>\n<l>yathā phalānāṃ pakvānāṃ nānyatra patanād bhayam /</l>\n<l>evaṃ narasya jātasya nānyatra maraṇād bhayam // RamS_2,98.17 //</l>\n</lg>\n\n<lg>\n<l>yathāgāraṃ dṛḍhasthūṇaṃ jīrṇaṃ bhūtvāvasīdati /</l>\n<l>tathāvasīdanti narā jarāmṛtyuvaśaṃ gatāḥ // RamS_2,98.18 //</l>\n</lg>\n\n<lg>\n<l>ahorātrāṇi gacchanti sarveṣāṃ prāṇinām iha /</l>\n<l>āyūṃṣi kṣapayanty āśu grīṣme jalam ivāṃśavaḥ // RamS_2,98.19 //</l>\n</lg>\n\n<lg>\n<l>ātmānam anuśoca tvaṃ kim anyam anuśocasi /</l>\n<l>āyus te hīyate yasya sthitasya ca gatasya ca // RamS_2,98.20 //</l>\n</lg>\n\n<lg>\n<l>sahaiva mṛtyur vrajati saha mṛtyur niṣīdati /</l>\n<l>gatvā sudīrgham adhvānaṃ saha mṛtyur nivartate // RamS_2,98.21 //</l>\n</lg>\n\n<lg>\n<l>gātreṣu valayaḥ prāptāḥ śvetāś caiva śiroruhāḥ /</l>\n<l>jarayā puruṣo jīrṇaḥ kiṃ hi kṛtvā prabhāvayet // RamS_2,98.22 //</l>\n</lg>\n\n<lg>\n<l>nandanty udita āditye nandanty astam ite ravau /</l>\n<l>ātmano nāvabudhyante manuṣyā jīvitakṣayam // RamS_2,98.23 //</l>\n</lg>\n\n<lg>\n<l>hṛṣyanty ṛtumukhaṃ dṛṣṭvā navaṃ navam ihāgatam /</l>\n<l>ṛtūnāṃ parivartena prāṇināṃ prāṇasaṃkṣayaḥ // RamS_2,98.24 //</l>\n</lg>\n\n<lg>\n<l>yathā kāṣṭhaṃ ca kāṣṭhaṃ ca sameyātāṃ mahārṇave /</l>\n<l>sametya ca vyapeyātāṃ kālam āsādya kaṃcana // RamS_2,98.25 //</l>\n</lg>\n\n<lg>\n<l>evaṃ bhāryāś ca putrāś ca jñātayaś ca vasūni ca /</l>\n<l>sametya vyavadhāvanti dhruvo hy eṣāṃ vinābhavaḥ // RamS_2,98.26 //</l>\n</lg>\n\n<lg>\n<l>nātra kaścid yathā bhāvaṃ prāṇī samabhivartate /</l>\n<l>tena tasmin na sāmarthyaṃ pretasyāsty anuśocataḥ // RamS_2,98.27 //</l>\n</lg>\n\n<lg>\n<l>yathā hi sārthaṃ gacchantaṃ brūyāt kaścit pathi sthitaḥ /</l>\n<l>aham apy āgamiṣyāmi pṛṣṭhato bhavatām iti // RamS_2,98.28 //</l>\n</lg>\n\n<lg>\n<l>evaṃ pūrvair gato mārgaḥ pitṛpaitāmaho dhruvaḥ /</l>\n<l>tam āpannaḥ kathaṃ śoced yasya nāsti vyatikramaḥ // RamS_2,98.29 //</l>\n</lg>\n\n<lg>\n<l>vayasaḥ patamānasya srotaso vānivartinaḥ /</l>\n<l>ātmā sukhe niyoktavyaḥ sukhabhājaḥ prajāḥ smṛtāḥ // RamS_2,98.30 //</l>\n</lg>\n\n<lg>\n<l>dharmātmā sa śubhaiḥ kṛtsnaiḥ kratubhiś cāptadakṣiṇaiḥ /</l>\n<l>dhūtapāpo gataḥ svargaṃ pitā naḥ pṛthivīpatiḥ // RamS_2,98.31 //</l>\n</lg>\n\n<lg>\n<l>bhṛtyānāṃ bharaṇāt samyak prajānāṃ paripālanāt /</l>\n<l>arthādānāc ca dhārmeṇa pitā nas tridivaṃ gataḥ // RamS_2,98.32 //</l>\n</lg>\n\n<lg>\n<l>iṣṭvā bahuvidhair yajñair bhogāṃś cāvāpya puṣkalān /</l>\n<l>uttamaṃ cāyur āsādya svar gataḥ pṛthivīpatiḥ // RamS_2,98.33 //</l>\n</lg>\n\n<lg>\n<l>sa jīrṇaṃ mānuṣaṃ dehaṃ parityajya pitā hi naḥ /</l>\n<l>daivīm ṛddhim anuprāpto brahmalokavihāriṇīm // RamS_2,98.34 //</l>\n</lg>\n\n<lg>\n<l>taṃ tu naivaṃvidhaḥ kaścit prājñaḥ śocitum arhati /</l>\n<l>tvadvidho yadvidhaś cāpi śrutavān buddhimattaraḥ // RamS_2,98.35 //</l>\n</lg>\n\n<lg>\n<l>ete bahuvidhāḥ śokā vilāparudite tathā /</l>\n<l>varjanīyā hi dhīreṇa sarvāvasthāsu dhīmatā // RamS_2,98.36 //</l>\n</lg>\n\n<lg>\n<l>sa svastho bhava mā śoco yātvā cāvasa tāṃ purīm /</l>\n<l>tathā pitrā niyukto 'si vaśinā vadatāṃ vara // RamS_2,98.37 //</l>\n</lg>\n\n<lg>\n<l>yatrāham api tenaiva niyuktaḥ puṇyakarmaṇā /</l>\n<l>tatraivāhaṃ kariṣyāmi pitur āryasya śāsanam // RamS_2,98.38 //</l>\n</lg>\n\n<lg>\n<l>na mayā śāsanaṃ tasya tyaktuṃ nyāyyam ariṃdama /</l>\n<l>tat tvayāpi sadā mānyaṃ sa vai bandhuḥ sa naḥ pitā // RamS_2,98.39 //</l>\n</lg>\n\n<lg>\n<l>evam uktvā tu virate rāme vacanam arthavat /</l>\n<l>uvāca bharataś citraṃ dhārmiko dhārmikaṃ vacaḥ // RamS_2,98.40 //</l>\n</lg>\n\n<lg>\n<l>ko hi syād īdṛśo loke yādṛśas tvam ariṃdama /</l>\n<l>na tvāṃ pravyathayed duḥkhaṃ prītir vā na praharṣayet // RamS_2,98.41 //</l>\n</lg>\n\n<lg>\n<l>saṃmataś cāsi vṛddhānāṃ tāṃś ca pṛcchasi saṃśayān /</l>\n<l>yathā mṛtas tathā jīvan yathāsati tathā sati // RamS_2,98.42 //</l>\n</lg>\n\n<lg>\n<l>yasyaiṣa buddhilābhaḥ syāt paritapyeta kena saḥ /</l>\n<l>sa evaṃ vyasanaṃ prāpya na viṣīditum arhati // RamS_2,98.43 //</l>\n</lg>\n\n<lg>\n<l>amaropamasattvas tvaṃ mahātmā satyasaṃgaraḥ /</l>\n<l>sarvajñaḥ sarvadarśī ca buddhimāṃś cāsi rāghava // RamS_2,98.44 //</l>\n</lg>\n\n<lg>\n<l>na tvām evaṃ guṇair yuktaṃ prabhavābhavakovidam /</l>\n<l>aviṣahyatamaṃ duḥkham āsādayitum arhati // RamS_2,98.45 //</l>\n</lg>\n\n<lg>\n<l>proṣite mayi yat pāpaṃ mātrā matkāraṇāt kṛtam /</l>\n<l>kṣudrayā tad aniṣṭaṃ me prasīdatu bhavān mama // RamS_2,98.46 //</l>\n</lg>\n\n<lg>\n<l>dharmabandhena baddho 'smi tenemāṃ neha mātaram /</l>\n<l>hanmi tīvreṇa daṇḍena daṇḍārhāṃ pāpakāriṇīm // RamS_2,98.47 //</l>\n</lg>\n\n<lg>\n<l>kathaṃ daśarathāj jātaḥ śuddhābhijanakarmaṇaḥ /</l>\n<l>jānan dharmam adharmiṣṭhaṃ kuryāṃ karma jugupsitam // RamS_2,98.48 //</l>\n</lg>\n\n<lg>\n<l>guruḥ kriyāvān vṛddhaś ca rājā pretaḥ piteti ca /</l>\n<l>tātaṃ na parigarheyaṃ daivataṃ ceti saṃsadi // RamS_2,98.49 //</l>\n</lg>\n\n<lg>\n<l>ko hi dharmārthayor hīnam īdṛśaṃ karma kilbiṣam /</l>\n<l>striyāḥ priyacikīrṣuḥ san kuryād dharmajña dharmavit // RamS_2,98.50 //</l>\n</lg>\n\n<lg>\n<l>antakāle hi bhūtāni muhyantīti purāśrutiḥ /</l>\n<l>rājñaivaṃ kurvatā loke pratyakṣā sā śrutiḥ kṛtā // RamS_2,98.51 //</l>\n</lg>\n\n<lg>\n<l>sādhvartham abhisaṃdhāya krodhān mohāc ca sāhasāt /</l>\n<l>tātasya yad atikrāntaṃ pratyāharatu tad bhavān // RamS_2,98.52 //</l>\n</lg>\n\n<lg>\n<l>pitur hi samatikrāntaṃ putro yaḥ sādhu manyate /</l>\n<l>tad apatyaṃ mataṃ loke viparītam ato 'nyathā // RamS_2,98.53 //</l>\n</lg>\n\n<lg>\n<l>tad apatyaṃ bhavān astu mā bhavān duṣkṛtaṃ pituḥ /</l>\n<l>abhipattā kṛtaṃ karma loke dhīravigarhitam // RamS_2,98.54 //</l>\n</lg>\n\n<lg>\n<l>kaikeyīṃ māṃ ca tātaṃ ca suhṛdo bāndhavāṃś ca naḥ /</l>\n<l>paurajānapadān sarvāṃs trātu sarvam idaṃ bhavān // RamS_2,98.55 //</l>\n</lg>\n\n<lg>\n<l>kva cāraṇyaṃ kva ca kṣātraṃ kva jaṭāḥ kva ca pālanam /</l>\n<l>īdṛśaṃ vyāhataṃ karma na bhavān kartum arhati // RamS_2,98.56 //</l>\n</lg>\n\n<lg>\n<l>atha kleśajam eva tvaṃ dharmaṃ caritum icchasi /</l>\n<l>dharmeṇa caturo varṇān pālayan kleśam āpnuhi // RamS_2,98.57 //</l>\n</lg>\n\n<lg>\n<l>caturṇām āśramāṇāṃ hi gārhasthyaṃ śreṣṭham āśramam /</l>\n<l>āhur dharmajña dharmajñās taṃ kathaṃ tyaktum arhasi // RamS_2,98.58 //</l>\n</lg>\n\n<lg>\n<l>śrutena bālaḥ sthānena janmanā bhavato hy aham /</l>\n<l>sa kathaṃ pālayiṣyāmi bhūmiṃ bhavati tiṣṭhati // RamS_2,98.59 //</l>\n</lg>\n\n<lg>\n<l>hīnabuddhiguṇo bālo hīnaḥ sthānena cāpy aham /</l>\n<l>bhavatā ca vinā bhūto na vartayitum utsahe // RamS_2,98.60 //</l>\n</lg>\n\n<lg>\n<l>idaṃ nikhilam avyagraṃ pitryaṃ rājyam akaṇṭakam /</l>\n<l>anuśādhi svadharmeṇa dharmajña saha bāndhavaiḥ // RamS_2,98.61 //</l>\n</lg>\n\n<lg>\n<l>ihaiva tvābhiṣiñcantu dharmajña saha bāndhavaiḥ /</l>\n<l>ṛtvijaḥ savasiṣṭhāś ca mantravan mantrakovidāḥ // RamS_2,98.62 //</l>\n</lg>\n\n<lg>\n<l>abhiṣiktas tvam asmābhir ayodhyāṃ pālane vraja /</l>\n<l>vijitya tarasā lokān marudbhir iva vāsavaḥ // RamS_2,98.63 //</l>\n</lg>\n\n<lg>\n<l>ṛṇāni trīṇy apākurvan durhṛdaḥ sādhu nirdahan /</l>\n<l>suhṛdas tarpayan kāmais tvam evātrānuśādhi mām // RamS_2,98.64 //</l>\n</lg>\n\n<lg>\n<l>adyārya muditāḥ santu suhṛdas te 'bhiṣecane /</l>\n<l>adya bhītāḥ pālayantāṃ durhṛdas te diśo daśa // RamS_2,98.65 //</l>\n</lg>\n\n<lg>\n<l>ākrośaṃ mama mātuś ca pramṛjya puruṣarṣabha /</l>\n<l>adya tatra bhavantaṃ ca pitaraṃ rakṣa kilbiṣāt // RamS_2,98.66 //</l>\n</lg>\n\n<lg>\n<l>śirasā tvābhiyāce 'haṃ kuruṣva karuṇāṃ mayi /</l>\n<l>bāndhaveṣu ca sarveṣu bhūteṣv iva maheśvaraḥ // RamS_2,98.67 //</l>\n</lg>\n\n<lg>\n<l>atha vā pṛṣṭhataḥ kṛtvā vanam eva bhavān itaḥ /</l>\n<l>gamiṣyati gamiṣyāmi bhavatā sārdham apy aham // RamS_2,98.68 //</l>\n</lg>\n\n<lg>\n<l>tathāpi rāmo bharatena tāmyatā prasādyamānaḥ śirasā mahīpatiḥ /</l>\n<l>na caiva cakre gamanāya sattvavān matiṃ pitus tadvacane pratiṣṭhitaḥ // RamS_2,98.69 //</l>\n</lg>\n\n<lg>\n<l>tad adbhutaṃ sthairyam avekṣya rāghave samaṃ jano harṣam avāpa duḥkhitaḥ /</l>\n<l>na yāty ayodhyām iti duḥkhito 'bhavat sthirapratijñatvam avekṣya harṣitaḥ // RamS_2,98.70 //</l>\n</lg>\n\n<lg>\n<l>tam ṛtvijo naigamayūthavallabhās tathā visaṃjñāśrukalāś ca mātaraḥ /</l>\n<l>tathā bruvāṇaṃ bharataṃ pratuṣṭuvuḥ praṇamya rāmaṃ ca yayācire saha // RamS_2,98.71 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 99</l>\n<l>punar evaṃ bruvāṇaṃ tu bharataṃ lakṣmaṇāgrajaḥ /</l>\n<l>pratyuvāca tataḥ śrīmāñ jñātimadhye 'tisatkṛtaḥ // RamS_2,99.1 //</l>\n</lg>\n\n<lg>\n<l>upapannam idaṃ vākyaṃ yat tvam evam abhāṣathāḥ /</l>\n<l>jātaḥ putro daśarathāt kaikeyyāṃ rājasattamāt // RamS_2,99.2 //</l>\n</lg>\n\n<lg>\n<l>purā bhrātaḥ pitā naḥ sa mātaraṃ te samudvahan /</l>\n<l>mātāmahe samāśrauṣīd rājyaśulkam anuttamam // RamS_2,99.3 //</l>\n</lg>\n\n<lg>\n<l>devāsure ca saṃgrāme jananyai tava pārthivaḥ /</l>\n<l>samprahṛṣṭo dadau rājā varam ārādhitaḥ prabhuḥ // RamS_2,99.4 //</l>\n</lg>\n\n<lg>\n<l>tataḥ sā saṃpratiśrāvya tava mātā yaśasvinī /</l>\n<l>ayācata naraśreṣṭhaṃ dvau varau varavarṇinī // RamS_2,99.5 //</l>\n</lg>\n\n<lg>\n<l>tava rājyaṃ naravyāghra mama pravrājanaṃ tathā /</l>\n<l>tac ca rājā tathā tasyai niyuktaḥ pradadau varam // RamS_2,99.6 //</l>\n</lg>\n\n<lg>\n<l>tena pitrāham apy atra niyuktaḥ puruṣarṣabha /</l>\n<l>caturdaśa vane vāsaṃ varṣāṇi varadānikam // RamS_2,99.7 //</l>\n</lg>\n\n<lg>\n<l>so 'haṃ vanam idaṃ prāpto nirjanaṃ lakṣmaṇānvitaḥ /</l>\n<l>śītayā cāpratidvandvaḥ satyavāde sthitaḥ pituḥ // RamS_2,99.8 //</l>\n</lg>\n\n<lg>\n<l>bhavān api tathety eva pitaraṃ satyavādinam /</l>\n<l>kartum arhati rājendraṃ kṣipram evābhiṣecanāt // RamS_2,99.9 //</l>\n</lg>\n\n<lg>\n<l>ṛṇān mocaya rājānaṃ matkṛte bharata prabhum /</l>\n<l>pitaraṃ trāhi dharmajña mātaraṃ cābhinandaya // RamS_2,99.10 //</l>\n</lg>\n\n<lg>\n<l>śrūyate hi purā tāta śrutir gītā yaśasvinī /</l>\n<l>gayena yajamānena gayeṣv eva pitḥn prati // RamS_2,99.11 //</l>\n</lg>\n\n<lg>\n<l>puṃnāmnā narakād yasmāt pitaraṃ trāyate sutaḥ /</l>\n<l>tasmāt putra iti proktaḥ pitḥn yat pāti vā sutaḥ // RamS_2,99.12 //</l>\n</lg>\n\n<lg>\n<l>eṣṭavyā bahavaḥ putrā guṇavanto bahuśrutāḥ /</l>\n<l>teṣāṃ vai samavetānām api kaścid gayāṃ vrajet // RamS_2,99.13 //</l>\n</lg>\n\n<lg>\n<l>evaṃ rājarṣayaḥ sarve pratītā rājanandana /</l>\n<l>tasmāt trāhi naraśreṣṭha pitaraṃ narakāt prabho // RamS_2,99.14 //</l>\n</lg>\n\n<lg>\n<l>ayodhyāṃ gaccha bharata prakṛtīr anurañjaya /</l>\n<l>śatrughnasahito vīra saha sarvair dvijātibhiḥ // RamS_2,99.15 //</l>\n</lg>\n\n<lg>\n<l>pravekṣye daṇḍakāraṇyam aham apy avilambayan /</l>\n<l>ābhyāṃ tu sahito rājan vaidehyā lakṣmaṇena ca // RamS_2,99.16 //</l>\n</lg>\n\n<lg>\n<l>tvaṃ rājā bhava bharata svayaṃ narāṇāṃ vanyānām aham api rājarāṇ mṛgāṇām /</l>\n<l>gaccha tvaṃ puravaram adya samprahṛṣṭaḥ saṃhṛṣṭas tv aham api daṇḍakān pravekṣye // RamS_2,99.17 //</l>\n</lg>\n\n<lg>\n<l>chāyāṃ te dinakarabhāḥ prabādhamānaṃ varṣatraṃ bharata karotu mūrdhni śītām /</l>\n<l>eteṣām aham api kānanadrumāṇāṃ chāyāṃ tām atiśayinīṃ sukhaṃ śrayiṣye // RamS_2,99.18 //</l>\n</lg>\n\n<lg>\n<l>śatrughnaḥ kuśalamatis tu te sahāyaḥ saumitrir mama viditaḥ pradhānamitram /</l>\n<l>catvāras tanayavarā vayaṃ narendraṃ satyasthaṃ bharata carāma mā viṣādam // RamS_2,99.19 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 100</l>\n<l>āśvāsayantaṃ bharataṃ jābālir brāhmaṇottamaḥ /</l>\n<l>uvāca rāmaṃ dharmajñaṃ dharmāpetam idaṃ vacaḥ // RamS_2,100.1 //</l>\n</lg>\n\n<lg>\n<l>sādhu rāghava mā bhūt te buddhir evaṃ nirarthakā /</l>\n<l>prākṛtasya narasyeva āryabuddhes tapasvinaḥ // RamS_2,100.2 //</l>\n</lg>\n\n<lg>\n<l>kaḥ kasya puruṣo bandhuḥ kim āpyaṃ kasya kenacit /</l>\n<l>yad eko jāyate jantur eka eva vinaśyati // RamS_2,100.3 //</l>\n</lg>\n\n<lg>\n<l>tasmān mātā pitā ceti rāma sajjeta yo naraḥ /</l>\n<l>unmatta iva sa jñeyo nāsti kāciddhi kasyacit // RamS_2,100.4 //</l>\n</lg>\n\n<lg>\n<l>yathā grāmāntaraṃ gacchan naraḥ kaścit kvacid vaset /</l>\n<l>utsṛjya ca tam āvāsaṃ pratiṣṭhetāpare 'hani // RamS_2,100.5 //</l>\n</lg>\n\n<lg>\n<l>evam eva manuṣyāṇāṃ pitā mātā gṛhaṃ vasu /</l>\n<l>āvāsamātraṃ kākutstha sajjante nātra sajjanāḥ // RamS_2,100.6 //</l>\n</lg>\n\n<lg>\n<l>pitryaṃ rājyaṃ samutsṛjya sa nārhati narottama /</l>\n<l>āsthātuṃ kāpathaṃ duḥkhaṃ viṣamaṃ bahukaṇṭakam // RamS_2,100.7 //</l>\n</lg>\n\n<lg>\n<l>samṛddhāyām ayodhyāyām ātmānam abhiṣecaya /</l>\n<l>ekaveṇīdharā hi tvāṃ nagarī sampratīkṣate // RamS_2,100.8 //</l>\n</lg>\n\n<lg>\n<l>rājabhogān anubhavan mahārhān pārthivātmaja /</l>\n<l>vihara tvam ayodhyāyāṃ yathā śakras triviṣṭape // RamS_2,100.9 //</l>\n</lg>\n\n<lg>\n<l>na te kaścid daśaratas tvaṃ ca tasya na kaścana /</l>\n<l>anyo rājā tvam anyaś ca tasmāt kuru yad ucyate // RamS_2,100.10 //</l>\n</lg>\n\n<lg>\n<l>gataḥ sa nṛpatis tatra gantavyaṃ yatra tena vai /</l>\n<l>pravṛttir eṣā martyānāṃ tvaṃ tu mithyā vihanyase // RamS_2,100.11 //</l>\n</lg>\n\n<lg>\n<l>arthadharmaparā ye ye tāṃs tāñ śocāmi netarān /</l>\n<l>te hi duḥkham iha prāpya vināśaṃ pretya bhejire // RamS_2,100.12 //</l>\n</lg>\n\n<lg>\n<l>aṣṭakāpitṛdaivatyam ity ayaṃ prasṛto janaḥ /</l>\n<l>annasyopadravaṃ paśya mṛto hi kim aśiṣyati // RamS_2,100.13 //</l>\n</lg>\n\n<lg>\n<l>yadi bhuktam ihānyena deham anyasya gacchati /</l>\n<l>dadyāt pravasataḥ śrāddhaṃ na tat pathy aśanaṃ bhavet // RamS_2,100.14 //</l>\n</lg>\n\n<lg>\n<l>dānasaṃvananā hy ete granthā medhāvibhiḥ kṛtāḥ /</l>\n<l>yajasva dehi dīkṣasva tapas tapyasva saṃtyaja // RamS_2,100.15 //</l>\n</lg>\n\n<lg>\n<l>sa nāsti param ity eva kuru buddhiṃ mahāmate /</l>\n<l>pratyakṣaṃ yat tad ātiṣṭha parokṣaṃ pṛṣṭhataḥ kuru // RamS_2,100.16 //</l>\n</lg>\n\n<lg>\n<l>satāṃ buddhiṃ puraskṛtya sarvalokanidarśinīm /</l>\n<l>rājyaṃ tvaṃ pratigṛhṇīṣva bharatena prasāditaḥ // RamS_2,100.17 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 101</l>\n<l>jābāles tu vacaḥ śrutvā rāmaḥ satyātmanāṃ varaḥ /</l>\n<l>uvāca parayā yuktyā svabuddhyā cāvipannayā // RamS_2,101.1 //</l>\n</lg>\n\n<lg>\n<l>bhavān me priyakāmārthaṃ vacanaṃ yad ihoktavān /</l>\n<l>akāryaṃ kāryasaṃkāśam apathyaṃ pathyasaṃmitam // RamS_2,101.2 //</l>\n</lg>\n\n<lg>\n<l>nirmaryādas tu puruṣaḥ pāpācārasamanvitaḥ /</l>\n<l>mānaṃ na labhate satsu bhinnacāritradarśanaḥ // RamS_2,101.3 //</l>\n</lg>\n\n<lg>\n<l>kulīnam akulīnaṃ vā vīraṃ puruṣamāninam /</l>\n<l>cāritram eva vyākhyāti śuciṃ vā yadi vāśucim // RamS_2,101.4 //</l>\n</lg>\n\n<lg>\n<l>anāryas tv āryasaṃkāśaḥ śaucāddhīnas tathā śuciḥ /</l>\n<l>lakṣaṇyavad alakṣaṇyo duḥśīlaḥ śīlavān iva // RamS_2,101.5 //</l>\n</lg>\n\n<lg>\n<l>adharmaṃ dharmaveṣeṇa yadīmaṃ lokasaṃkaram /</l>\n<l>abhipatsye śubhaṃ hitvā kriyāvidhivivarjitam // RamS_2,101.6 //</l>\n</lg>\n\n<lg>\n<l>kaś cetayānaḥ puruṣaḥ kāryākāryavicakṣaṇaḥ /</l>\n<l>bahu maṃsyati māṃ loke durvṛttaṃ lokadūṣaṇam // RamS_2,101.7 //</l>\n</lg>\n\n<lg>\n<l>kasya yāsyāmy ahaṃ vṛttaṃ kena vā svargam āpnuyām /</l>\n<l>anayā vartamāno 'haṃ vṛttyā hīnapratijñayā // RamS_2,101.8 //</l>\n</lg>\n\n<lg>\n<l>kāmavṛttas tv ayaṃ lokaḥ kṛtsnaḥ samupavartate /</l>\n<l>yadvṛttāḥ santi rājānas tadvṛttāḥ santi hi prajāḥ // RamS_2,101.9 //</l>\n</lg>\n\n<lg>\n<l>satyam evānṛśaṃsyaṃ ca rājavṛttaṃ sanātanam /</l>\n<l>tasmāt satyātmakaṃ rājyaṃ satye lokaḥ pratiṣṭhitaḥ // RamS_2,101.10 //</l>\n</lg>\n\n<lg>\n<l>ṛṣayaś caiva devāś ca satyam eva hi menire /</l>\n<l>satyavādī hi loke 'smin paramaṃ gacchati kṣayam // RamS_2,101.11 //</l>\n</lg>\n\n<lg>\n<l>udvijante yathā sarpān narād anṛtavādinaḥ /</l>\n<l>dharmaḥ satyaṃ paro loke mūlaṃ svargasya cocyate // RamS_2,101.12 //</l>\n</lg>\n\n<lg>\n<l>satyam eveśvaro loke satyaṃ padmā samāśritā /</l>\n<l>satyamūlāni sarvāṇi satyān nāsti paraṃ padam // RamS_2,101.13 //</l>\n</lg>\n\n<lg>\n<l>dattam iṣṭaṃ hutaṃ caiva taptāni ca tapāṃsi ca /</l>\n<l>vedāḥ satyapratiṣṭhānās tasmāt satyaparo bhavet // RamS_2,101.14 //</l>\n</lg>\n\n<lg>\n<l>ekaḥ pālayate lokam ekaḥ pālayate kulam /</l>\n<l>majjaty eko hi niraya ekaḥ svarge mahīyate // RamS_2,101.15 //</l>\n</lg>\n\n<lg>\n<l>so 'haṃ pitur nideśaṃ tu kimarthaṃ nānupālaye /</l>\n<l>satyapratiśravaḥ satyaṃ satyena samayīkṛtaḥ // RamS_2,101.16 //</l>\n</lg>\n\n<lg>\n<l>naiva lobhān na mohād vā na cājñānāt tamo'nvitaḥ /</l>\n<l>setuṃ satyasya bhetsyāmi guroḥ satyapratiśravaḥ // RamS_2,101.17 //</l>\n</lg>\n\n<lg>\n<l>asatyasaṃdhasya sataś calasyāsthiracetasaḥ /</l>\n<l>naiva devā na pitaraḥ pratīcchantīti naḥ śrutam // RamS_2,101.18 //</l>\n</lg>\n\n<lg>\n<l>pratyagātmam imaṃ dharmaṃ satyaṃ paśyāmy ahaṃ svayam /</l>\n<l>bhāraḥ satpuruṣācīrṇas tadartham abhinandyate // RamS_2,101.19 //</l>\n</lg>\n\n<lg>\n<l>kṣātraṃ dharmam ahaṃ tyakṣye hy adharmaṃ dharmasaṃhitam /</l>\n<l>kṣudrair nṛśaṃsair lubdhaiś ca sevitaṃ pāpakarmabhiḥ // RamS_2,101.20 //</l>\n</lg>\n\n<lg>\n<l>kāyena kurute pāpaṃ manasā sampradhārya ca /</l>\n<l>anṛtaṃ jihvayā cāha trividhaṃ karma pātakam // RamS_2,101.21 //</l>\n</lg>\n\n<lg>\n<l>bhūmiḥ kīrtir yaśo lakṣmīḥ puruṣaṃ prārthayanti hi /</l>\n<l>svargasthaṃ cānubadhnanti satyam eva bhajeta tat // RamS_2,101.22 //</l>\n</lg>\n\n<lg>\n<l>śreṣṭhaṃ hy anāryam eva syād yad bhavān avadhārya mām /</l>\n<l>āha yuktikarair vākyair idaṃ bhadraṃ kuruṣva ha // RamS_2,101.23 //</l>\n</lg>\n\n<lg>\n<l>kathaṃ hy ahaṃ pratijñāya vanavāsam imaṃ guroḥ /</l>\n<l>bharatasya kariṣyāmi vaco hitvā guror vacaḥ // RamS_2,101.24 //</l>\n</lg>\n\n<lg>\n<l>sthirā mayā pratijñātā pratijñā gurusaṃnidhau /</l>\n<l>prahṛṣṭamānasā devī kaikeyī cābhavat tadā // RamS_2,101.25 //</l>\n</lg>\n\n<lg>\n<l>vanavāsaṃ vasann evaṃ śucir niyatabhojanaḥ /</l>\n<l>mūlaiḥ puṣpaiḥ phalaiḥ puṇyaiḥ pitḥn devāṃś ca tarpayan // RamS_2,101.26 //</l>\n</lg>\n\n<lg>\n<l>saṃtuṣṭapañcavargo 'haṃ lokayātrāṃ pravartaye /</l>\n<l>akuhaḥ śraddadhānaḥ san kāryākāryavicakṣaṇaḥ // RamS_2,101.27 //</l>\n</lg>\n\n<lg>\n<l>karmabhūmim imāṃ prāpya kartavyaṃ karma yac chubham /</l>\n<l>agnir vāyuś ca somaś ca karmaṇāṃ phalabhāginaḥ // RamS_2,101.28 //</l>\n</lg>\n\n<lg>\n<l>śataṃ kratūnām āhṛtya devarāṭ tridivaṃ gataḥ /</l>\n<l>tapāṃsy ugrāṇi cāsthāya divaṃ yātā maharṣayaḥ // RamS_2,101.29 //</l>\n</lg>\n\n<lg>\n<l>satyaṃ ca dharmaṃ ca parākramaṃ ca bhūtānukampāṃ priyavāditāṃ ca /</l>\n<l>dvijātidevātithipūjanaṃ ca panthānam āhus tridivasya santaḥ // RamS_2,101.30 //</l>\n</lg>\n\n<lg>\n<l>dharme ratāḥ satpuruṣaiḥ sametās tejasvino dānaguṇapradhānāḥ /</l>\n<l>ahiṃsakā vītamalāś ca loke bhavanti pūjyā munayaḥ pradhānāḥ // RamS_2,101.31 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 102</l>\n<l>kruddham ājñāya rāmaṃ tu vasiṣṭhaḥ pratyuvāca ha /</l>\n<l>jābālir api jānīte lokasyāsya gatāgatim /</l>\n<l>nivartayitukāmas tu tvām etad vākyam abravīt // RamS_2,102.1* //</l>\n</lg>\n<lg>\n<l>imāṃ lokasamutpattiṃ lokanātha nibodha me /</l>\n<l>sarvaṃ salilam evāsīt pṛthivī yatra nirmitā /</l>\n<l>tataḥ samabhavad brahmā svayambhūr daivataiḥ saha // RamS_2,102.2* //</l>\n</lg>\n<lg>\n<l>sa varāhas tato bhūtvā projjahāra vasuṃdharām /</l>\n<l>asṛjac ca jagat sarvaṃ saha putraiḥ kṛtātmabhiḥ // RamS_2,102.3 //</l>\n</lg>\n\n<lg>\n<l>ākāśaprabhavo brahmā śāśvato nitya avyayaḥ /</l>\n<l>tasmān marīciḥ saṃjajñe marīceḥ kaśyapaḥ sutaḥ // RamS_2,102.4 //</l>\n</lg>\n\n<lg>\n<l>vivasvān kaśyapāj jajñe manur vaivasvataḥ smṛtaḥ /</l>\n<l>sa tu prajāpatiḥ pūrvam ikṣvākus tu manoḥ sutaḥ // RamS_2,102.5 //</l>\n</lg>\n\n<lg>\n<l>yasyeyaṃ prathamaṃ dattā samṛddhā manunā mahī /</l>\n<l>tam ikṣvākum ayodhyāyāṃ rājānaṃ viddhi pūrvakam // RamS_2,102.6 //</l>\n</lg>\n\n<lg>\n<l>ikṣvākos tu sutaḥ śrīmān kukṣir eveti viśrutaḥ /</l>\n<l>kukṣer athātmajo vīro vikukṣir udapadyata // RamS_2,102.7 //</l>\n</lg>\n\n<lg>\n<l>vikukṣes tu mahātejā bāṇaḥ putraḥ pratāpavān /</l>\n<l>bāṇasya tu mahābāhur anaraṇyo mahāyaśāḥ // RamS_2,102.8 //</l>\n</lg>\n\n<lg>\n<l>nānāvṛṣṭir babhūvāsmin na durbhikṣaṃ satāṃ vare /</l>\n<l>anaraṇye mahārāje taskaro vāpi kaścana // RamS_2,102.9 //</l>\n</lg>\n\n<lg>\n<l>anaraṇyān mahābāhuḥ pṛthū rājā babhūva ha /</l>\n<l>tasmāt pṛthor mahārājas triśaṅkur udapadyata /</l>\n<l>sa satyavacanād vīraḥ saśarīro divaṃ gataḥ // RamS_2,102.10* //</l>\n</lg>\n<lg>\n<l>triśaṅkor abhavat sūnur dhundhumāro mahāyaśāḥ /</l>\n<l>dhundhumārān mahātejā yuvanāśvo vyajāyata // RamS_2,102.11 //</l>\n</lg>\n\n<lg>\n<l>yuvanāśvasutaḥ śrīmān māndhātā samapadyata /</l>\n<l>māndhātus tu mahātejāḥ susaṃdhir udapadyata // RamS_2,102.12 //</l>\n</lg>\n\n<lg>\n<l>susaṃdher api putrau dvau dhruvasaṃdhiḥ prasenajit /</l>\n<l>yaśasvī dhruvasaṃdhes tu bharato ripusūdanaḥ // RamS_2,102.13 //</l>\n</lg>\n\n<lg>\n<l>bharatāt tu mahābāhor asito nāma jāyata /</l>\n<l>yasyaite pratirājāna udapadyanta śatravaḥ /</l>\n<l>haihayās tālajaṅghāś ca śūrāś ca śaśabindavaḥ // RamS_2,102.14* //</l>\n</lg>\n<lg>\n<l>tāṃs tu sarvān prativyūhya yuddhe rājā pravāsitaḥ /</l>\n<l>sa ca śailavare ramye babhūvābhirato muniḥ /</l>\n<l>dve cāsya bhārye garbhiṇyau babhūvatur iti śrutiḥ // RamS_2,102.15* //</l>\n</lg>\n<lg>\n<l>bhārgavaś cyavano nāma himavantam upāśritaḥ /</l>\n<l>tam ṛṣiṃ samupāgamya kālindī tv abhyavādayat // RamS_2,102.16 //</l>\n</lg>\n\n<lg>\n<l>sa tām abhyavadad vipro varepsuṃ putrajanmani /</l>\n<l>tataḥ sā gṛham āgamya devī putraṃ vyajāyata // RamS_2,102.17 //</l>\n</lg>\n\n<lg>\n<l>sapatnyā tu garas tasyai datto garbhajighāṃsayā /</l>\n<l>gareṇa saha tenaiva jātaḥ sa sagaro 'bhavat // RamS_2,102.18 //</l>\n</lg>\n\n<lg>\n<l>sa rājā sagaro nāma yaḥ samudram akhānayat /</l>\n<l>iṣṭvā parvaṇi vegena trāsayantam imāḥ prajāḥ // RamS_2,102.19 //</l>\n</lg>\n\n<lg>\n<l>asamañjas tu putro 'bhūt sagarasyeti naḥ śrutam /</l>\n<l>jīvann eva sa pitrā tu nirastaḥ pāpakarmakṛt // RamS_2,102.20 //</l>\n</lg>\n\n<lg>\n<l>aṃśumān iti putro 'bhūd asamañjasya vīryavān /</l>\n<l>dilīpo 'ṃśumataḥ putro dilīpasya bhagīrathaḥ // RamS_2,102.21 //</l>\n</lg>\n\n<lg>\n<l>bhagīrathāt kakutsthas tu kākutsthā yena tu smṛtāḥ /</l>\n<l>kakutsthasya tu putro 'bhūd raghur yena tu rāghavaḥ // RamS_2,102.22 //</l>\n</lg>\n\n<lg>\n<l>raghos tu putras tejasvī pravṛddhaḥ puruṣādakaḥ /</l>\n<l>kalmāṣapādaḥ saudāsa ity evaṃ prathito bhuvi // RamS_2,102.23 //</l>\n</lg>\n\n<lg>\n<l>kalmāṣapādaputro 'bhūc chaṅkhaṇas tv iti viśrutaḥ /</l>\n<l>yas tu tad vīryam āsādya sahaseno vyanīnaśat // RamS_2,102.24 //</l>\n</lg>\n\n<lg>\n<l>śaṅkhaṇasya tu putro 'bhūc chūraḥ śrīmān sudarśanaḥ /</l>\n<l>sudarśanasyāgnivarṇa agnivarṇasya śīghragaḥ // RamS_2,102.25 //</l>\n</lg>\n\n<lg>\n<l>śīghragasya maruḥ putro maroḥ putraḥ praśuśrukaḥ /</l>\n<l>praśuśrukasya putro 'bhūd ambarīṣo mahādyutiḥ // RamS_2,102.26 //</l>\n</lg>\n\n<lg>\n<l>ambarīṣasya putro 'bhūn nahuṣaḥ satyavikramaḥ /</l>\n<l>nahuṣasya ca nābhāgaḥ putraḥ paramadhārmikaḥ // RamS_2,102.27 //</l>\n</lg>\n\n<lg>\n<l>ajaś ca suvrataś caiva nābhāgasya sutāv ubhau /</l>\n<l>ajasya caiva dharmātmā rājā daśarathaḥ sutaḥ // RamS_2,102.28 //</l>\n</lg>\n\n<lg>\n<l>tasya jyeṣṭho 'si dāyādo rāma ity abhiviśrutaḥ /</l>\n<l>tad gṛhāṇa svakaṃ rājyam avekṣasva jagan nṛpa // RamS_2,102.29 //</l>\n</lg>\n\n<lg>\n<l>ikṣvākūṇāṃ hi sarveṣāṃ rājā bhavati pūrvajaḥ /</l>\n<l>pūrvajenāvaraḥ putro jyeṣṭho rājye 'bhiṣicyate // RamS_2,102.30 //</l>\n</lg>\n\n<lg>\n<l>sa rāghavāṇāṃ kuladharmam ātmanaḥ sanātanaṃ nādya vihātum arhasi /</l>\n<l>prabhūtaratnām anuśādhi medinīṃ prabhūtarāṣṭrāṃ pitṛvan mahāyaśāḥ // RamS_2,102.31 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 103</l>\n<l>vasiṣṭhas tu tadā rāmam uktvā rājapurohitaḥ /</l>\n<l>abravīd dharmasaṃyuktaṃ punar evāparaṃ vacaḥ // RamS_2,103.1 //</l>\n</lg>\n\n<lg>\n<l>puruṣasyeha jātasya bhavanti guravas trayaḥ /</l>\n<l>ācāryaś caiva kākutstha pitā mātā ca rāghava // RamS_2,103.2 //</l>\n</lg>\n\n<lg>\n<l>pitā hy enaṃ janayati puruṣaṃ puruṣarṣabha /</l>\n<l>prajñāṃ dadāti cācāryas tasmāt sa gurur ucyate // RamS_2,103.3 //</l>\n</lg>\n\n<lg>\n<l>sa te 'haṃ pitur ācāryas tava caiva paraṃtapa /</l>\n<l>mama tvaṃ vacanaṃ kurvan nātivarteḥ satāṃ gatim // RamS_2,103.4 //</l>\n</lg>\n\n<lg>\n<l>imā hi te pariṣadaḥ śreṇayaś ca samāgatāḥ /</l>\n<l>eṣu tāta caran dharmaṃ nātivarteḥ satāṃ gatim // RamS_2,103.5 //</l>\n</lg>\n\n<lg>\n<l>vṛddhāyā dharmaśīlāyā mātur nārhasy avartitum /</l>\n<l>asyās tu vacanaṃ kurvan nātivarteḥ satāṃ gatim // RamS_2,103.6 //</l>\n</lg>\n\n<lg>\n<l>bharatasya vacaḥ kurvan yācamānasya rāghava /</l>\n<l>ātmānaṃ nātivartes tvaṃ satyadharmaparākrama // RamS_2,103.7 //</l>\n</lg>\n\n<lg>\n<l>evaṃ madhuram uktas tu guruṇā rāghavaḥ svayam /</l>\n<l>pratyuvāca samāsīnaṃ vasiṣṭhaṃ puruṣarṣabhaḥ // RamS_2,103.8 //</l>\n</lg>\n\n<lg>\n<l>yan mātāpitarau vṛttaṃ tanaye kurutaḥ sadā /</l>\n<l>na supratikaraṃ tat tu mātrā pitrā ca yat kṛtam // RamS_2,103.9 //</l>\n</lg>\n\n<lg>\n<l>yathāśakti pradānena snāpanāc chādanena ca /</l>\n<l>nityaṃ ca priyavādena tathā saṃvardhanena ca // RamS_2,103.10 //</l>\n</lg>\n\n<lg>\n<l>sa hi rājā janayitā pitā daśaratho mama /</l>\n<l>ājñātaṃ yan mayā tasya na tan mithyā bhaviṣyati // RamS_2,103.11 //</l>\n</lg>\n\n<lg>\n<l>evam uktas tu rāmeṇa bharataḥ pratyanantaram /</l>\n<l>uvāca paramodāraḥ sūtaṃ paramadurmanāḥ // RamS_2,103.12 //</l>\n</lg>\n\n<lg>\n<l>iha me sthaṇḍile śīghraṃ kuśān āstara sārathe /</l>\n<l>āryaṃ pratyupavekṣyāmi yāvan me na prasīdati // RamS_2,103.13 //</l>\n</lg>\n\n<lg>\n<l>anāhāro nirāloko dhanahīno yathā dvijaḥ /</l>\n<l>śeṣye purastāc chālāyā yāvan na pratiyāsyati // RamS_2,103.14 //</l>\n</lg>\n\n<lg>\n<l>sa tu rāmam avekṣantaṃ sumantraṃ prekṣya durmanāḥ /</l>\n<l>kuśottaram upasthāpya bhūmāv evāstarat svayam // RamS_2,103.15 //</l>\n</lg>\n\n<lg>\n<l>tam uvāca mahātejā rāmo rājarṣisattamāḥ /</l>\n<l>kiṃ māṃ bharata kurvāṇaṃ tāta pratyupavekṣyasi // RamS_2,103.16 //</l>\n</lg>\n\n<lg>\n<l>brāhmaṇo hy ekapārśvena narān roddhum ihārhati /</l>\n<l>na tu mūrdhāvasiktānāṃ vidhiḥ pratyupaveśane // RamS_2,103.17 //</l>\n</lg>\n\n<lg>\n<l>uttiṣṭha naraśārdūla hitvaitad dāruṇaṃ vratam /</l>\n<l>puravaryām itaḥ kṣipram ayodhyāṃ yāhi rāghava // RamS_2,103.18 //</l>\n</lg>\n\n<lg>\n<l>āsīnas tv eva bharataḥ paurajānapadaṃ janam /</l>\n<l>uvāca sarvataḥ prekṣya kim āryaṃ nānuśāsatha // RamS_2,103.19 //</l>\n</lg>\n\n<lg>\n<l>te tam ūcur mahātmānaṃ paurajānapadā janāḥ /</l>\n<l>kākutstham abhijānīmaḥ samyag vadati rāghavaḥ // RamS_2,103.20 //</l>\n</lg>\n\n<lg>\n<l>eṣo 'pi hi mahābhāgaḥ pitur vacasi tiṣṭhati /</l>\n<l>ata eva na śaktāḥ smo vyāvartayitum añjasā // RamS_2,103.21 //</l>\n</lg>\n\n<lg>\n<l>teṣām ājñāya vacanaṃ rāmo vacanam abravīt /</l>\n<l>evaṃ nibodha vacanaṃ suhṛdāṃ dharmacakṣuṣām // RamS_2,103.22 //</l>\n</lg>\n\n<lg>\n<l>etac caivobhayaṃ śrutvā samyak saṃpaśya rāghava /</l>\n<l>uttiṣṭha tvaṃ mahābāho māṃ ca spṛśa tathodakam // RamS_2,103.23 //</l>\n</lg>\n\n<lg>\n<l>athotthāya jalaṃ spṛṣṭvā bharato vākyam abravīt /</l>\n<l>śṛṇvantu me pariṣado mantriṇaḥ śreṇayas tathā // RamS_2,103.24 //</l>\n</lg>\n\n<lg>\n<l>na yāce pitaraṃ rājyaṃ nānuśāsāmi mātaram /</l>\n<l>āryaṃ paramadharmajñam abhijānāmi rāghavam // RamS_2,103.25 //</l>\n</lg>\n\n<lg>\n<l>yadi tv avaśyaṃ vastavyaṃ kartavyaṃ ca pitur vacaḥ /</l>\n<l>aham eva nivatsyāmi caturdaśa vane samāḥ // RamS_2,103.26 //</l>\n</lg>\n\n<lg>\n<l>dharmātmā tasya tathyena bhrātur vākyena vismitaḥ /</l>\n<l>uvāca rāmaḥ samprekṣya paurajānapadaṃ janam // RamS_2,103.27 //</l>\n</lg>\n\n<lg>\n<l>vikrītam āhitaṃ krītaṃ yat pitrā jīvatā mama /</l>\n<l>na tal lopayituṃ śakyaṃ mayā vā bharatena vā // RamS_2,103.28 //</l>\n</lg>\n\n<lg>\n<l>upadhir na mayā kāryo vanavāse jugupsitaḥ /</l>\n<l>yuktam uktaṃ ca kaikeyyā pitrā me sukṛtaṃ kṛtam // RamS_2,103.29 //</l>\n</lg>\n\n<lg>\n<l>jānāmi bharataṃ kṣāntaṃ gurusatkārakāriṇam /</l>\n<l>sarvam evātra kalyāṇaṃ satyasaṃdhe mahātmani // RamS_2,103.30 //</l>\n</lg>\n\n<lg>\n<l>anena dharmaśīlena vanāt pratyāgataḥ punaḥ /</l>\n<l>bhrātrā saha bhaviṣyāmi pṛthivyāḥ patir uttamaḥ // RamS_2,103.31 //</l>\n</lg>\n\n<lg>\n<l>vṛto rājā hi kaikeyyā mayā tadvacanaṃ kṛtam /</l>\n<l>anṛtān mocayānena pitaraṃ taṃ mahīpatim // RamS_2,103.32 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 104</l>\n<l>tam apratimatejobhyāṃ bhrātṛbhyāṃ romaharṣaṇam /</l>\n<l>vismitāḥ saṃgamaṃ prekṣya samavetā maharṣayaḥ // RamS_2,104.1 //</l>\n</lg>\n\n<lg>\n<l>antarhitās tv ṛṣigaṇāḥ siddhāś ca paramarṣayaḥ /</l>\n<l>tau bhrātarau mahātmānau kākutsthau praśaśaṃsire // RamS_2,104.2 //</l>\n</lg>\n\n<lg>\n<l>sa dhanyo yasya putrau dvau dharmajñau dharmavikramau /</l>\n<l>śrutvā vayaṃ hi sambhāṣām ubhayoḥ spṛhayāmahe // RamS_2,104.3 //</l>\n</lg>\n\n<lg>\n<l>tatas tv ṛṣigaṇāḥ kṣipraṃ daśagrīvavadhaiṣiṇaḥ /</l>\n<l>bharataṃ rājaśārdūlam ity ūcuḥ saṃgatā vacaḥ // RamS_2,104.4 //</l>\n</lg>\n\n<lg>\n<l>kule jāta mahāprājña mahāvṛtta mahāyaśaḥ /</l>\n<l>grāhyaṃ rāmasya vākyaṃ te pitaraṃ yady avekṣase // RamS_2,104.5 //</l>\n</lg>\n\n<lg>\n<l>sadānṛṇam imaṃ rāmaṃ vayam icchāmahe pituḥ /</l>\n<l>anṛṇatvāc ca kaikeyyāḥ svargaṃ daśaratho gataḥ // RamS_2,104.6 //</l>\n</lg>\n\n<lg>\n<l>etāvad uktvā vacanaṃ gandharvāḥ samaharṣayaḥ /</l>\n<l>rājarṣayaś caiva tathā sarve svāṃ svāṃ gatiṃ gatāḥ // RamS_2,104.7 //</l>\n</lg>\n\n<lg>\n<l>hlāditas tena vākyena śubhena śubhadarśanaḥ /</l>\n<l>rāmaḥ saṃhṛṣṭavadanas tān ṛṣīn abhyapūjayat // RamS_2,104.8 //</l>\n</lg>\n\n<lg>\n<l>srastagātras tu bharataḥ sa vācā sajjamānayā /</l>\n<l>kṛtāñjalir idaṃ vākyaṃ rāghavaṃ punar abravīt // RamS_2,104.9 //</l>\n</lg>\n\n<lg>\n<l>rājadharmam anuprekṣya kuladharmānusaṃtatim /</l>\n<l>kartum arhasi kākutstha mama mātuś ca yācanām // RamS_2,104.10 //</l>\n</lg>\n\n<lg>\n<l>rakṣituṃ sumahad rājyam aham ekas tu notsahe /</l>\n<l>paurajānapadāṃś cāpi raktān rañjayituṃ tathā // RamS_2,104.11 //</l>\n</lg>\n\n<lg>\n<l>jñātayaś ca hi yodhāś ca mitrāṇi suhṛdaś ca naḥ /</l>\n<l>tvām eva pratikāṅkṣante parjanyam iva karṣakāḥ // RamS_2,104.12 //</l>\n</lg>\n\n<lg>\n<l>idaṃ rājyaṃ mahāprājña sthāpaya pratipadya hi /</l>\n<l>śaktimān asi kākutstha lokasya paripālane // RamS_2,104.13 //</l>\n</lg>\n\n<lg>\n<l>ity uktvā nyapatad bhrātuḥ pādayor bharatas tadā /</l>\n<l>bhṛśaṃ samprārthayāmāsa rāmam evaṃ priyaṃvadaḥ // RamS_2,104.14 //</l>\n</lg>\n\n<lg>\n<l>tam aṅke bhrātaraṃ kṛtvā rāmo vacanam abravīt /</l>\n<l>śyāmaṃ nalinapattrākṣaṃ mattahaṃsasvaraṃ svayam // RamS_2,104.15 //</l>\n</lg>\n\n<lg>\n<l>āgatā tvām iyaṃ buddhiḥ svajā vainayikī ca yā /</l>\n<l>bhṛśam utsahase tāta rakṣituṃ pṛthivīm api // RamS_2,104.16 //</l>\n</lg>\n\n<lg>\n<l>amātyaiś ca suhṛdbhiś ca buddhimadbhiś ca mantribhiḥ /</l>\n<l>sarvakāryāṇi saṃmantrya sumahānty api kāraya // RamS_2,104.17 //</l>\n</lg>\n\n<lg>\n<l>lakṣmīś candrād apeyād vā himavān vā himaṃ tyajet /</l>\n<l>atīyāt sāgaro velāṃ na pratijñām ahaṃ pituḥ // RamS_2,104.18 //</l>\n</lg>\n\n<lg>\n<l>kāmād vā tāta lobhād vā mātrā tubhyam idaṃ kṛtam /</l>\n<l>na tan manasi kartavyaṃ vartitavyaṃ ca mātṛvat // RamS_2,104.19 //</l>\n</lg>\n\n<lg>\n<l>evaṃ bruvāṇaṃ bharataḥ kausalyāsutam abravīt /</l>\n<l>tejasādityasaṃkāśaṃ pratipaccandradarśanam // RamS_2,104.20 //</l>\n</lg>\n\n<lg>\n<l>adhirohārya pādābhyāṃ pāduke hemabhūṣite /</l>\n<l>ete hi sarvalokasya yogakṣemaṃ vidhāsyataḥ // RamS_2,104.21 //</l>\n</lg>\n\n<lg>\n<l>so 'dhiruhya naravyāghraḥ pāduke hy avaruhya ca /</l>\n<l>prāyacchat sumahātejā bharatāya mahātmane // RamS_2,104.22 //</l>\n</lg>\n\n<lg>\n<l>sa pāduke te bharataḥ pratāpavān svalaṃkṛte samparigṛhya dharmavit /</l>\n<l>pradakṣiṇaṃ caiva cakāra rāghavaṃ cakāra caivottamanāgamūrdhani // RamS_2,104.23 //</l>\n</lg>\n\n<lg>\n<l>athānupūrvyāt pratipūjya taṃ janaṃ gurūṃś ca mantriprakṛtīs tathānujau /</l>\n<l>vyasarjayad rāghavavaṃśavardhanaḥ sthitaḥ svadharme himavān ivācalaḥ // RamS_2,104.24 //</l>\n</lg>\n\n<lg>\n<l>taṃ mātaro bāṣpagṛhītakaṇṭhyo duḥkhena nāmantrayituṃ hi śekuḥ /</l>\n<l>sa tv eva mātḥn abhivādya sarvā rudan kuṭīṃ svāṃ praviveśa rāmaḥ // RamS_2,104.25 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 105</l>\n<l>tataḥ śirasi kṛtvā tu pāduke bharatas tadā /</l>\n<l>āruroha rathaṃ hṛṣṭaḥ śatrughnena samanvitaḥ // RamS_2,105.1 //</l>\n</lg>\n\n<lg>\n<l>vasiṣṭho vāmadevaś ca jābāliś ca dṛḍhavrataḥ /</l>\n<l>agrataḥ prayayuḥ sarve mantriṇo mantrapūjitāḥ // RamS_2,105.2 //</l>\n</lg>\n\n<lg>\n<l>mandākinīṃ nadīṃ ramyāṃ prāṅmukhās te yayus tadā /</l>\n<l>pradakṣiṇaṃ ca kurvāṇāś citrakūṭaṃ mahāgirim // RamS_2,105.3 //</l>\n</lg>\n\n<lg>\n<l>paśyan dhātusahasrāṇi ramyāṇi vividhāni ca /</l>\n<l>prayayau tasya pārśvena sasainyo bharatas tadā // RamS_2,105.4 //</l>\n</lg>\n\n<lg>\n<l>adūrāc citrakūṭasya dadarśa bharatas tadā /</l>\n<l>āśramaṃ yatra sa munir bharadvājaḥ kṛtālayaḥ // RamS_2,105.5 //</l>\n</lg>\n\n<lg>\n<l>sa tam āśramam āgamya bharadvājasya buddhimān /</l>\n<l>avatīrya rathāt pādau vavande kulanandanaḥ // RamS_2,105.6 //</l>\n</lg>\n\n<lg>\n<l>tato hṛṣṭo bharadvājo bharataṃ vākyam abravīt /</l>\n<l>api kṛtyaṃ kṛtaṃ tāta rāmeṇa ca samāgatam // RamS_2,105.7 //</l>\n</lg>\n\n<lg>\n<l>evam uktas tu bharato bharadvājena dhīmatā /</l>\n<l>pratyuvāca bharadvājaṃ bharato dharmavatsalaḥ // RamS_2,105.8 //</l>\n</lg>\n\n<lg>\n<l>sa yācyamāno guruṇā mayā ca dṛḍhavikramaḥ /</l>\n<l>rāghavaḥ paramaprīto vasiṣṭhaṃ vākyam abravīt // RamS_2,105.9 //</l>\n</lg>\n\n<lg>\n<l>pituḥ pratijñāṃ tām eva pālayiṣyāmi tattvataḥ /</l>\n<l>caturdaśa hi varṣāṇi yā pratijñā pitur mama // RamS_2,105.10 //</l>\n</lg>\n\n<lg>\n<l>evam ukto mahāprājño vasiṣṭhaḥ pratyuvāca ha /</l>\n<l>vākyajño vākyakuśalaṃ rāghavaṃ vacanaṃ mahat // RamS_2,105.11 //</l>\n</lg>\n\n<lg>\n<l>ete prayaccha saṃhṛṣṭaḥ pāduke hemabhūṣite /</l>\n<l>ayodhyāyāṃ mahāprājña yogakṣemakare tava // RamS_2,105.12 //</l>\n</lg>\n\n<lg>\n<l>evam ukto vasiṣṭhena rāghavaḥ prāṅmukhaḥ sthitaḥ /</l>\n<l>pāduke hemavikṛte mama rājyāya te dadau // RamS_2,105.13 //</l>\n</lg>\n\n<lg>\n<l>nivṛtto 'ham anujñāto rāmeṇa sumahātmanā /</l>\n<l>ayodhyām eva gacchāmi gṛhītvā pāduke śubhe // RamS_2,105.14 //</l>\n</lg>\n\n<lg>\n<l>etac chrutvā śubhaṃ vākyaṃ bharatasya mahātmanaḥ /</l>\n<l>bharadvājaḥ śubhataraṃ munir vākyam udāharat // RamS_2,105.15 //</l>\n</lg>\n\n<lg>\n<l>naitac citraṃ naravyāghra śīlavṛttavatāṃ vara /</l>\n<l>yad āryaṃ tvayi tiṣṭhet tu nimne vṛṣṭim ivodakam // RamS_2,105.16 //</l>\n</lg>\n\n<lg>\n<l>amṛtaḥ sa mahābāhuḥ pitā daśarathas tava /</l>\n<l>yasya tvam īdṛśaḥ putro dharmātmā dharmavatsalaḥ // RamS_2,105.17 //</l>\n</lg>\n\n<lg>\n<l>tam ṛṣiṃ tu mahātmānam uktavākyaṃ kṛtāñjaliḥ /</l>\n<l>āmantrayitum ārebhe caraṇāv upagṛhya ca // RamS_2,105.18 //</l>\n</lg>\n\n<lg>\n<l>tataḥ pradakṣiṇaṃ kṛtvā bharadvājaṃ punaḥ punaḥ /</l>\n<l>bharatas tu yayau śrīmān ayodhyāṃ saha mantribhiḥ // RamS_2,105.19 //</l>\n</lg>\n\n<lg>\n<l>yānaiś ca śakaṭaiś caiva hayair nāgaiś ca sā camūḥ /</l>\n<l>punar nivṛttā vistīrṇā bharatasyānuyāyinī // RamS_2,105.20 //</l>\n</lg>\n\n<lg>\n<l>tatas te yamunāṃ divyāṃ nadīṃ tīrtvormimālinīm /</l>\n<l>dadṛśus tāṃ punaḥ sarve gaṅgāṃ śivajalāṃ nadīm // RamS_2,105.21 //</l>\n</lg>\n\n<lg>\n<l>tāṃ ramyajalasampūrṇāṃ saṃtīrya sahabāndhavaḥ /</l>\n<l>śṛṅgaverapuraṃ ramyaṃ praviveśa sasainikaḥ // RamS_2,105.22 //</l>\n</lg>\n\n<lg>\n<l>śṛṅgaverapurād bhūya ayodhyāṃ saṃdadarśa ha /</l>\n<l>bharato duḥkhasaṃtaptaḥ sārathiṃ cedam abravīt // RamS_2,105.23 //</l>\n</lg>\n\n<lg>\n<l>sārathe paśya vidhvastā ayodhyā na prakāśate /</l>\n<l>nirākārā nirānandā dīnā pratihatasvanā // RamS_2,105.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 106</l>\n<l>snigdhagambhīraghoṣeṇa syandanenopayān prabhuḥ /</l>\n<l>ayodhyāṃ bharataḥ kṣipraṃ praviveśa mahāyaśāḥ // RamS_2,106.1 //</l>\n</lg>\n\n<lg>\n<l>biḍālolūkacaritām ālīnanaravāraṇām /</l>\n<l>timirābhyāhatāṃ kālīm aprakāśāṃ niśām iva // RamS_2,106.2 //</l>\n</lg>\n\n<lg>\n<l>rāhuśatroḥ priyāṃ patnīṃ śriyā prajvalitaprabhām /</l>\n<l>graheṇābhyutthitenaikāṃ rohiṇīm iva pīḍitām // RamS_2,106.3 //</l>\n</lg>\n\n<lg>\n<l>alpoṣṇakṣubdhasalilāṃ gharmottaptavihaṃgamām /</l>\n<l>līnamīnajhaṣagrāhāṃ kṛśāṃ girinadīm iva // RamS_2,106.4 //</l>\n</lg>\n\n<lg>\n<l>vidhūmām iva hemābhām adhvarāgnisamutthitām /</l>\n<l>havirabhyukṣitāṃ paścāc chikhāṃ vipralayaṃ gatām // RamS_2,106.5 //</l>\n</lg>\n\n<lg>\n<l>vidhvastakavacāṃ rugṇagajavājirathadhvajām /</l>\n<l>hatapravīrām āpannāṃ camūm iva mahāhave // RamS_2,106.6 //</l>\n</lg>\n\n<lg>\n<l>saphenāṃ sasvanāṃ bhūtvā sāgarasya samutthitām /</l>\n<l>praśāntamārutoddhūtāṃ jalormim iva niḥsvanām // RamS_2,106.7 //</l>\n</lg>\n\n<lg>\n<l>tyaktāṃ yajñāyudhaiḥ sarvair abhirūpaiś ca yājakaiḥ /</l>\n<l>sutyākāle vinirvṛtte vediṃ gataravām iva // RamS_2,106.8 //</l>\n</lg>\n\n<lg>\n<l>goṣṭhamadhye sthitām ārtām acarantīṃ navaṃ tṛṇam /</l>\n<l>govṛṣeṇa parityaktāṃ gavāṃ patnīm ivotsukām // RamS_2,106.9 //</l>\n</lg>\n\n<lg>\n<l>prabhākarālaiḥ susnigdhaiḥ prajvaladbhir ivottamaiḥ /</l>\n<l>viyuktāṃ maṇibhir jātyair navāṃ muktāvalīm iva // RamS_2,106.10 //</l>\n</lg>\n\n<lg>\n<l>sahasā calitāṃ sthānān mahīṃ puṇyakṣayād gatām /</l>\n<l>saṃhṛtadyutivistārāṃ tārām iva divaś cyutām // RamS_2,106.11 //</l>\n</lg>\n\n<lg>\n<l>puṣpanaddhāṃ vasantānte mattabhramaraśālinīm /</l>\n<l>drutadāvāgnivipruṣṭāṃ klāntāṃ vanalatām iva // RamS_2,106.12 //</l>\n</lg>\n\n<lg>\n<l>saṃmūḍhanigamāṃ sarvāṃ saṃkṣiptavipaṇāpaṇām /</l>\n<l>pracchannaśaśinakṣatrāṃ dyām ivāmbudharair vṛtām // RamS_2,106.13 //</l>\n</lg>\n\n<lg>\n<l>kṣīṇapānottamair bhinnaiḥ śarāvair abhisaṃvṛtām /</l>\n<l>hataśauṇḍām ivākāśe pānabhūmim asaṃskṛtām // RamS_2,106.14 //</l>\n</lg>\n\n<lg>\n<l>vṛkṇabhūmitalāṃ nimnāṃ vṛkṇapātraiḥ samāvṛtām /</l>\n<l>upayuktodakāṃ bhagnāṃ prapāṃ nipatitām iva // RamS_2,106.15 //</l>\n</lg>\n\n<lg>\n<l>vipulāṃ vitatāṃ caiva yuktapāśāṃ tarasvinām /</l>\n<l>bhūmau bāṇair viniṣkṛttāṃ patitāṃ jyām ivāyudhāt // RamS_2,106.16 //</l>\n</lg>\n\n<lg>\n<l>sahasā yuddhaśauṇḍena hayāroheṇa vāhitām /</l>\n<l>nikṣiptabhāṇḍām utsṛṣṭāṃ kiśorīm iva durbalām // RamS_2,106.17 //</l>\n</lg>\n\n<lg>\n<l>prāvṛṣi pravigāḍhāyāṃ praviṣṭasyābhramaṇḍalam /</l>\n<l>pracchannāṃ nīlajīmūtair bhāskarasya prabhām iva // RamS_2,106.18 //</l>\n</lg>\n\n<lg>\n<l>bharatas tu rathasthaḥ sañ śrīmān daśarathātmajaḥ /</l>\n<l>vāhayantaṃ rathaśreṣṭhaṃ sārathiṃ vākyam abravīt // RamS_2,106.19 //</l>\n</lg>\n\n<lg>\n<l>kiṃ nu khalv adya gambhīro mūrchito na niśamyate /</l>\n<l>yathāpuram ayodhyāyāṃ gītavāditraniḥsvanaḥ // RamS_2,106.20 //</l>\n</lg>\n\n<lg>\n<l>vāruṇīmadagandhāś ca mālyagandhaś ca mūrchitaḥ /</l>\n<l>dhūpitāgarugandhaś ca na pravāti samantataḥ // RamS_2,106.21 //</l>\n</lg>\n\n<lg>\n<l>yānapravaraghoṣaś ca snigdhaś ca hayaniḥsvanaḥ /</l>\n<l>pramattagajanādaś ca mahāṃś ca rathaniḥsvanaḥ /</l>\n<l>nedānīṃ śrūyate puryām asyāṃ rāme vivāsite // RamS_2,106.22* //</l>\n</lg>\n<lg>\n<l>taruṇaiś cāruveṣaiś ca narair unnatagāmibhiḥ /</l>\n<l>saṃpatadbhir ayodhyāyāṃ na vibhānti mahāpathāḥ // RamS_2,106.23 //</l>\n</lg>\n\n<lg>\n<l>evaṃ bahuvidhaṃ jalpan viveśa vasatiṃ pituḥ /</l>\n<l>tena hīnāṃ narendreṇa siṃhahīnāṃ guhām iva // RamS_2,106.24 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 107</l>\n<l>tato nikṣipya mātḥn sa ayodhyāyāṃ dṛḍhavrataḥ /</l>\n<l>bharataḥ śokasaṃtapto gurūn idam athābravīt // RamS_2,107.1 //</l>\n</lg>\n\n<lg>\n<l>nandigrāmaṃ gamiṣyāmi sarvān āmantraye 'dya vaḥ /</l>\n<l>tatra duḥkham idaṃ sarvaṃ sahiṣye rāghavaṃ vinā // RamS_2,107.2 //</l>\n</lg>\n\n<lg>\n<l>gataś ca hi divaṃ rājā vanasthaś ca gurur mama /</l>\n<l>rāmaṃ pratīkṣe rājyāya sa hi rājā mahāyaśāḥ // RamS_2,107.3 //</l>\n</lg>\n\n<lg>\n<l>etac chrutvā śubhaṃ vākyaṃ bharatasya mahātmanaḥ /</l>\n<l>abruvan mantriṇaḥ sarve vasiṣṭhaś ca purohitaḥ // RamS_2,107.4 //</l>\n</lg>\n\n<lg>\n<l>sadṛśaṃ ślāghanīyaṃ ca yad uktaṃ bharata tvayā /</l>\n<l>vacanaṃ bhrātṛvātsalyād anurūpaṃ tavaiva tat // RamS_2,107.5 //</l>\n</lg>\n\n<lg>\n<l>nityaṃ te bandhulubdhasya tiṣṭhato bhrātṛsauhṛde /</l>\n<l>āryamārgaṃ prapannasya nānumanyeta kaḥ pumān // RamS_2,107.6 //</l>\n</lg>\n\n<lg>\n<l>mantriṇāṃ vacanaṃ śrutvā yathābhilaṣitaṃ priyam /</l>\n<l>abravīt sārathiṃ vākyaṃ ratho me yujyatām iti // RamS_2,107.7 //</l>\n</lg>\n\n<lg>\n<l>prahṛṣṭavadanaḥ sarvā mātḥn samabhivādya saḥ /</l>\n<l>āruroha rathaṃ śrīmāñ śatrughnena samanvitaḥ // RamS_2,107.8 //</l>\n</lg>\n\n<lg>\n<l>āruhya tu rathaṃ śīghraṃ śatrughnabharatāv ubhau /</l>\n<l>yayatuḥ paramaprītau vṛtau mantripurohitaiḥ // RamS_2,107.9 //</l>\n</lg>\n\n<lg>\n<l>agrato guravas tatra vasiṣṭhapramukhā dvijāḥ /</l>\n<l>prayayuḥ prāṅmukhāḥ sarve nandigrāmo yato 'bhavat // RamS_2,107.10 //</l>\n</lg>\n\n<lg>\n<l>balaṃ ca tad anāhūtaṃ gajāśvarathasaṃkulam /</l>\n<l>prayayau bharate yāte sarve ca puravāsinaḥ // RamS_2,107.11 //</l>\n</lg>\n\n<lg>\n<l>rathasthaḥ sa tu dharmātmā bharato bhrātṛvatsalaḥ /</l>\n<l>nandigrāmaṃ yayau tūrṇaṃ śirasy ādhāya pāduke // RamS_2,107.12 //</l>\n</lg>\n\n<lg>\n<l>tatas tu bharataḥ kṣipraṃ nandigrāmaṃ praviśya saḥ /</l>\n<l>avatīrya rathāt tūrṇaṃ gurūn idam uvāca ha // RamS_2,107.13 //</l>\n</lg>\n\n<lg>\n<l>etad rājyaṃ mama bhrātrā dattaṃ saṃnyāsavat svayam /</l>\n<l>yogakṣemavahe ceme pāduke hemabhūṣite /</l>\n<l>tam imaṃ pālayiṣyāmi rāghavāgamanaṃ prati // RamS_2,107.14* //</l>\n</lg>\n<lg>\n<l>kṣipraṃ saṃyojayitvā tu rāghavasya punaḥ svayam /</l>\n<l>caraṇau tau tu rāmasya drakṣyāmi sahapādukau // RamS_2,107.15 //</l>\n</lg>\n\n<lg>\n<l>tato nikṣiptabhāro 'haṃ rāghaveṇa samāgataḥ /</l>\n<l>nivedya gurave rājyaṃ bhajiṣye guruvṛttitām // RamS_2,107.16 //</l>\n</lg>\n\n<lg>\n<l>rāghavāya ca saṃnyāsaṃ dattveme varapāduke /</l>\n<l>rājyaṃ cedam ayodhyāṃ ca dhūtapāpo bhavāmi ca // RamS_2,107.17 //</l>\n</lg>\n\n<lg>\n<l>abhiṣikte tu kākutsthe prahṛṣṭamudite jane /</l>\n<l>prītir mama yaśaś caiva bhaved rājyāc caturguṇam // RamS_2,107.18 //</l>\n</lg>\n\n<lg>\n<l>evaṃ tu vilapan dīno bharataḥ sa mahāyaśāḥ /</l>\n<l>nandigrāme 'karod rājyaṃ duḥkhito mantribhiḥ saha // RamS_2,107.19 //</l>\n</lg>\n\n<lg>\n<l>sa valkalajaṭādhārī muniveṣadharaḥ prabhuḥ /</l>\n<l>nandigrāme 'vasad vīraḥ sasainyo bharatas tadā // RamS_2,107.20 //</l>\n</lg>\n\n<lg>\n<l>rāmāgamanam ākāṅkṣan bharato bhrātṛvatsalaḥ /</l>\n<l>bhrātur vacanakārī ca pratijñāpāragas tadā // RamS_2,107.21 //</l>\n</lg>\n\n<lg>\n<l>pāduke tv abhiṣicyātha nandigrāme 'vasat tadā /</l>\n<l>bharataḥ śāsanaṃ sarvaṃ pādukābhyāṃ nyavedayat // RamS_2,107.22 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 108</l>\n<l>pratiprayāte bharate vasan rāmas tapovane /</l>\n<l>lakṣayāmāsa sodvegam athautsukyaṃ tapasvinām // RamS_2,108.1 //</l>\n</lg>\n\n<lg>\n<l>ye tatra citrakūṭasya purastāt tāpasāśrame /</l>\n<l>rāmam āśritya niratās tān alakṣayad utsukān // RamS_2,108.2 //</l>\n</lg>\n\n<lg>\n<l>nayanair bhṛkuṭībhiś ca rāmaṃ nirdiśya śaṅkitāḥ /</l>\n<l>anyonyam upajalpantaḥ śanaiś cakrur mithaḥ kathāḥ // RamS_2,108.3 //</l>\n</lg>\n\n<lg>\n<l>teṣām autsukyam ālakṣya rāmas tv ātmani śaṅkitaḥ /</l>\n<l>kṛtāñjalir uvācedam ṛṣiṃ kulapatiṃ tataḥ // RamS_2,108.4 //</l>\n</lg>\n\n<lg>\n<l>na kaccid bhagavan kiṃcit pūrvavṛttam idaṃ mayi /</l>\n<l>dṛśyate vikṛtaṃ yena vikriyante tapasvinaḥ // RamS_2,108.5 //</l>\n</lg>\n\n<lg>\n<l>pramādāc caritaṃ kaccit kiṃcin nāvarajasya me /</l>\n<l>lakṣmaṇasyarṣibhir dṛṣṭaṃ nānurūpam ivātmanaḥ // RamS_2,108.6 //</l>\n</lg>\n\n<lg>\n<l>kaccic chuśrūṣamāṇā vaḥ śuśrūṣaṇaparā mayi /</l>\n<l>pramadābhyucitāṃ vṛttiṃ sītā yuktaṃ na vartate // RamS_2,108.7 //</l>\n</lg>\n\n<lg>\n<l>atharṣir jarayā vṛddhas tapasā ca jarāṃ gataḥ /</l>\n<l>vepamāna ivovāca rāmaṃ bhūtadayāparam // RamS_2,108.8 //</l>\n</lg>\n\n<lg>\n<l>kutaḥ kalyāṇasattvāyāḥ kalyāṇābhirates tathā /</l>\n<l>calanaṃ tāta vaidehyās tapasviṣu viśeṣataḥ // RamS_2,108.9 //</l>\n</lg>\n\n<lg>\n<l>tvannimittam idaṃ tāvat tāpasān prati vartate /</l>\n<l>rakṣobhyas tena saṃvignāḥ kathayanti mithaḥ kathāḥ // RamS_2,108.10 //</l>\n</lg>\n\n<lg>\n<l>rāvaṇāvarajaḥ kaścit kharo nāmeha rākṣasaḥ /</l>\n<l>utpāṭya tāpasān sarvāñ janasthānaniketanān // RamS_2,108.11 //</l>\n</lg>\n\n<lg>\n<l>dhṛṣṭaś ca jitakāśī ca nṛśaṃsaḥ puruṣādakaḥ /</l>\n<l>avaliptaś ca pāpaś ca tvāṃ ca tāta na mṛṣyate // RamS_2,108.12 //</l>\n</lg>\n\n<lg>\n<l>tvaṃ yadā prabhṛti hy asminn āśrame tāta vartase /</l>\n<l>tadā prabhṛti rakṣāṃsi viprakurvanti tāpasān // RamS_2,108.13 //</l>\n</lg>\n\n<lg>\n<l>darśayanti hi bībhatsaiḥ krūrair bhīṣaṇakair api /</l>\n<l>nānā rūpair virūpaiś ca rūpair asukhadarśanaiḥ // RamS_2,108.14 //</l>\n</lg>\n\n<lg>\n<l>apraśastair aśucibhiḥ saṃprayojya ca tāpasān /</l>\n<l>pratighnanty aparān kṣipram anāryāḥ purataḥ sthitāḥ // RamS_2,108.15 //</l>\n</lg>\n\n<lg>\n<l>teṣu teṣv āśramasthāneṣv abuddham avalīya ca /</l>\n<l>ramante tāpasāṃs tatra nāśayanto 'lpacetasaḥ // RamS_2,108.16 //</l>\n</lg>\n\n<lg>\n<l>apakṣipanti srugbhāṇḍān agnīn siñcanti vāriṇā /</l>\n<l>kalaśāṃś ca pramṛdnanti havane samupasthite // RamS_2,108.17 //</l>\n</lg>\n\n<lg>\n<l>tair durātmabhir āviṣṭān āśramān prajihāsavaḥ /</l>\n<l>gamanāyānyadeśasya codayanty ṛṣayo 'dya mām // RamS_2,108.18 //</l>\n</lg>\n\n<lg>\n<l>tat purā rāma śārīrām upahiṃsāṃ tapasviṣu /</l>\n<l>darśayanti hi duṣṭās te tyakṣyāma imam āśramam // RamS_2,108.19 //</l>\n</lg>\n\n<lg>\n<l>bahumūlaphalaṃ citram avidūrād ito vanam /</l>\n<l>purāṇāśramam evāhaṃ śrayiṣye sagaṇaḥ punaḥ // RamS_2,108.20 //</l>\n</lg>\n\n<lg>\n<l>kharas tvayy api cāyuktaṃ purā tāta pravartate /</l>\n<l>sahāsmābhir ito gaccha yadi buddhiḥ pravartate // RamS_2,108.21 //</l>\n</lg>\n\n<lg>\n<l>sakalatrasya saṃdeho nityaṃ yat tasya rāghava /</l>\n<l>samarthasyāpi hi sato vāso duḥkham ihādya te // RamS_2,108.22 //</l>\n</lg>\n\n<lg>\n<l>ity uktavantaṃ rāmas taṃ rājaputras tapasvinam /</l>\n<l>na śaśākottarair vākyair avaroddhuṃ samutsukam // RamS_2,108.23 //</l>\n</lg>\n\n<lg>\n<l>abhinandya samāpṛcchya samādhāya ca rāghavam /</l>\n<l>sa jagāmāśramaṃ tyaktvā kulaiḥ kulapatiḥ saha // RamS_2,108.24 //</l>\n</lg>\n\n<lg>\n<l>rāmaḥ saṃsādhya tv ṛṣigaṇam anugamanād deśāt tasmāt kulapatim abhivādyarṣim /</l>\n<l>samyakprītais tair anumata upadiṣṭārthaḥ puṇyaṃ vāsāya svanilayam upasaṃpede // RamS_2,108.25 //</l>\n</lg>\n\n<lg>\n<l>āśramaṃ tv ṛṣivirahitaṃ prabhuḥ kṣaṇam api na jahau sa rāghavaḥ /</l>\n<l>rāghavaṃ hi satatam anugatās tāpasāś cārṣacaritadhṛtaguṇāḥ // RamS_2,108.26 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 109</l>\n<l>rāghavas tv apayāteṣu tapasviṣu vicintayan /</l>\n<l>na tatrārocayad vāsaṃ kāraṇair bahubhis tadā // RamS_2,109.1 //</l>\n</lg>\n\n<lg>\n<l>iha me bharato dṛṣṭo mātaraś ca sanāgarāḥ /</l>\n<l>sā ca me smṛtir anveti tān nityam anuśocataḥ // RamS_2,109.2 //</l>\n</lg>\n\n<lg>\n<l>skandhāvāraniveśena tena tasya mahātmanaḥ /</l>\n<l>hayahastikarīṣaiś ca upamardaḥ kṛto bhṛśam // RamS_2,109.3 //</l>\n</lg>\n\n<lg>\n<l>tasmād anyatra gacchāma iti saṃcintya rāghavaḥ /</l>\n<l>prātiṣṭhata sa vaidehyā lakṣmaṇena ca saṃgataḥ // RamS_2,109.4 //</l>\n</lg>\n\n<lg>\n<l>so 'trer āśramam āsādya taṃ vavande mahāyaśāḥ /</l>\n<l>taṃ cāpi bhagavān atriḥ putravat pratyapadyata // RamS_2,109.5 //</l>\n</lg>\n\n<lg>\n<l>svayam ātithyam ādiśya sarvam asya susatkṛtam /</l>\n<l>saumitriṃ ca mahābhāgāṃ sītāṃ ca samasāntvayat // RamS_2,109.6 //</l>\n</lg>\n\n<lg>\n<l>patnīṃ ca samanuprāptāṃ vṛddhām āmantrya satkṛtām /</l>\n<l>sāntvayāmāsa dharmajñaḥ sarvabhūtahite rataḥ // RamS_2,109.7 //</l>\n</lg>\n\n<lg>\n<l>anasūyāṃ mahābhāgāṃ tāpasīṃ dharmacāriṇīm /</l>\n<l>pratigṛhṇīṣva vaidehīm abravīd ṛṣisattamaḥ // RamS_2,109.8 //</l>\n</lg>\n\n<lg>\n<l>rāmāya cācacakṣe tāṃ tāpasīṃ dharmacāriṇīm /</l>\n<l>daśa varṣāṇy anāvṛṣṭyā dagdhe loke nirantaram // RamS_2,109.9 //</l>\n</lg>\n\n<lg>\n<l>yayā mūlaphale sṛṣṭe jāhnavī ca pravartitā /</l>\n<l>ugreṇa tapasā yuktā niyamaiś cāpy alaṃkṛtā // RamS_2,109.10 //</l>\n</lg>\n\n<lg>\n<l>daśavarṣasahasrāṇi yayā taptaṃ mahat tapaḥ /</l>\n<l>anasūyāvratais tāta pratyūhāś ca nibarhitāḥ // RamS_2,109.11 //</l>\n</lg>\n\n<lg>\n<l>devakāryanimittaṃ ca yayā saṃtvaramāṇayā /</l>\n<l>daśarātraṃ kṛtvā rātriḥ seyaṃ māteva te 'nagha // RamS_2,109.12 //</l>\n</lg>\n\n<lg>\n<l>tām imāṃ sarvabhūtānāṃ namaskāryāṃ yaśasvinīm /</l>\n<l>abhigacchatu vaidehī vṛddhām akrodhanāṃ sadā // RamS_2,109.13 //</l>\n</lg>\n\n<lg>\n<l>evaṃ bruvāṇaṃ tam ṛṣiṃ tathety uktvā sa rāghavaḥ /</l>\n<l>sītām uvāca dharmajñām idaṃ vacanam uttamam // RamS_2,109.14 //</l>\n</lg>\n\n<lg>\n<l>rājaputri śrutaṃ tv etan muner asya samīritam /</l>\n<l>śreyo'rtham ātmanaḥ śīghram abhigaccha tapasvinīm // RamS_2,109.15 //</l>\n</lg>\n\n<lg>\n<l>anasūyeti yā loke karmabhiḥ khyātim āgatā /</l>\n<l>tāṃ śīghram abhigaccha tvam abhigamyāṃ tapasvinīm // RamS_2,109.16 //</l>\n</lg>\n\n<lg>\n<l>sītā tv etad vacaḥ śrutvā rāghavasya hitaiṣiṇī /</l>\n<l>tām atripatnīṃ dharmajñām abhicakrāma maithilī // RamS_2,109.17 //</l>\n</lg>\n\n<lg>\n<l>śithilāṃ valitāṃ vṛddhāṃ jarāpāṇḍuramūrdhajām /</l>\n<l>satataṃ vepamānāṅgīṃ pravāte kadalī yathā // RamS_2,109.18 //</l>\n</lg>\n\n<lg>\n<l>tāṃ tu sītā mahābhāgām anasūyāṃ pativratām /</l>\n<l>abhyavādayad avyagrā svaṃ nāma samudāharat // RamS_2,109.19 //</l>\n</lg>\n\n<lg>\n<l>abhivādya ca vaidehī tāpasīṃ tām aninditām /</l>\n<l>baddhāñjalipuṭā hṛṣṭā paryapṛcchad anāmayam // RamS_2,109.20 //</l>\n</lg>\n\n<lg>\n<l>tataḥ sītāṃ mahābhāgāṃ dṛṣṭvā tāṃ dharmacāriṇīm /</l>\n<l>sāntvayanty abravīd dhṛṣṭā diṣṭyā dharmam avekṣase // RamS_2,109.21 //</l>\n</lg>\n\n<lg>\n<l>tyaktvā jñātijanaṃ sīte mānam ṛddhiṃ ca mānini /</l>\n<l>avaruddhaṃ vane rāmaṃ diṣṭyā tvam anugacchasi // RamS_2,109.22 //</l>\n</lg>\n\n<lg>\n<l>nagarastho vanastho vā pāpo vā yadi vāśubhaḥ /</l>\n<l>yāsāṃ strīṇāṃ priyo bhartā tāsāṃ lokā mahodayāḥ // RamS_2,109.23 //</l>\n</lg>\n\n<lg>\n<l>duḥśīlaḥ kāmavṛtto vā dhanair vā parivarjitaḥ /</l>\n<l>strīṇām āryasvabhāvānāṃ paramaṃ daivataṃ patiḥ // RamS_2,109.24 //</l>\n</lg>\n\n<lg>\n<l>nāto viśiṣṭaṃ paśyāmi bāndhavaṃ vimṛśanty aham /</l>\n<l>sarvatra yogyaṃ vaidehi tapaḥ kṛtam ivāvyayam // RamS_2,109.25 //</l>\n</lg>\n\n<lg>\n<l>na tv evam avagacchanti guṇadoṣam asatstriyaḥ /</l>\n<l>kāmavaktavyahṛdayā bhartṛnāthāś caranti yāḥ // RamS_2,109.26 //</l>\n</lg>\n\n<lg>\n<l>prāpnuvanty ayaśaś caiva dharmabhraṃśaṃ ca maithili /</l>\n<l>akāryavaśam āpannāḥ striyo yāḥ khalu tadvidhāḥ // RamS_2,109.27 //</l>\n</lg>\n\n<lg>\n<l>tvadvidhās tu guṇair yuktā dṛṣṭalokaparāvarāḥ /</l>\n<l>striyaḥ svarge cariṣyanti yathā puṇyakṛtas tathā // RamS_2,109.28 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 110</l>\n<l>sā tv evam uktā vaidehī anasūyānasūyayā /</l>\n<l>pratipūjya vaco mandaṃ pravaktum upacakrame // RamS_2,110.1 //</l>\n</lg>\n\n<lg>\n<l>naitad āścaryam āryāyā yan māṃ tvam anubhāṣase /</l>\n<l>viditaṃ tu mamāpy etad yathā nāryāḥ patir guruḥ // RamS_2,110.2 //</l>\n</lg>\n\n<lg>\n<l>yady apy eṣa bhaved bhartā mamārye vṛttavarjitaḥ /</l>\n<l>advaidham upacartavyas tathāpy eṣa mayā bhavet // RamS_2,110.3 //</l>\n</lg>\n\n<lg>\n<l>kiṃ punar yo guṇaślāghyaḥ sānukrośo jitendriyaḥ /</l>\n<l>sthirānurāgo dharmātmā mātṛvartī pitṛpriyaḥ // RamS_2,110.4 //</l>\n</lg>\n\n<lg>\n<l>yāṃ vṛttiṃ vartate rāmaḥ kausalyāyāṃ mahābalaḥ /</l>\n<l>tām eva nṛpanārīṇām anyāsām api vartate // RamS_2,110.5 //</l>\n</lg>\n\n<lg>\n<l>sakṛd dṛṣṭāsv api strīṣu nṛpeṇa nṛpavatsalaḥ /</l>\n<l>mātṛvad vartate vīro mānam utsṛjya dharmavit // RamS_2,110.6 //</l>\n</lg>\n\n<lg>\n<l>āgacchantyāś ca vijanaṃ vanam evaṃ bhayāvaham /</l>\n<l>samāhitaṃ hi me śvaśrvā hṛdaye yat sthitaṃ mama // RamS_2,110.7 //</l>\n</lg>\n\n<lg>\n<l>pāṇipradānakāle ca yat purā tv agnisaṃnidhau /</l>\n<l>anuśiṣṭā jananyāsmi vākyaṃ tad api me dhṛtam // RamS_2,110.8 //</l>\n</lg>\n\n<lg>\n<l>navīkṛtaṃ tu tat sarvaṃ vākyais te dharmacāriṇi /</l>\n<l>patiśuśrūṣaṇān nāryās tapo nānyad vidhīyate // RamS_2,110.9 //</l>\n</lg>\n\n<lg>\n<l>sāvitrī patiśuśrūṣāṃ kṛtvā svarge mahīyate /</l>\n<l>tathā vṛttiś ca yātā tvaṃ patiśuśrūṣayā divam // RamS_2,110.10 //</l>\n</lg>\n\n<lg>\n<l>variṣṭhā sarvanārīṇām eṣā ca divi devatā /</l>\n<l>rohiṇī ca vinā candraṃ muhūrtam api dṛśyate // RamS_2,110.11 //</l>\n</lg>\n\n<lg>\n<l>evaṃvidhāś ca pravarāḥ striyo bhartṛdṛḍhavratāḥ /</l>\n<l>devaloke mahīyante puṇyena svena karmaṇā // RamS_2,110.12 //</l>\n</lg>\n\n<lg>\n<l>tato 'nasūyā saṃhṛṣṭā śrutvoktaṃ sītayā vacaḥ /</l>\n<l>śirasy āghrāya covāca maithilīṃ harṣayanty uta // RamS_2,110.13 //</l>\n</lg>\n\n<lg>\n<l>niyamair vividhair āptaṃ tapo hi mahad asti me /</l>\n<l>tat saṃśritya balaṃ sīte chandaye tvāṃ śucivrate // RamS_2,110.14 //</l>\n</lg>\n\n<lg>\n<l>upapannaṃ ca yuktaṃ ca vacanaṃ tava maithili /</l>\n<l>prītā cāsmy ucitaṃ kiṃ te karavāṇi bravīhi me /</l>\n<l>kṛtam ity abravīt sītā tapobalasamanvitām // RamS_2,110.15* //</l>\n</lg>\n<lg>\n<l>sā tv evam uktā dharmajñā tayā prītatarābhavat /</l>\n<l>saphalaṃ ca praharṣaṃ te hanta sīte karomy aham // RamS_2,110.16 //</l>\n</lg>\n\n<lg>\n<l>idaṃ divyaṃ varaṃ mālyaṃ vastram ābharaṇāni ca /</l>\n<l>aṅgarāgaṃ ca vaidehi mahārham anulepanam // RamS_2,110.17 //</l>\n</lg>\n\n<lg>\n<l>mayā dattam idaṃ sīte tava gātrāṇi śobhayet /</l>\n<l>anurūpam asaṃkliṣṭaṃ nityam eva bhaviṣyati // RamS_2,110.18 //</l>\n</lg>\n\n<lg>\n<l>aṅgarāgeṇa divyena liptāṅgī janakātmaje /</l>\n<l>śobhayiṣyāmi bhartāraṃ yathā śrīr viṣṇum avyayam // RamS_2,110.19 //</l>\n</lg>\n\n<lg>\n<l>sā vastram aṅgarāgaṃ ca bhūṣaṇāni srajas tathā /</l>\n<l>maithilī pratijagrāha prītidānam anuttamam // RamS_2,110.20 //</l>\n</lg>\n\n<lg>\n<l>pratigṛhya ca tat sītā prītidānaṃ yaśasvinī /</l>\n<l>śliṣṭāñjalipuṭā dhīrā samupāsta tapodhanām // RamS_2,110.21 //</l>\n</lg>\n\n<lg>\n<l>tathā sītām upāsīnām anasūyā dṛḍhavratā /</l>\n<l>vacanaṃ praṣṭum ārebhe kathāṃ kāṃcid anupriyām // RamS_2,110.22 //</l>\n</lg>\n\n<lg>\n<l>svayaṃvare kila prāptā tvam anena yaśasvinā /</l>\n<l>rāghaveṇeti me sīte kathā śrutim upāgatā // RamS_2,110.23 //</l>\n</lg>\n\n<lg>\n<l>tāṃ kathāṃ śrotum icchāmi vistareṇa ca maithili /</l>\n<l>yathānubhūtaṃ kārtsnyena tan me tvaṃ vaktum arhasi // RamS_2,110.24 //</l>\n</lg>\n\n<lg>\n<l>evam uktā tu sā sītā tāṃ tato dharmacāriṇīm /</l>\n<l>śrūyatām iti coktvā vai kathayāmāsa tāṃ kathām // RamS_2,110.25 //</l>\n</lg>\n\n<lg>\n<l>mithilādhipatir vīro janako nāma dharmavit /</l>\n<l>kṣatradharmaṇy abhirato nyāyataḥ śāsti medinīm // RamS_2,110.26 //</l>\n</lg>\n\n<lg>\n<l>tasya lāṅgalahastasya karṣataḥ kṣetramaṇḍalam /</l>\n<l>ahaṃ kilotthitā bhittvā jagatīṃ nṛpateḥ sutā // RamS_2,110.27 //</l>\n</lg>\n\n<lg>\n<l>sa māṃ dṛṣṭvā narapatir muṣṭivikṣepatatparaḥ /</l>\n<l>pāṃśuguṇṭhitasarvāṅgīṃ vismito janako 'bhavat // RamS_2,110.28 //</l>\n</lg>\n\n<lg>\n<l>anapatyena ca snehād aṅkam āropya ca svayam /</l>\n<l>mameyaṃ tanayety uktvā sneho mayi nipātitaḥ // RamS_2,110.29 //</l>\n</lg>\n\n<lg>\n<l>antarikṣe ca vāg uktāpratimāmānuṣī kila /</l>\n<l>evam etan narapate dharmeṇa tanayā tava // RamS_2,110.30 //</l>\n</lg>\n\n<lg>\n<l>tataḥ prahṛṣṭo dharmātmā pitā me mithilādhipaḥ /</l>\n<l>avāpto vipulām ṛddhiṃ mām avāpya narādhipaḥ // RamS_2,110.31 //</l>\n</lg>\n\n<lg>\n<l>dattā cāsmīṣṭavad devyai jyeṣṭhāyai puṇyakarmaṇā /</l>\n<l>tayā saṃbhāvitā cāsmi snigdhayā mātṛsauhṛdāt // RamS_2,110.32 //</l>\n</lg>\n\n<lg>\n<l>patisaṃyogasulabhaṃ vayo dṛṣṭvā tu me pitā /</l>\n<l>cintām abhyagamad dīno vittanāśād ivādhanaḥ // RamS_2,110.33 //</l>\n</lg>\n\n<lg>\n<l>sadṛśāc cāpakṛṣṭāc ca loke kanyāpitā janāt /</l>\n<l>pradharṣaṇām avāpnoti śakreṇāpi samo bhuvi // RamS_2,110.34 //</l>\n</lg>\n\n<lg>\n<l>tāṃ dharṣaṇām adūrasthāṃ saṃdṛśyātmani pārthivaḥ /</l>\n<l>cintārṇavagataḥ pāraṃ nāsasādāplavo yathā // RamS_2,110.35 //</l>\n</lg>\n\n<lg>\n<l>ayonijāṃ hi māṃ jñātvā nādhyagacchat sa cintayan /</l>\n<l>sadṛśaṃ cānurūpaṃ ca mahīpālaḥ patiṃ mama // RamS_2,110.36 //</l>\n</lg>\n\n<lg>\n<l>tasya buddhir iyaṃ jātā cintayānasya saṃtatam /</l>\n<l>svayaṃ varaṃ tanūjāyāḥ kariṣyāmīti dhīmataḥ // RamS_2,110.37 //</l>\n</lg>\n\n<lg>\n<l>mahāyajñe tadā tasya varuṇena mahātmanā /</l>\n<l>dattaṃ dhanurvaraṃ prītyā tūṇī cākṣayasāyakau // RamS_2,110.38 //</l>\n</lg>\n\n<lg>\n<l>asaṃcālyaṃ manuṣyaiś ca yatnenāpi ca gauravāt /</l>\n<l>tan na śaktā namayituṃ svapneṣv api narādhipāḥ // RamS_2,110.39 //</l>\n</lg>\n\n<lg>\n<l>tad dhanuḥ prāpya me pitrā vyāhṛtaṃ satyavādinā /</l>\n<l>samavāye narendrāṇāṃ pūrvam āmantrya pārthivān // RamS_2,110.40 //</l>\n</lg>\n\n<lg>\n<l>idaṃ ca dhanur udyamya sajyaṃ yaḥ kurute naraḥ /</l>\n<l>tasya me duhitā bhāryā bhaviṣyati na saṃśayaḥ // RamS_2,110.41 //</l>\n</lg>\n\n<lg>\n<l>tac ca dṛṣṭvā dhanuḥśreṣṭhaṃ gauravād girisaṃnibham /</l>\n<l>abhivādya nṛpā jagmur aśaktās tasya tolane // RamS_2,110.42 //</l>\n</lg>\n\n<lg>\n<l>sudīrghasya tu kālasya rāghavo 'yaṃ mahādyutiḥ /</l>\n<l>viśvāmitreṇa sahito yajñaṃ draṣṭuṃ samāgataḥ // RamS_2,110.43 //</l>\n</lg>\n\n<lg>\n<l>lakṣmaṇena saha bhrātrā rāmaḥ satyaparākramaḥ /</l>\n<l>viśvāmitras tu dharmātmā mama pitrā supūjitaḥ // RamS_2,110.44 //</l>\n</lg>\n\n<lg>\n<l>provāca pitaraṃ tatra bhrātarau rāmalakṣmaṇau /</l>\n<l>sutau daśarathasyemau dhanurdarśanakāṅkṣiṇau /</l>\n<l>ity uktas tena vipreṇa tad dhanuḥ samupānayat // RamS_2,110.45* //</l>\n</lg>\n<lg>\n<l>nimeṣāntaramātreṇa tad ānamya sa vīryavān /</l>\n<l>jyāṃ samāropya jhaṭiti pūrayāmāsa vīryavān // RamS_2,110.46 //</l>\n</lg>\n\n<lg>\n<l>tena pūrayatā vegān madhye bhagnaṃ dvidhā dhanuḥ /</l>\n<l>tasya śabdo 'bhavad bhīmaḥ patitasyāśaner iva // RamS_2,110.47 //</l>\n</lg>\n\n<lg>\n<l>tato 'haṃ tatra rāmāya pitrā satyābhisaṃdhinā /</l>\n<l>udyatā dātum udyamya jalabhājanam uttamam // RamS_2,110.48 //</l>\n</lg>\n\n<lg>\n<l>dīyamānāṃ na tu tadā pratijagrāha rāghavaḥ /</l>\n<l>avijñāya pituś chandam ayodhyādhipateḥ prabhoḥ // RamS_2,110.49 //</l>\n</lg>\n\n<lg>\n<l>tataḥ śvaśuram āmantrya vṛddhaṃ daśarathaṃ nṛpam /</l>\n<l>mama pitrā ahaṃ dattā rāmāya viditātmane // RamS_2,110.50 //</l>\n</lg>\n\n<lg>\n<l>mama caivānujā sādhvī ūrmilā priyadarśanā /</l>\n<l>bhāryārthe lakṣmaṇasyāpi dattā pitrā mama svayam // RamS_2,110.51 //</l>\n</lg>\n\n<lg>\n<l>evaṃ dattāsmi rāmāya tadā tasmin svayaṃvare /</l>\n<l>anuraktā ca dharmeṇa patiṃ vīryavatāṃ varam // RamS_2,110.52 //</l>\n</lg>\n\n</div>\n<div>\n\n<lg>\n<l>Rāmāyaṇa, Ayodhyākāṇḍa, 111</l>\n<l>anasūyā tu dharmajñā śrutvā tāṃ mahatīṃ kathām /</l>\n<l>paryaṣvajata bāhubhyāṃ śirasy āghrāya maithilīm // RamS_2,111.1 //</l>\n</lg>\n\n<lg>\n<l>vyaktākṣarapadaṃ citraṃ bhāṣitaṃ madhuraṃ tvayā /</l>\n<l>yathā svayaṃvaraṃ vṛttaṃ tat sarvaṃ hi śrutaṃ mayā // RamS_2,111.2 //</l>\n</lg>\n\n<lg>\n<l>rame 'haṃ kathayā te tu dṛḍhaṃ madhurabhāṣiṇi /</l>\n<l>ravir astaṃ gataḥ śrīmān upohya rajanīṃ śivām // RamS_2,111.3 //</l>\n</lg>\n\n<lg>\n<l>divasaṃ pratikīrṇānām āhārārthaṃ patatriṇām /</l>\n<l>saṃdhyākāle nilīnānāṃ nidrārthaṃ śrūyate dhvaniḥ // RamS_2,111.4 //</l>\n</lg>\n\n<lg>\n<l>ete cāpy abhiṣekārdrā munayaḥ phalaśodhanāḥ /</l>\n<l>sahitā upavartante salilāplutavalkalāḥ // RamS_2,111.5 //</l>\n</lg>\n\n<lg>\n<l>ṛṣīṇām agnihotreṣu huteṣu vidhipurvakam /</l>\n<l>kapotāṅgāruṇo dhūmo dṛśyate pavanoddhataḥ // RamS_2,111.6 //</l>\n</lg>\n\n<lg>\n<l>alpaparṇā hi taravo ghanībhūtāḥ samantataḥ /</l>\n<l>viprakṛṣṭe 'pi ye deśe na prakāśanti vai diśaḥ // RamS_2,111.7 //</l>\n</lg>\n\n<lg>\n<l>rajanīcarasattvāni pracaranti samantataḥ /</l>\n<l>tapovanamṛgā hy ete veditīrtheṣu śerate // RamS_2,111.8 //</l>\n</lg>\n\n<lg>\n<l>sampravṛttā niśā sīte nakṣatrasamalaṃkṛtā /</l>\n<l>jyotsnāprāvaraṇaś candro dṛśyate 'bhyudito 'mbare // RamS_2,111.9 //</l>\n</lg>\n\n<lg>\n<l>gamyatām anujānāmi rāmasyānucarī bhava /</l>\n<l>kathayantyā hi madhuraṃ tvayāhaṃ paritoṣitā // RamS_2,111.10 //</l>\n</lg>\n\n<lg>\n<l>alaṃkuru ca tāvat tvaṃ pratyakṣaṃ mama maithili /</l>\n<l>prītiṃ janaya me vatsa divyālaṃkāraśobhinī // RamS_2,111.11 //</l>\n</lg>\n\n<lg>\n<l>sā tadā samalaṃkṛtya sītā surasutopamā /</l>\n<l>praṇamya śirasā tasyai rāmaṃ tv abhimukhī yayau // RamS_2,111.12 //</l>\n</lg>\n\n<lg>\n<l>tathā tu bhūṣitāṃ sītāṃ dadarśa vadatāṃ varaḥ /</l>\n<l>rāghavaḥ prītidānena tapasvinyā jaharṣa ca // RamS_2,111.13 //</l>\n</lg>\n\n<lg>\n<l>nyavedayat tataḥ sarvaṃ sītā rāmāya maithilī /</l>\n<l>prītidānaṃ tapasvinyā vasanābharaṇasrajām // RamS_2,111.14 //</l>\n</lg>\n\n<lg>\n<l>prahṛṣṭas tv abhavad rāmo lakṣmaṇaś ca mahārathaḥ /</l>\n<l>maithilyāḥ satkriyāṃ dṛṣṭvā mānuṣeṣu sudurlabhām // RamS_2,111.15 //</l>\n</lg>\n\n<lg>\n<l>tatas tāṃ śarvarīṃ prītaḥ puṇyāṃ śaśinibhānanaḥ /</l>\n<l>arcitas tāpasaiḥ siddhair uvāsa raghunandanaḥ // RamS_2,111.16 //</l>\n</lg>\n\n<lg>\n<l>tasyāṃ rātryāṃ vyatītāyām abhiṣicya hutāgnikān /</l>\n<l>āpṛcchetāṃ naravyāghrau tāpasān vanagocarān // RamS_2,111.17 //</l>\n</lg>\n\n<lg>\n<l>tāv ūcus te vanacarās tāpasā dharmacāriṇaḥ /</l>\n<l>vanasya tasya saṃcāraṃ rākṣasaiḥ samabhiplutam // RamS_2,111.18 //</l>\n</lg>\n\n<lg>\n<l>eṣa panthā maharṣīṇāṃ phalāny āharatāṃ vane /</l>\n<l>anena tu vanaṃ durgaṃ gantuṃ rāghava te kṣamam // RamS_2,111.19 //</l>\n</lg>\n\n<lg>\n<l>itīva taiḥ prāñjalibhis tapasvibhir dvijaiḥ kṛtasvastyayanaḥ paraṃtapaḥ /</l>\n<l>vanaṃ sabhāryaḥ praviveśa rāghavaḥ salakṣmaṇaḥ sūrya ivābhramaṇḍalam // RamS_2,111.20 //</l>\n</lg>\n\n  </div>\n</body>\n\n"
}