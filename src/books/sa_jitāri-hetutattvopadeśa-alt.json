{
  "title": "sa_jitāri-hetutattvopadeśa-alt",
  "body": "<body xmlns='http://www.tei-c.org/ns/1.0'>\n\n<p>Hetutattvopadeśaḥ</p>\n\n<p>mañjuśrīkumārabhūtāya namaḥ</p>\n\n<lg>\n<l>1. sādhanaṃ dūṣaṇaṃ caiva sābhāsaṃ parasaṃvide /</l>\n<l>pratyakṣamanumānaṃ ca sābhāsaṃ tvātmasaṃvide //</l>\n</lg>\n\n<p>ayaṃ śāstrārtharāṃgrahaḥ //</p>\n\n<p>2. vādinā svayaṃ sādhayitumiṣṭo 'rthaḥ sādhyaḥ / yena sādhyate tatsādhanam //</p>\n\n<p>3. hetostrairūpyamucyate / kiṃ punastattrairūpyam / pakṣe sattvameva prathamaṃ rūpam / sapakṣa eva sattvamiti dvitīyaṃ rūpam / vipakṣe <hi rend='it'>ca</hi> asattvameva niścitamiti tṛtīyaṃ rūpam //</p>\n\n<p>4. tatra pakṣaḥ prasiddho dharmī prasiddhaviśeṣaṇena viśiṣṭaḥ svayaṃ sādhayitumiṣṭaḥ pratyakṣādyaviruddhaḥ / yathā dharmī śabdo 'nitya iti viśeṣaṇena viśiṣṭaḥ sādhyaḥ / kṛtakatvāditi heturbhavatīti //</p>\n\n<p>5. kaḥ punaḥ sapakṣaḥ / sādhyadharmasāmānyena samānaḥ sapakṣaḥ / yathā ghaṭādiriti //</p>\n\n<p>6. ko hetorvipakṣaḥ / yatra sādhyābhāvāddhetvabhāvo niścayena pradarśyate / yathākāśādiḥ //</p>\n\n<p>7. trirūpahetupradarśanena parāvagamanimittaṃ kṛtaḥ prayogaḥ parārthānumānabhityucyate / yathā śabdo 'nitya iti pakṣavacanam / kṛtakatvāditi hetuvacanam / ghaṭādivaditi sapakṣavacanam / ākāśādivaditi vipakṣavacanam //</p>\n\n<p>8. sa punardvividho dṛśyate / sādharmyeṇa vaidharmyeṇa ca //</p>\n\n<p>9. tatra sādharmyeṇa tāvat / yatkṛtakaṃ tatsarvamanityaṃ dṛṣṭam / yatha ghaṭādiḥ / śabdo 'pi kṛtaka iti //</p>\n\n<p>10. vaidharmyeṇāpyanityatvābhāve kṛtakatvābhāvaḥ / yathākāśādiḥ / śabdastu kṛtaka iti //</p>\n\n<p>11. kaḥ punaḥ pakṣābhāsaḥ / pakṣābhāso vastuto na pakṣaḥ / pratyakṣādivirodhādayaṃ pakṣābhāsaḥ //</p>\n\n<p>12. yathā dhūmādirdharmī buddhimaddhetūtpannaḥ sādhya iti pratyakṣaviruddhaḥ pakṣābhāsaḥ / pratyakṣato vahnerdhūmotpattidarśanāt //</p>\n\n<p>13. anumānaviruddho yathā / vedavacanaṃ dharmyapauruṣeyamiti sādhye śabdaḥ prayatnānantarīyaka iti pauruṣeyatvasya siddheḥ //</p>\n\n<p>14. svavacanaviruddho yathā / anumānaṃ na pramāṇamiti / parāvagamāya vākyaprayogaḥ parārthānumānamiti nirdeśāt //</p>\n\n<p>15. lokaviruddho yathā / śuci naraśiraḥ kapālaṃ prāṇyaṅgatvāc chaṅkhaśuktivaditi //</p>\n\n<p>16. pratītiviruddho yathā / yad yāvatkālasthāyi <hi rend='it'>tat</hi> anityam / yadyāvatkālasthāyi <hi rend='it'>tat</hi> sarvaṃ nityamiti laukikapratīteḥ //</p>\n\n<p>17. aprasiddhaviśeṣaṇo yathā / vaiśeṣikasya sāṃkhyaṃ prati śabdo vināśīti //</p>\n\n<p>18. aprasiddhaviśeṣyo yathā / sāṃkhyasya bauddhaṃ pratyātmā cetana iti sādhyam //</p>\n\n<p>19. aprasiddhobhayo yathā / vaiśeṣikasya bauddhaṃ prati samavāyikāraṇamātmeti kāyaḥ sthirasvabhāva iti vā //</p>\n\n<p>20. pakṣābhāsā uktāḥ //</p>\n\n<p>21. kīdṛśo hetvābhāsaḥ / yo heturivābhāsate na tu hetutvena sidhyati //</p>\n\n<p>22. hetvābhāsastrividhaḥ / asiddho viruddho 'naikāntikaśca //</p>\n\n<p>23. tatra pakṣāsiddherasiddha iti hetvābhāsaḥ //</p>\n\n<p>24. pakṣe sapakṣe cāsan vipakṣe ca san <hi rend='it'>yaḥ</hi> sa viruddha iti hetvābhāsaḥ sādhyaviparītasiddheḥ //</p>\n\n<p>25. sapakṣavipakṣayorubhayorbhāve 'bhāve vā saṃśaye vāsiddhapratibandho yo hetuḥ so 'naikāntiko hetvābhāsaḥ / vādiprativādibhyāṃ sādhayitumiṣṭasyaikāntenāsiddheḥ //</p>\n\n<p>26. ubhayāsiddho yathā / śabdasyānityatve sādhye hetuścākṣuṣatvaṃ vādiprativādinorasiddha iti //</p>\n\n<p>27. cetanastaruriti sādhye sarvatvagapaharaṇe maraṇāditi hetuḥ prativādinaṃ bauddhaṃ pratyasiddha iti prativādyasiddhaścittādinirodhasya bauddhasyeṣṭatvāt //</p>\n\n<p>28. acetanāḥ sukhādaya iti sādhye utpattimattvāditi hetuḥ sāṃkhyasya svayaṃ vādino 'siddha iti vādyasiddhaḥ //</p>\n\n<p>29. vaiśeṣikeṇa prativādinaṃ bauddhaṃ prati pṛthivyādirdharmī kārya iti sādhya ekaikakṣaṇavadanyānyotpādāditi vādinaḥ svayamasiddhaḥ / siddhe 'pyutpāda ekaikakṣaṇavadanyānyotpādāsiddheḥ //</p>\n\n<p>30. pakṣaikadeśāsiddho yathā / cetanāstaravaḥ svāpāditi hetuścandane vādinaḥ svayaṃ pakṣaikadeśe 'siddhaḥ / na hi sarve vṛkṣā rātrau patrasaṃkocabhājaḥ //</p>\n\n<p>31. evameva kṣityādirgharmī buddhimajjāta iti sādhye kāryamiti heturbauddhaṃ pratyasiddhaḥ pratyakṣānupalambhābhyāṃ kāryakāraṇasambandhasiddhasvarūpeṇa kṣityādīnāṃ siddheḥ / vāsabhojanādisiddhiriti cettadā pakṣaikadeśāsiddhiḥ //</p>\n\n<p>32. saṃdigdhāsiddho yathā / yadīha dhūmaḥ syādatra vahniḥ syāditi sādhye hetvaniścayāt //</p>\n\n<p>33. saṃdigdhadharmyasiddho yathā / eṣvanekeṣu nikuñjeṣu kasmiṃścin nikuñje mayūra iti sādhye kekāyitāditi heturiti //</p>\n\n<p>34. dharmyasiddhāvapyasiddho yathā / dharmyātmā sarvavyāpīti sādhye sarvatropalabhyamānaguṇatvāditi heturiti //</p>\n\n<p>35. navaite 'siddhā hetvābhāsāḥ //</p>\n\n<p>36. kīdṛśaḥ punaranaikāntiko hetvābhāsaḥ / ucyate /</p>\n\n<p>37. yathā śabdasya nityatvādike dharme sādhye prameyatvāditi hetuḥ sapakṣavipakṣayoḥ sarvatra varttamānaḥ sādhāraṇo 'naikāntika iti //</p>\n\n<p>38. evaṃ śabdo nitya iti sādhye śrāvaṇatvāditi hetuḥ sapakṣe vipakṣe cāvṛtterasādhāraṇo 'naikāntikaḥ //</p>\n\n<p>39. evaṃ śabdasyāprayatnānantarīyakatve sādhye 'nityatvāditi hetuḥ sapakṣaikadeśavṛtti rvipakṣavyāpyanaikāntikaḥ / aprayatnānantarīyakasya śabdasya sapakṣaḥ vidyudākāśādiḥ / tatra sapakṣaikadeśe vidyudādāvanityatvaṃ varttate / nākāśādau / vipakṣāḥ prayatnānantarīyakādayaḥ sarve / teṣu sarveṣvasti //</p>\n\n<p>40. evaṃ śabdasya prayatnānantīyakatve sādhye 'nityatvāditi hetu rghaṭādau sarvatra <hi rend='it'>vidyate</hi> / aprayatnānantarīyako vipakṣaḥ puna rvidyudākāśādiḥ / tatraikadeśe vidyudādau varttate nākāśādau / tasmādayaṃ vipakṣaikadeśavṛttiḥ sapakṣavyāpyanaikāntiko hetuḥ //</p>\n\n<p>41. ubhayapakṣaikadeśavṛttiranaikāntiko yathā / dharmī śabdo nitya iti sādhye 'mūrttatvāditi hetuḥ / paramāṇvākāśādiḥ sapakṣaḥ / tatra sapakṣaikadeśa ākāśe 'mūrttatvaṃ vidyate na paramāṇau paramāṇūnāṃ mūrttatvāt / ghaṭasukhādiranityo vipakṣaḥ / tadekadeśe sukhādau vidyate na ghaṭādāviti //</p>\n\n<p>42. evaṃ saṃdigdhavipakṣavyāvṛttiḥ sapakṣavyāpyanaikāntiko heturyathā / kapilādi rdharmyasarvajña iti sādhye vaktṛtvāditi hetū rathyāpuruṣādau sapakṣe vidyate vipakṣe sarvajñe saṃdigdhaḥ / sarvajñasyātīndriyatvādvaktṛtvamasti na veti saṃdehaḥ //</p>\n\n<p>43. evaṃ saṃdigdhasapakṣavṛttirvipakṣavyāpyanaikāntiko heturyathā / ṛṣabhavardhamānādi rdharmī sarvajña iti sādhye kevalaśāstrakarttṛtvāditi hetuḥ sapakṣe sarvajñe saṃdigdhaḥ / sarvajñasyātīndriyatvāt kevalaśāstrakarttari saṃdehaḥ / vipakṣe...........ādāvasarvajñe 'stīti //</p>\n\n<p>44. anvayavyatirekayoḥ saṃdehe 'naikāntiko heturyathā / jīvaccharīraṃ sātmakaṃ prāṇādimatvāditi hetuḥ / jīvaccharīrasambandhī prāṇādiḥ sātmake nirātmake vā varttamāno vyāvṛtto vetyaniścayaḥ //</p>\n\n<p>45. tataḥ kevalānvayī heturdṛṣṭāntābhāvāt //</p>\n\n<p>46. evaṃ dvitīyo 'pi kevalavyatirekī / jīvaccharīramidaṃ na nirātmakaṃ prāṇādyabhāvaprasaṅgāditi / dṛṣṭāntābhāvādanvayasyāniścayo vyatirekasya ca niścaya ityayaṃ saṃdigdho hetuḥ //</p>\n\n<p>47. ete daśānaikāntikahetvābhāsā udāhṛtāḥ //</p>\n\n<p>48. viruddhā hetvābhāsāḥ kīdṛśāḥ //</p>\n\n<p>49. yathā dharmī śabdo nitya iti sādhyadharmaḥ / kṛtakatvādākāśādivadityayaṃ heturghaṭādau vipakṣa eva vidyate na sapakṣe //</p>\n\n<p>50. evaṃ dharmī śabdo nitya iti sādhye prayatnānantarīyakatvāditi hetuḥ sapakṣa ākāśādau nāsti ghaṭādāvekadeśe 'sti vidyudādau nāstīti / imau dvau hetū dharmasvarūpaviparītasādhanau //</p>\n\n<p>51. dharmisvarūpaviparītasādhano dvividho yathā / ete cakṣurādayaḥ parārthā iti sādhyadharmaḥ saṃghātatvāditi hetuḥ śayanāsanādivaditi sapakṣanirdeśaḥ / ayaṃ heturyathā cakṣurādeḥ pārārthyaṃ sādhayati tathā saṃhatatvamapi parasya sādhayati / śayanāsanādeḥ saṃhatadevadattādiparārthatvadarśanāt //</p>\n\n<p>52. dharmisvarūpaviparītasādhano yathā / dharmyādirbuddhimataḥ kāraṇādutpadyata iti sādhye sāśratvāditi hetuḥ / ghaṭādivaditi sapakṣanirdeśaḥ / yathānena hetunā buddhimaddhetuto jātatvaṃ sādhyate tathā buddhimatkarttuḥ sāśrayatvamapi sādhyate //</p>\n\n<p>53. dharmiviśeṣaviparītasādhano yathā / vaiśeṣikeṇa yogācāraṃ prati dharmyātmā cetanā iti sādhye vijñānādhiṣṭhānāditi hetu ryathācetanamātmānaṃ cetanaṃ sādhayati tathāyaṃ heturanityamapi sādhayati vijñānasyānityatvāt //</p>\n\n<p>54. pañcabhiretairviruddhā hetvābhāsāḥ pradarśitāḥ //</p>\n\n<p>55. viruddhāvyabhicārī kutrāpi hetudoṣo na bhavatīti tasyodāharaṇopanyāso na yuktaḥ / udāharaṇamucyate cet / yatsarvadeśāvasthitaiḥ svasambandhibhiryugapadabhisambadhyate tatsarvagatam / yathākāśam / sarvadeśāvasthitaiḥ svasambandhibhiryugapat sāmānyamabhisambaddhamiti pailukasya svabhāvahetuprayogaḥ / dvitīyo 'pi prayogaḥ paiṭharasya / yadupalabdhilakṣaṇaprāptaṃ sadyatra nopalabhyate na tat <hi rend='it'>tatra</hi> asti / tadyathā kasmiṃściddeśe 'vidyamāno ghaṭaḥ / nopalabhyate <hi rend='it'>ca</hi> upalabdhilakṣaṇaprāptaṃ sāmānyaṃ vyaktyantarāleṣviti / ayamanupalambhahetuḥ pūrvoktaśca svabhāvahetuḥ / anayoḥ parasparavirodhena saṃśayajanakatvāt / sapakṣādanyo dṛṣṭānto na kaścidastīti sapakṣa evāyaṃ sādharmyeṇa dṛṣṭānto bhavati /</p>\n\n<p>56. tatra kīdṛśā dṛṣṭāntābhāsāḥ //</p>\n\n<p>57. sādharmyeṇa tāvat //</p>\n\n<p>58. nityaḥ śabdo 'mūrttatvātkarmavaditi sādhyavikalaḥ karmaṇo 'nityatvāt //</p>\n\n<p>59. nityaḥ śabdo 'mūrttatvātparamāṇuvaditi sādhanavikalaḥ paramāṇormūrttatvāt //</p>\n\n<p>60. nityaḥ śabdo 'mūrttatvāddhaṭavaditi sādhya<hi rend='it'>sādhana</hi>vikalaḥ //</p>\n\n<p>61. evaṃ saṃdigdhasādhyadharmo dṛṣṭāntābhāso yathā / dharmī puruṣaḥ kaścidrāgādimān vacanādrathyāpuruṣavaditi / rathyāpuruṣadṛṣṭānte rāgādimattvaṃ saṃdigdham / paracittānumānasya duṣkaratvāt //</p>\n\n<p>62. saṃdigdhasādhanadharmo yathā / maraṇadharmā puruṣa iti sādhye rāgādimattvāditi hetū rathyāpuruṣadṛṣṭānte saṃdigdhaḥ / vītarāgasyāpi sarāgavaccalatvāt //</p>\n\n<p>63. saṃdigdhobhayadharmo dṛṣṭāntābhāso yathā / dharmī kaścit puruṣaḥ <hi rend='it'>a</hi>sarvajña iti sādhye rāgādimattvāditi hetuḥ / rathyāpuruṣadṛṣṭānte sādhyaṃ sādhanaṃ ca saṃdigdham //</p>\n\n<p>64. ananvayo 'pradarśitānvayo viparītānvayaśca dṛṣṭāntābhāsāḥ //</p>\n\n<p>65. tatrānanvayo yathā / yo vaktā sa rāgādimān rathyāpuruṣavat / vaktṛtvarāgādimattvayoḥ kāryakāraṇabhāvapratiṣedhāt //</p>\n\n<p>66. apradarśitānvayo yathā / anityaḥ śabdaḥ kṛtakatvāditi / atrānvayavyāptirapradarśitā / vaktṛdoṣādayaṃ dṛṣṭāntābhāsaḥ //</p>\n\n<p>67. viparītānvayo yathā / yadanityaṃ tatkṛtakamiti / ghaṭādivaditi / atrānityatvaṃ sādhyam / sādhyena sādhanasya vyāptirdarśanīyā sādhanena tu sādhyasya vyāptirdarśitā / tato viparītānvayo dṛṣṭāntābhāsaḥ //</p>\n\n<p>68. sādharmyeṇaite nava dṛṣṭāntābhāsā uktāḥ //</p>\n\n<p>69. vaidharmyeṇa dṛṣṭāntābhāsā ucyante //</p>\n\n<p>70. sādhyāvyāvṛtto dṛṣṭāntābhāso yathā / nityaḥ śabdo 'mūrttatvātparamāṇuvaditi / iha paramāṇurvaidharmyadṛṣṭānta iti sādhanadharmo 'mūrttatvaṃ vyāvṛttaṃ mūrttatvātparamāṇunām / sādhyadharmo nityatvaṃ na vyāvṛttaṃ nityatvātparamāṇunāmiti //</p>\n\n<p>71. sādhanāvyāvṛtto yathā / nityaḥ śabdo 'mūrttatvāt karmavaditi / iha sādhyadharmo nityatvaṃ vyāvṛttaṃ karmaṇo 'nityatvāt sādhanadharmo na vyāvṛtto 'mūrttatvātkarmaṇaḥ //</p>\n\n<p>72. ubhayāvyāvṛtto yathā / nityaḥ śabdo 'mūrttatvādākāśādivaditi / atrākāśādervaidharmyadṛṣṭāntāt sādhyaṃ sādhanaṃ ca na vyāvṛttam //</p>\n\n<p>73. tathā saṃdigdhasādhyavyatirekaḥ saṃdigdhasādhanavyatirekaḥ saṃdigdhobhayavyatirekaśca //</p>\n\n<p>74. saṃdigdhasādhyavyatireko dṛṣṭāntābhāso yathā / asarvajñāḥ kapilādayo 'vidyamānasarvajñatāliṅgabhūtakevalaśāstrakarttṛtvāditi / atra vaidharmyeṇodāharaṇamucyate / yaḥ sarvajñaḥ sa jyotirjñānādikamupadiṣṭavān / tadyathā ṛṣabhavarddhamānādiriti / iha vaidharmyodāharaṇa ukta ṛṣabhavardhamānāderasarvajñatvaṃ vyāvṛttamavyāvṛttaṃ veti saṃdehaḥ //</p>\n\n<p>75. saṃdigdhasādhanavyatireko yathā / iha trayīvidā brāhmaṇena kapilakaṇādādiḥ puruṣo na grāhyavacano rāgādimattvāditi / atra vaidharmyodāharaṇamucyate yo grāhyavacano na sa rāgādimān yathā gotamādayaḥ dharmaśāstrāṇāṃ praṇetāra iti / gotamādibhyo rāgādimatvasya <hi rend='it'>sādhana</hi>dharmasya vyāvṛttiḥ saṃdigdhā //</p>\n\n<p>76. saṃdigdhobhayavyatireko yathā / avītarāgāḥ kapilādayaḥ parigrahāgrahayogāditi / atra vaidharmyeṇodāharaṇamucyate / yo vītarāgaḥ sa na parigrahāgrahavān yathā ṛṣabhavarddhemānādiriti / ṛṣabhādeḥ <hi rend='it'>vai</hi>dharmyadṛṣṭāntād vītarāgatvaparigrahāgrahayoḥ sādhyasādhanadharmayorvyatireko 'vyatireko veti saṃdehaḥ / prāgalabdhasya vastuno lābhaḥ parigrahaḥ labdhasyāparivarjanamāgrahaḥ / ubhayorapi tayo rṛṣabhe sambhavaḥ / chatracāmaramahādundubhīnāṃ parigrahāgrahaśravaṇāt /</p>\n\n<p>77. avyatireko vaidharmyadṛṣṭāntābhāso 'pradarśitavyatireko viparītavyatirekaśceti //</p>\n\n<p>78. avyatireko yathā / kapilādiravītarāgo vaktṛtvāt / yatrāvītarāgatvaṃ nāsti na sa vaktā yathopalakhaṇḍa iti / yadyapīdamupalakhaṇḍādvyāvṛttaṃ tathāpi sarvasmādvītarāgādvaktṛtvaṃ na vyāvṛttaṃ sandehāt //</p>\n\n<p>79. apradarśitavyatireko yathā / anityaḥ śabdaḥ kṛtakatvādākāśādivaditi / paramārthataḥ samyagudāhṛto 'pi vakturaparādhāddṛṣṭāntābhāsaḥ / parārthānumāne vakturguṇadoṣayordvayo rvicāraṇīyatvāt / evaṃ yannityaṃ tatsarvaṃ niyatamakṛtakaṃ dṛśyate yathākāśādiriti vāgvibhāgo vaktrā karttavyaḥ / pūrvavarttino vyatirekasyāpradarśanādapradarśitavyatirekaḥ //</p>\n\n<p>80. viparītavyatireko yathā / yadakṛtakaṃ tannityaṃ dṛṣṭamiti / iha tu sādhyaviparīte vyāptirdarśanīyā / tena yadyatsādhyaviparītaṃ tattanniyataṃ sādhanaviparītaṃ bhavet //</p>\n\n<p>81. aṣṭādaśa dṛṣṭāntābhāsā uktāḥ //</p>\n\n<p>82. ebhireva pakṣahetudṛṣṭāntābhāsairvādinā sādhanasyāvyutpatteḥ <hi rend='it'>prati</hi>vādī dūṣaṇamupanyasyati / tasya dūṣaṇasya pūrvapakṣavādino 'bhīṣṭārthasiddhau pratibandhakatvātsādhananyūnatodbhāvanameva dūṣaṇamucyate / tasmātsādhanavaddūṣaṇalakṣaṇavibhagāḥ pṛthag noktaḥ //</p>\n\n<p>83. dūṣaṇābhāso dūṣaṇameveti sa prativādinocyate / yadā pūrvapakṣavādino 'bhūtaṃ doṣamudbhāvayati <hi rend='it'>tadā</hi> sa dūṣaṇābhāso jātiriti / abhūtadoṣodbhāvanaṃ viparītottaraṃ jātirityucyate / yathā pakṣadoṣābhāve pakṣadoṣodbhāvanaṃ hetudoṣābhāve hetudoṣodbhāvanaṃ dṛṣṭāntadoṣābhāve ca dṛṣṭāntadoṣodbhāvanaṃ dūṣaṇābhāsa iti //</p>\n\n<p>84. tatrāhuranye / pratijñā hetuḥ <hi rend='it'>udāharaṇam</hi> upanayaḥ nigamanaṃ ceti pañcāvayavaṃ sādhanamiti / yathānityaḥ śabdaḥ iti pratijñā / kṛtakatvāditi hetuḥ / yatkṛtakaṃ sarvaṃ tadanityaṃ dṛṣṭaṃ yathā ghaṭādirityudāharaṇam / tathā śabdo 'pi kṛtaka iti upanayaḥ / tasmādanitya iti nigamanam / dṛṣṭāntapratītasāmarthyasya hetordharmiṇyupasaṃhāra upanaya iti / pratijñāyā punaḥ śravaṇaṃ nigamanamityucyate / maivamanvayo vyatirekaḥ pakṣadharmaśceti trayeṇaiva sādhyārthasiddheḥ //</p>\n\n<p>85. evaṃ vādakāle vyāptipūrvaka eva prayogaḥ / yatkṛtakaṃ sarvaṃ tadanityaṃ dṛṣṭaṃ yathā ghaṭādiriti dṛṣṭānte sādhyasādhanayorvyāptipratipādanamanvaya ityucyate //</p>\n\n<p>86. vipakṣe punaḥ sādhyavyāvṛttyā sādhanavyāvṛttirvyatireka ityucyate / yathānityatvābhāve kṛtakatvābhāvaḥ syādyathākāśādiḥ //</p>\n\n<p>87. śabdo 'pi kṛtaka iti pakṣadharma ucyate / pratijñā nigamanaṃ ca sarvathā na vaktavye //</p>\n\n<p>88. tathā sādharmyaprayoge 'nvayavacanasāmarthyādvyatirekāvagamādayaṃ pṛthag nocyate / yathā yatkṛtakaṃ sarvaṃ tadanityaṃ dṛṣṭaṃ yathā ghaṭādiḥ śabdo 'pi kṛtaka iti sādharmyaprayogaḥ / vaidharmyaprayoge vyatirekavacanasāmarthyādanvayapratītiḥ / atra punaranvayo na vācyaḥ / yannityaṃ tadakṛtakaṃ dṛṣṭaṃ yathākāśādiḥ śabdastu kṛtaka iti vaidharmyaprayogaḥ //</p>\n\n<p>89. sādhanābhāso dūṣaṇābhāsaścoktaḥ //</p>\n\n<p>90. kiṃ nāma pratyakṣamiti / pratyakṣaṃ kalpanāpoḍhamabhrāntam / akṣaṃ pratigatamāśritaṃ yadvijñānaṃ tatpratyakṣam / pañcendriyāśritaṃ jñānamityarthaḥ / atyādayaḥ krāntādyarthe dvitīyayeti samāsenābhidheyaliṅgaḥ pratyakṣaśabdaḥ siddhaḥ / pratyakṣo 'vabodhaḥ pratyakṣā buddhiḥ pratyakṣaṃ jñānaṃ ceti yuktaṃ bhavati //</p>\n\n<p>91. cakṣuḥ śrotraṃ nāsikā jihvā kāyaśceti pañcendriyāṇi / tadāśritasya jñānasya pañca grāhyaviṣayā rūpaṃ śabdo gandho rasaḥ spraṣṭavyañceti pañcaiva prameyāṇi //</p>\n\n<p>92. tacca pratyakṣaṃ nāmajātyādikalpanāpoḍhaṃ nirvikalpaṃ vā yadi punarabhrāntaṃ pramāṇamucyate pradarśitārthe 'visaṃvādāt /</p>\n\n<p>93. tatra nāmavikalpaḥ devadatto 'yamiti jñānam / jātivikalpo 'yaṃ gauriti jñānam / viśeṣyaviśeṣaṇavikalpo nīlamutpalamiti / anyo 'pi savikalpaḥ pratyakṣābhāsaḥ / vidyamāne 'rthe vibhramastaimirikasya dvicandrajñānam / śuktau rajatajñānam / ayaṃ sthāṇurvā puruṣo veti jñānaṃ ca / jñānāntaramapi pratyakṣābhāsaḥ pradarśitārthāprāpakatvāt //</p>\n\n<p>94. tatra pratyakṣaṃ trividham / vyāvahārikamindriyajñānaṃ sarvacittacaittānāmātmasaṃvedanaṃ svasaṃvedanaṃ bhūtārthabhāvanāsphuṭaprakarṣaparyantajaṃ yogijñānaṃ ceti //</p>\n\n<p>95. tasya viṣayaḥ svalakṣaṇam / arthakriyāsamarthaṃ svalakṣaṇam / na sāmānyamarthakriyāsamartham /</p>\n\n<p>96. tadeva ca pratyakṣaṃ pramāṇamarthapratītirūpatvāt phalamapi / tathātvena ca pramāṇaphalayorna manāgapi bhedaḥ //</p>\n\n<p>97. dvividhamanumānaṃ svārthaṃ parārthaṃ ca //</p>\n\n<p>98. tatra svārthaṃ tāvat pakṣadharmagrahaṇāt sādhyasādhanasambandhasmṛteḥ paścāt pratipatturarthasya yathāvadyā pratītistadeva svārthānumānam //</p>\n\n<p>99. pakṣadharmastriprakāra eva kāryaṃ svabhāvo 'nupalabdhiśca //</p>\n\n<p>100. kāryakāraṇasiddhau kāryaṃ heturiti / yathā yatna dhūmaḥ <hi rend='it'>tatra</hi> agniryathā mahānasādau / atrapi dhūmasadbhāvāditi / agnyabhāve dhūmābhāvo yathā sajale deśa iti atra tu dhūmāditi //</p>\n\n<p>101. svabhāvo hetuḥ / vṛkṣo 'yaṃ śiṃśapātvāt pūrvavyavahārāpannaśiṃśapāvat / vṛkṣābhāve śiṃśapābhāvo yathā vṛkṣarahite pradeśe / iha punastena vyāpakena rūpeṇa vyāpyo hetuḥ //</p>\n\n<p>102. anupalabdhihetuḥ / atra ghaṭo nāstupalabdhilakṣaṇaprāptasyānupalabdheḥ śaśaviṣāṇādivat / atrāpi yadopalabdhiyogyānupalabdhāvupalabdhiyogyābhāvavyāptirniścīyate tadāyaṃ hetustatpratipādako bhavati //</p>\n\n<p>103. kīdṛśā anumānābhāsāḥ / pūrvavaccheṣavatsāmānyatodṛṣṭañca parakalpitāni sarvāṇi anumānānyanumānābhāsāḥ / teṣāṃ tādātmyadutpattilakṣaṇena pratibandhābhāvāt / hetuphalasambandhe vyāpyavyāpakasambandhe ca siddhe sādhyasādhanasambandho bhavati nānyathā visaṃvādakatvāt //</p>\n\n<p>104. yathā megho 'yaṃ vṛṣṭimān dṛśyate / gambhīranirghoṣavattvādityatra gambhīraghoṣavato meghādvṛṣṭyanudbhavasambhavāt /</p>\n\n<p>105. yathopariṣṭādvṛṣṭaṃ nadīvṛddhidarśanāditi / nadīnirodhādapi nadīvṛddhidarśanāt //</p>\n\n<p>106. evamime taṇḍulāḥ siddhā ekapātramadhyavartitvād dṛṣṭataṇḍulavat //</p>\n\n<p>107. imāni phalāni pakvānyekaśākhāto jātatvādbhuktaphalavadityatra prāyeṇaivaṃ dṛṣṭe 'pi sādhyasādhanayorvisaṃvāda eva //</p>\n\n<p>108. yatpārthivaṃ tatsarvaṃ lohalekhyaṃ dṛśyate yathā vṛkṣādaya iti / atra vajro 'pi pārthivaḥ //</p>\n\n<p>109. ye prāṇinaste sarve sakandharā yathoṣṭrādaya iti / atra kulīro 'pi prāṇī //</p>\n\n<p>110. yaddravadravyaṃ tadārdraṃ dṛśyate yathā jalamiti / atra raso 'pi dravadravyam //</p>\n\n<p>111. evamanye 'pyanumānābhāsā dṛśyante //</p>\n\n<p><hi rend='it'>iti</hi> paṇḍitapravarajitāripādakṛto hetutattvopadeśaḥ sampūrṇaḥ /</p>\n\n<p>bhāratīyopādhyāyena paṇḍitena kumārakalasena bhāṣāntarakārakeṇa bhikṣuṇā śākyaprabheṇa ca bhoṭabhāṣāyāṃ vipariṇamayya saṃśodhya ca vinyastaḥ //</p>\n\n  </body>\n\n"
}