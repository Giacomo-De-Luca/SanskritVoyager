{
  "title": "sa_bhatṛhari-śatakatraya",
  "body": "<body xmlns='http://www.tei-c.org/ns/1.0'>\n<div>\n<p>Bhatṛhari: Śatakatraya (1. Nītiśataka, 2. Śṛṅgāraśataka, 3. Vairāgyaśataka)</p>\n\n<p>nīti-śatakam\n<lg>\n<l>bhartṛhareḥ</l>\n<l>dik-kālādyanavacchinnānanta-cin-mātra-mūrtaye |</l>\n<l>svānubhūty-eka-mānāya namaḥ śāntāya tejase || BharSt_1.1 ||</l>\n</lg></p>\n\n<lg>\n<l>boddhāro matsara-grastāḥ</l>\n<l>prabhavaḥ smaya-dūṣitāḥ |</l>\n<l>abodhopahatāḥ cānye</l>\n<l>jīrṇam aṅge subhāṣitam || BharSt_1.2 ||</l>\n</lg>\n\n<lg>\n<l>ajñaḥ sukham ārādhyaḥ</l>\n<l>sukhataram ārādhyate viśeṣajñaḥ |</l>\n<l>jñāna-lava-durvidagdhaṃ</l>\n<l>brahmāpi taṃ naraṃ na rañjayati || BharSt_1.3 ||</l>\n</lg>\n\n<lg>\n<l>prasahya maṇim uddharen makara-vaktra-daṃṣṭrāntarāt</l>\n<l>samudram api santaret pracalad ūrmi-mālākulam |</l>\n<l>bhujaṅgam api kopitaṃ śirasi puṣpavad dhārayet</l>\n<l>na tu pratiniviṣṭa-mūṛkha-jana-cittam ārādhayet || BharSt_1.4 ||</l>\n</lg>\n\n<lg>\n<l>labheta sikatāsu tailam api yatnataḥ pīḍayan</l>\n<l>pibec ca mṛga-tṛṣṇikāsu salilaṃ pipāsārditaḥ |</l>\n<l>kvacid api paryaṭan śaśa-viṣāṇam āsādayet</l>\n<l>na tu pratiniviṣṭa-mūrkha-cittam ārādhayet || BharSt_1.5 ||</l>\n</lg>\n\n<lg>\n<l>vyālaṃ bāla-mṛṇāla-tantubhir asau roddhuṃ samujjṛmbhate</l>\n<l>chettuṃ vajra-maṇiṃ śirīṣa-kusuma-prāntena sannahyati |</l>\n<l>mādhuryaṃ madhu-bindunā racayituṃ kṣārāmudher īhate</l>\n<l>netuṃ vāñchanti yaḥ khalān pathi satāṃ sūktaiḥ sudhā-syandibhiḥ || BharSt_1.6 ||</l>\n</lg>\n\n<lg>\n<l>svāyattam ekānta-guṇaṃ vidhātrā</l>\n<l>vinirmitaṃ chādanam ajñatāyāḥ |</l>\n<l>viśeṣāataḥ sarva-vidāṃ samāje</l>\n<l>vibhūṣaṇaṃ maunam apaṇḍitānām || BharSt_1.7 ||</l>\n</lg>\n\n<p>yadā kiñcij-jño 'haṃ dvipa iva madāndhaḥ samabhavaṃ\n<lg>\n<l>tadā sarvajño 'smīty abhavad avaliptaṃ mama manaḥ</l>\n<l>yadā kiñcit kiñcid budhajana-sakāśād avagataṃ</l>\n<l>tadā mūrkho 'smīti jvara iva mado me vyapagataḥ || BharSt_1.8 ||</l>\n</lg></p>\n\n<lg>\n<l>kṛmi-kula-cittaṃ lālā-klinnaṃ vigandhi-jugupsitaṃ</l>\n<l>nirupama-rasaṃ prītyā khādan narāsthi nirāmiṣam |</l>\n<l>surapatim api śvā pārśvasthaṃ vilokya na śaṅkate</l>\n<l>na hi gaṇayati kṣudro jantuḥ parigraha-phalgutām || BharSt_1.9 ||</l>\n</lg>\n\n<lg>\n<l>śiraḥ śārvaṃ svargāt paśupati-śirastaḥ kṣitidharaṃ</l>\n<l>mhīdhrād uttuṅgād avanim avaneś cāpi jaladhim |</l>\n<l>adho 'dho gaṅgeyaṃ padam upagatā stokam</l>\n<l>athavāviveka-bhraṣṭānāṃ bhavati vinipātaḥ śatamukhaḥ || BharSt_1.10 ||</l>\n</lg>\n\n<lg>\n<l>śakyo vārayituṃ jalena hutabhuk cchatreṇa sūryātapo</l>\n<l>nāgendro niśitāgkuśena samado daṇḍena go-gardabhau |</l>\n<l>vyādhir bheṣaja-saṅgrahaiś ca vividhair mantra-prayogair viṣaṃ</l>\n<l>sarvasyauṣadham asti śāstra-vihitaṃ mūrkhasya nasty auṣadhim || BharSt_1.11 ||</l>\n</lg>\n\n<lg>\n<l>sāhitya-saṅgīta-kalā-vihīnaḥ</l>\n<l>sākṣāt paśuḥ puccha-viṣāṇa-hīnaḥ |</l>\n<l>tṛṇaṃ na khādann api jīvamānas</l>\n<l>tad bhāga-dheyaṃ paramaṃ paśūnām || BharSt_1.12 ||</l>\n</lg>\n\n<lg>\n<l>yeṣāṃ na vidyā na tapo na dānaṃ</l>\n<l>jñānaṃ na śīlaṃ na guṇo na dharmaḥ |</l>\n<l>te martya-loke bhuvi bhāra-bhūtā</l>\n<l>manuṣya-rūpeṇa mṛgāś caranti || BharSt_1.13 ||</l>\n</lg>\n\n<p>varaṃ parvata-durgeṣu\n<lg>\n<l>bhrāntaṃ vanacaraiḥ saha</l>\n<l>na mūrkha-jana-samparkaḥ</l>\n<l>surendra-bhavaneṣv api || BharSt_1.14 ||</l>\n</lg></p>\n\n<lg>\n<l>śāstropaskṛta-śabda-sundara-giraḥ śiṣya-pradeyāgamā</l>\n<l>vikhyātāḥ kavayo vasanti viṣaye yasya prabhor nirdhanāḥ |</l>\n<l>taj-jāḍyaṃ vasudhādipasya kavayas tv arthaṃ vināpīśvarāḥ</l>\n<l>kutsyāḥ syuḥ kuparīkṣakā hi maṇayo yair arghataḥ pātitāḥ || BharSt_1.15 ||</l>\n</lg>\n\n<lg>\n<l>hartur yāti na gocaraṃ kim api śaṃ puṣṇāti yat sarvadā 'py</l>\n<l>arthibhyaḥ pratipādyamānam aniśaṃ prāpnoti vṛddhiṃ parām |</l>\n<l>kalpānteṣv api na prayāti nidhanaṃ vidyākhyam antardhanaṃ</l>\n<l>yeṣāṃ tān prati mānam ujjhata nṛpāḥ kas taiḥ saha spardhate || BharSt_1.16 ||</l>\n</lg>\n\n<lg>\n<l>adhigata-paramārthān paṇḍitān māvamaṃsthās</l>\n<l>tṛṇam iva laghu lakṣmīr naiva tān saṃruṇaddhi |</l>\n<l>abhinava-mada-lekhā-śyāma-gaṇḍa-sthalānāṃ</l>\n<l>na bhavati bisatantur vāraṇaṃ vāraṇānām || BharSt_1.17 ||</l>\n</lg>\n\n<lg>\n<l>ambhojinī-vana-vihāra-vilāsam eva</l>\n<l>haṃsasya hanti nitarāṃ kupito vidhātā |</l>\n<l>na tv asya dugdha-jala-bheda-vidhau prasiddhāṃ</l>\n<l>vaidagdhī-kīrtim apahartum asau samarthaḥ || BharSt_1.18 ||</l>\n</lg>\n\n<lg>\n<l>keyūrāṇi na bhūṣayanti puruṣaṃ hārā na candrojjvalā</l>\n<l>na snānaṃ na vilepanaṃ na kusumaṃ nālaṅkṛtā mūrdhajāḥ |</l>\n<l>vāṇy ekā samalaṅkaroti puruṣaṃ yā saṃskṛtā dhāryate</l>\n<l>kṣīyante khalu bhūṣaṇāni satataṃ vāg-bhūṣaṇaṃ bhūṣaṇam || BharSt_1.19 ||</l>\n</lg>\n\n<lg>\n<l>vidyā nāma narasya rūpam adhikaṃ pracchanna-guptaṃ dhanaṃ</l>\n<l>vidyā bhogakarī yaśaḥ-sukhakarī vidyā gurūṇāṃ guruḥ |</l>\n<l>vidyā bandhujano videśa-gamane vidyā parā devatā</l>\n<l>vidyā rājasu pūjyate na tu dhanaṃ vidyā-vihīnaḥ paśuḥ || BharSt_1.20 ||</l>\n</lg>\n\n<lg>\n<l>kṣāntiś cet kavacena kiṃ kim aribhiḥ krodho 'sti ced dehināṃ</l>\n<l>jñātiś ced analena kiṃ yadi suhṛd divyauṣadhaṃ kiṃ phalam |</l>\n<l>kiṃ sarpair yadi durjanāḥ kim u dhanair vidyā 'navadyā yadi</l>\n<l>vrīḍā cet kim u bhūṣaṇaiḥ sukavitā yady asti rājyena kim || BharSt_1.21 ||</l>\n</lg>\n\n<lg>\n<l>dākṣiṇyaṃ svajane dayā parijane śāṭhyaṃ sadā durjane</l>\n<l>prītiḥ sādhujane nayo nṛpa-jane vidvaj-jane cārjavam |</l>\n<l>śauryaṃ śatru-jane kṣamā guru-jane kāntā-jane dhṛṣṭatā</l>\n<l>ye caivaṃ puruṣāḥ kalāsu kuśalās teṣv eva loka-sthitiḥ || BharSt_1.22 ||</l>\n</lg>\n\n<lg>\n<l>jāḍyaṃ dhiyo harati siñcati vāci satyaṃ</l>\n<l>mānonnatiṃ diśati pāpam apākaroti |</l>\n<l>cetaḥ prasādayati dikṣu tanoti kīrtiṃ</l>\n<l>sat-saṅgatiḥ kathaya kiṃ na karoti puṃsām || BharSt_1.23 ||</l>\n</lg>\n\n<lg>\n<l>jayanti te sukṛtino</l>\n<l>rasa-siddhāḥ kavīśvarāḥ |</l>\n<l>nāsti yeṣāṃ yaśaḥkāye</l>\n<l>jarā-maraṇa-jaṃ bhayam || BharSt_1.24 ||</l>\n</lg>\n\n<lg>\n<l>sūnuḥ sac-caritaḥ satī priyatamā svāmī prasādonmukhaḥ</l>\n<l>snigdhaṃ mitram avañcakaḥ parijano niḥkleśa-leśaṃ manaḥ |</l>\n<l>ākāro ruciraḥ sthiraś ca vibhavo vidyāvadātaṃ mukhaṃ</l>\n<l>tuṣṭe viṣṭapa-kaṣṭa-hāriṇi harau samprāpyate dehinā || BharSt_1.25 ||</l>\n</lg>\n\n<lg>\n<l>prāṇāghātān nivṛttiḥ para-dhana-haraṇe saṃyamaḥ satya-vākyaṃ</l>\n<l>kāle śaktyā pradānaṃ yuvati-jana-kathā-mūka-bhāvaḥ pareṣām |</l>\n<l>tṛṣṇā-sroto vibhaṅgo guruṣu ca vinayaḥ sarva-bhūtānukampā</l>\n<l>sāmānyaḥ sarva-śāstreṣv anupahata-vidhiḥ śreyasām eṣa panthāḥ || BharSt_1.26 ||</l>\n</lg>\n\n<lg>\n<l>prārabhyate na khalu vighna-bhayena nīcaiḥ</l>\n<l>prārabhya vighna-vihatā viramanti madhyāḥ |</l>\n<l>vighnaiḥ punaḥ punar api pratihanyamānāḥ</l>\n<l>prārabdham uttama-janā na parityajanti || BharSt_1.27 ||</l>\n</lg>\n\n<lg>\n<l>asanto nābhyarthyāḥ suhṛd api na yācyaḥ kṛśa-dhanaḥ</l>\n<l>priyā nyāyyā vṛttir malinam asubhaṅge 'py asukaram |</l>\n<l>vipady uccaiḥ stheyaṃ padam anuvidheyaṃ ca mahatāṃ</l>\n<l>satāṃ kenoddiṣṭaṃ viṣamam asidhārā-vratam idam || BharSt_1.28 ||</l>\n</lg>\n\n<lg>\n<l>kṣut-kṣāmo 'pi jarā-kṛśo 'pi śithila-prāṇo 'pi kaṣṭāṃ daśām</l>\n<l>āpanno 'pi vipanna-dīdhitir iti prāṇeṣu naśyatsv api |</l>\n<l>mattebhendra-vibhinna-kumbha-piśita-grāsaika-baddha-spṛhaḥ</l>\n<l>kiṃ jīrṇaṃ tṛṇam atti māna-mahatām agresaraḥ kesarī || BharSt_1.29 ||</l>\n</lg>\n\n<lg>\n<l>svalpa-snāyu-vasāvaśeṣa-malinaṃ nirmāṃsam apy asthi goḥ</l>\n<l>śvā labdhvā paritoṣam eti na tu tat tasya kṣudhā-śāntaye |</l>\n<l>siṃho jambukam aṅkam āgatam api tyaktvā nihanti dvipaṃ</l>\n<l>sarvaḥ kṛcchra-gato 'pi vāñchanti janaḥ sattvānurūpaṃ phalam || BharSt_1.30 ||</l>\n</lg>\n\n<lg>\n<l>lāṅgūla-cālanam adhaś-caraṇāvapātaṃ</l>\n<l>bhūmau nipatya vadanodara-darśanaṃ ca |</l>\n<l>śvā piṇḍadasya kurute gaja-puṅgavas tu</l>\n<l>dhīraṃ vilokayati cāṭu-śataiś ca bhuṅkte || BharSt_1.31 ||</l>\n</lg>\n\n<lg>\n<l>parivartini saṃsāre</l>\n<l>mṛtaḥ ko vā na jāyate |</l>\n<l>sa jāto yena jātena</l>\n<l>yāti vaṃśaḥ samunnatim || BharSt_1.32 ||</l>\n</lg>\n\n<lg>\n<l>kusuma-stavakasyeva</l>\n<l>dvayī vṛttir manasvinaḥ |</l>\n<l>mūrdhni vā sarva-lokasya</l>\n<l>śīryate vana eva vā || BharSt_1.33 ||</l>\n</lg>\n\n<lg>\n<l>santy anye 'pi bṛhaspati-prabhṛtayaḥ sambhāvitāḥ pañcaṣās</l>\n<l>tān praty eṣa viśeṣa-vikrama-rucī rāhur na vairāyate |</l>\n<l>dvāv eva grasate divākara-niśā-prāṇeśvarau bhāskarau</l>\n<l>bhrātaḥ parvaṇi paśya dānava-patiḥ śīrṣāvaśeṣākṛtiḥ || BharSt_1.34 ||</l>\n</lg>\n\n<lg>\n<l>vahati bhuvana-śreṇiṃ śeṣaḥ phaṇāphalaka-sthitāṃ</l>\n<l>kamaṭha-patinā madhye-pṛṣṭhaṃ sadā sa ca dhāryate |</l>\n<l>tam api kurute kroḍādhīnaṃ payodhir anādarād</l>\n<l>ahaha mahatāṃ niḥsīmānaś caritra-vibhūtayaḥ || BharSt_1.35 ||</l>\n</lg>\n\n<lg>\n<l>varaṃ pakṣa-cchedaḥ samadamaghavan-mukta-kuliśaprahārair</l>\n<l>udgacchad-bahula-dahanodgāra-gurubhiḥ |</l>\n<l>tuṣārādreḥ sūnor ahaha pitari kleśa-vivaśe</l>\n<l>na cāsau sampātaḥ payasi payasāṃ patyur ucitaḥ || BharSt_1.36 ||</l>\n</lg>\n\n<lg>\n<l>siṃhaḥ śiśur api nipatati</l>\n<l>mada-malina-kapola-bhittiṣu gajeṣu |</l>\n<l>prakṛtir iyaṃ sattvavatāṃ</l>\n<l>na khalu vayas tejaso hetuḥ || BharSt_1.37 ||</l>\n</lg>\n\n<lg>\n<l>jātir yātu rasātalaṃ guṇa-gaṇais tatrāpy adho gamyatāṃ</l>\n<l>śīlaṃ śaila-taṭāt patatv abhijanaḥ sandahyatāṃ vahninā |</l>\n<l>śaurye vairiṇi vajram āśu nipatatv artho 'stu naḥ kevalaṃ</l>\n<l>yenaikena vinā guṇas tṛṇa-lava-prāyāḥ samastā ime || BharSt_1.38 ||</l>\n</lg>\n\n<lg>\n<l>dhanam arjaya kākutstha</l>\n<l>dhana-mūlam idaṃ jagat |</l>\n<l>antaraṃ nābhijānāmi</l>\n<l>nirdhanasya mṛtasya ca || BharSt_1.39 ||</l>\n</lg>\n\n<lg>\n<l>tānīndriyāṇy avikalāni tad eva nāma</l>\n<l>sā buddhir apratihatā vacanaṃ tad eva |</l>\n<l>arthoṣmaṇā virahitaḥ puruṣaḥ kṣaṇena</l>\n<l>so 'py anya eva bhavatīti vicitram etat || BharSt_1.40 ||</l>\n</lg>\n\n<lg>\n<l>yasyāsti vittaṃ sa naraḥ kulīnaḥ</l>\n<l>sa paṇḍitaḥ sa śrutavān guṇajñaḥ |</l>\n<l>sa eva vaktā sa ca darśanīyaḥ</l>\n<l>sarve guṇāḥ kāñcanam āśrayanti || BharSt_1.41 ||</l>\n</lg>\n\n<lg>\n<l>daurmantryān nṛpatir vinaśyati yatiḥ saṅgāt suto lālanāt</l>\n<l>vipro 'nadhyayanāt kulaṃ kutanayāc chīlaṃ khalopāsanāt |</l>\n<l>hrīr madyād anavekṣaṇād api kṛṣiḥ snehaḥ pravāsāśrayān</l>\n<l>maitrī cāpraṇayāt samṛddhir anayāt tyāga-pramādād dhanam || BharSt_1.42 ||</l>\n</lg>\n\n<lg>\n<l>dānaṃ bhogo nāśas tisro</l>\n<l>gatayo bhavanti vittasya |</l>\n<l>yo na dadāti na bhuṅkte</l>\n<l>tasya tṛtīyā gatir bhavati || BharSt_1.43 ||</l>\n</lg>\n\n<lg>\n<l>maṇiḥ śāṇollīḍhaḥ samara-vijayī heti-dalito</l>\n<l>mada-kṣīṇo nāgaḥ śaradi saritaḥ śyāna-pulināḥ |</l>\n<l>kalā-śeṣaś candraḥ surata-mṛditā bāla-vanitā</l>\n<l>tan-nimnā śobhante galita-vibhavāś cārthiṣu narāḥ || BharSt_1.44 ||</l>\n</lg>\n\n<lg>\n<l>parikṣīṇaḥ kaścit spṛhayati yavānāṃ prasṛtaye</l>\n<l>sa paścāt sampūrṇaḥ kalayati dharitrīṃ tṛṇa-samām |</l>\n<l>ataś cānaikāntyād guru-laghutayā 'rtheṣu dhaninām</l>\n<l>avasthā vastūni prathayati ca saṅkocayati ca || BharSt_1.45 ||</l>\n</lg>\n\n<p>rājan dudhukṣasi yadi kṣiti-dhenum etāṃ\n<lg>\n<l>tenādya vatsam iva lokam amuṃ puṣāṇa</l>\n<l>tasmiṃś ca samyag aniśaṃ paripoṣyamāṇe</l>\n<l>nānā-phalaiḥ phalati kalpalateva bhūmiḥ || BharSt_1.46 ||</l>\n</lg></p>\n\n<lg>\n<l>satyānṛtā ca paruṣā priya-vādinī ca</l>\n<l>hiṃsrā dayālur api cārthaparā vadānyā |</l>\n<l>nitya-vyayā pracura-nitya-dhanāgamā ca</l>\n<l>vārāṅganeva nṛpa-nītir aneka-rūpā || BharSt_1.47 ||</l>\n</lg>\n\n<p>ājñā kīrtiḥ pālanaṃ brāhmaṇānāṃ\n<lg>\n<l>dānaṃ bhogo mitra-saṃrakṣaṇaṃ ca</l>\n<l>yeṣām ete ṣaḍguṇā na pravṛttāḥ</l>\n<l>ko 'rthas teṣāṃ pārthivopāśrayeṇa || BharSt_1.48 ||</l>\n</lg></p>\n\n<lg>\n<l>yad dhātrā nija-bhāla-paṭṭa-likhitaṃ stokaṃ mahad vā dhanaṃ</l>\n<l>tat prāpnoti marusthale 'pi nitarāṃ merau tato nādhikam |</l>\n<l>tad dhīro bhava vittavatsu kṛpaṇāṃ vṛttiṃ vṛthā sā kṛthāḥ</l>\n<l>kūpe paśya payonidhāv api ghaṭo gṛhṇāti tulyaṃ jalam || BharSt_1.49 ||</l>\n</lg>\n\n<lg>\n<l>tvam eva cātakādhāro '</l>\n<l>sīti keṣāṃ na gocaraḥ |</l>\n<l>kim ambhoda-varāsmākaṃ</l>\n<l>kārpaṇyoktaṃ pratīkṣase || BharSt_1.50 ||</l>\n</lg>\n\n<lg>\n<l>re re cātaka sāvadhāna-manasā mitra kṣaṇaṃ śrūyatām</l>\n<l>ambhodā bahavo vasanti gagane sarve 'pi naitādṛśāḥ |</l>\n<l>kecid vṛṣṭibhir ārdrayanti vasudhāṃ garjanti kecid vṛthā</l>\n<l>yaṃ yaṃ paśyasi tasya tasya purato mā brūhi dīnaṃ vacaḥ || BharSt_1.51 ||</l>\n</lg>\n\n<lg>\n<l>akaruṇatvam akāraṇa-vigrahaḥ</l>\n<l>paradhane parayoṣiti ca spṛhā |</l>\n<l>sujana-bandhujaneṣv asahiṣṇutā</l>\n<l>prakṛti-siddham idaṃ hi durātmanām || BharSt_1.52 ||</l>\n</lg>\n\n<lg>\n<l>durjanaḥ parihartavyo</l>\n<l>vidyayā 'lakṛto 'pi san |</l>\n<l>maṇinā bhūṣitaḥ sarpaḥ</l>\n<l>kim asau na bhayaṅkaraḥ || BharSt_1.53 ||</l>\n</lg>\n\n<lg>\n<l>jāḍyaṃ hrīmati gaṇyate vrata-rucau dambhaḥ śucau kaitavaṃ</l>\n<l>śūre nirghṛṇatā munau vimatitā dainyaṃ priyālāpini |</l>\n<l>tejasviny avaliptatā mukharatā vaktary aśaktiḥ sthire</l>\n<l>tat ko nāma guṇo bhavet sa guṇināṃ yo durjanair nāṅkitaḥ || BharSt_1.54 ||</l>\n</lg>\n\n<lg>\n<l>lobhaś ced aguṇena kiṃ piśunatā yady asti kiṃ pātakaiḥ</l>\n<l>satyaṃ cet tapasā ca kiṃ śuci mano yady asti tīrthena kim |</l>\n<l>saujanyaṃ yadi kiṃ guṇaiḥ sumahimā yady asti kiṃ maṇḍanaiḥ</l>\n<l>sad-vidyā yadi kiṃ dhanair apayaśo yady asti kiṃ mṛtyunā || BharSt_1.55 ||</l>\n</lg>\n\n<lg>\n<l>śaśī divasa-dhūsaro galita-yauvanā kāminī</l>\n<l>saro vigata-vārijaṃ mukham anakṣaraṃ svākṛteḥ |</l>\n<l>prabhur dhana-parāyaṇaḥ satata-durgataḥ sajjano</l>\n<l>nṛpāṅgaṇa-gataḥ khalo manasi sapta śalyāni me || BharSt_1.56 ||</l>\n</lg>\n\n<lg>\n<l>na kaścic caṇḍa-kopānām</l>\n<l>ātmīyo nāma bhūbhujām |</l>\n<l>hotāram api juhvānaṃ</l>\n<l>spṛṣṭo vahati pāvakaḥ || BharSt_1.57 ||</l>\n</lg>\n\n<lg>\n<l>maunomūkaḥ pravacana-paṭur bāṭulo jalpako vā</l>\n<l>dhṛṣṭaḥ pārśve vasati ca sadā dūrataś cāpragalbhaḥ |</l>\n<l>kṣāntyā bhīrur yadi na sahate prāyaśo nābhijātaḥ</l>\n<l>sevādharmaḥ parama-gahano yoginām apy agamyaḥ || BharSt_1.58 ||</l>\n</lg>\n\n<lg>\n<l>udbhāsitākhila-khalasya viśṛṅkhalasya</l>\n<l>prāg-jāta-vistṛta-nijādhama-karma-vṛtteḥ |</l>\n<l>daivād avāpta-vibhavasya guṇa-dviṣo 'sya</l>\n<l>nīcasya gocara-gataiḥ sukham āpyate || BharSt_1.59 ||</l>\n</lg>\n\n<lg>\n<l>ārambha-gurvī kṣayiṇī krameṇa</l>\n<l>laghvī purā vṛddhimatī ca paścāt |</l>\n<l>dinasya pūrvārdha-parārdha-bhinnā</l>\n<l>chāyeva maitrī khala-saj-janānām || BharSt_1.60 ||</l>\n</lg>\n\n<lg>\n<l>mṛga-mīna-sajjanānāṃ tṛṇa-jala-santoṣa-vihita-vṛttīnām |</l>\n<l>lubdhaka-dhīvara-piśunā niṣkāraṇa-vairiṇo jagati || BharSt_1.61 ||</l>\n</lg>\n\n<lg>\n<l>vāñchā sajjana-saṅgame para-guṇe prītir gurau namratā</l>\n<l>vidyāyāṃ vyasanaṃ sva-yoṣiti ratir lokāpavādād bhayam |</l>\n<l>bhaktiḥ śūlini śaktir ātma-damane saṃsarga-muktiḥ khale</l>\n<l>yeṣv ete nivasanti nirmala-guṇās tebhyo narebhyo namaḥ || BharSt_1.62 ||</l>\n</lg>\n\n<lg>\n<l>vipadi dhairyam athābhyudaye kṣamā</l>\n<l>sadasi vākya-paṭutā yudhi vikramaḥ |</l>\n<l>yaśasi cābhirucir vyasanaṃ śrutau</l>\n<l>prakṛti-siddham idaṃ hi mahātmanām || BharSt_1.63 ||</l>\n</lg>\n\n<lg>\n<l>pradānaṃ pracchannaṃ gṛham upagate sambhrama-vidhiḥ</l>\n<l>priyaṃ kṛtvā maunaṃ sadasi kathanaṃ cāpy upakṛteḥ |</l>\n<l>anutseko lakṣmyām anabhibhava-gandhāḥ para-kathāḥ</l>\n<l>satāṃ kenoddiṣṭaṃ viṣamam asidhārā-vratam idam || BharSt_1.64 ||</l>\n</lg>\n\n<lg>\n<l>kare ślāghyas tyāgaḥ śirasi guru-pāda-praṇayitā</l>\n<l>mukhe satyā vāṇī vijayi bhujayor vīryam atulam |</l>\n<l>hṛdi svacchā vṛttiḥ śrutim adhigataṃ ca śravaṇayor</l>\n<l>vināpy aiśvaryeṇa prakṛti-mahatāṃ maṇḍanam idam || BharSt_1.65 ||</l>\n</lg>\n\n<p>sampatsu mahatāṃ cittaṃ\nbhavaty utpala-komalam |āpatsu ca mahāśailaśilā-\n<l>saṅghāta-karkaśam || BharSt_1.66 ||</l></p>\n\n<lg>\n<l>santaptāyasi saṃsthitasya payaso nāmāpi na jñāyate</l>\n<l>muktākāratayā tad eva nalinī-patra-sthitaṃ rājate |</l>\n<l>svātyāṃ sāgara-śukti-madhya-patitaṃ tan-mauktikaṃ jāyate</l>\n<l>prāyeṇādhama-madhyamottama-guṇaḥ saṃsargato jāyate || BharSt_1.67 ||</l>\n</lg>\n\n<lg>\n<l>prīṇāti yaḥ sucaritaiḥ pitaraṃ sa putro</l>\n<l>yad bhartur eva hitam icchati tat kalatram |</l>\n<l>tan mitram āpadi sukhe ca sama-kriyaṃ yad</l>\n<l>etat trayaṃ jagati puṇya-kṛto labhante || BharSt_1.68 ||</l>\n</lg>\n\n<lg>\n<l>eko devaḥ keśavo vā śivo vā</l>\n<l>hy ekaṃ mitraṃ bhūpatir vā yatir vā |</l>\n<l>eko vāsaḥ pattane vā vane vā</l>\n<l>hy ekā bhāryā sundarī vā darī vā || BharSt_1.69 ||</l>\n</lg>\n\n<lg>\n<l>namratvenonnamantaḥ para-guṇa-kathanaiḥ svān guṇān khyāpayantaḥ</l>\n<l>svārthān sampādayanto vitata-pṛthutarārambha-yatnāḥ parārthe |</l>\n<l>kṣāntyaivākṣepa-rukṣākṣara-mukhara-mukhān durjanān dūṣayantaḥ</l>\n<l>santaḥ sāścarya-caryā jagati bahu-matāḥ kasya nābhyarcanīyāḥ || BharSt_1.70 ||</l>\n</lg>\n\n<lg>\n<l>bhavanti namrās taravaḥ phalodgamair</l>\n<l>navāmbubhir dūrāvalambino ghanāḥ |</l>\n<l>anuddhatāḥ sat-puruṣāḥ samṛddhibhiḥ</l>\n<l>svabhāva eṣa paropakāriṇām || BharSt_1.71 ||</l>\n</lg>\n\n<lg>\n<l>śrotraṃ śrutenaiva na kuṇḍalena</l>\n<l>dānena pāṇir na tu kaṅkaṇena |</l>\n<l>vibhāti kāyaḥ karuṇa-parāṇāṃ</l>\n<l>paropakārair na tu candanena || BharSt_1.72 ||</l>\n</lg>\n\n<lg>\n<l>pāpān nivārayati yojayate hitāya</l>\n<l>guhyaṃ nigūhati guṇān prakaṭīkaroti |</l>\n<l>āpad-gataṃ ca na jahāti dadāti kāle</l>\n<l>san-mitra-lakṣaṇam idaṃ pravadanti santaḥ || BharSt_1.73 ||</l>\n</lg>\n\n<lg>\n<l>padmākaraṃ dinakaro vikacīkaroti</l>\n<l>camdrp volāsayati kairava-cakravālam |</l>\n<l>nābhyarthito jaladharo 'pi jalaṃ dadāti</l>\n<l>santaḥ svayaṃ parahite vihitābhiyogāḥ || BharSt_1.74 ||</l>\n</lg>\n\n<lg>\n<l>eke sat-puruṣāḥ parārtha-ghaṭakāḥ svārthaṃ parityajanti ye</l>\n<l>sāmānyās tu parārtham udyama-bhṛtaḥ svārthāvirodhena ye |</l>\n<l>te 'mī mānuṣa-rākṣasāḥ parahitaṃ svārthāya nighnanti ye</l>\n<l>ye tu ghnanti nirarthakaṃ parahitaṃ te ke na jānīmahe || BharSt_1.75 ||</l>\n</lg>\n\n<lg>\n<l>kṣīreṇātmagatodakāya hi guṇā dattā purā te 'khilā</l>\n<l>kṣīrottāpam avekṣya tena payasā svātmā kṛśānau hutaḥ |</l>\n<l>gantuṃ pāvakam unmanas tad abhavad dṛṣṭvā tu mitrāpadaṃ</l>\n<l>yuktaṃ tena jalena śāmyati satāṃ maitrī punas tv īdṛśī || BharSt_1.76 ||</l>\n</lg>\n\n<lg>\n<l>itaḥ svapiti keśavaḥ kulam itas tadīya-dviṣām</l>\n<l>itaś ca śaraṇārthināṃ śikhariṇāṃ gaṇāḥ śerate |</l>\n<l>ito 'pi baḍavānalaḥ saha samasta-saṃvartakaiṛ</l>\n<l>aho vitatam ūrjitaṃ bhara-sahaṃ sindhor vapuḥ || BharSt_1.77 ||</l>\n</lg>\n\n<lg>\n<l>tṛṣṇāṃ chindhi bhaja kṣamāṃ jahi madaṃ pāpe ratiṃ mā kṛthāḥ</l>\n<l>satyaṃ brūhy anuyāhi sādhu-padavīṃ sevasva vidvaj-janam |</l>\n<l>mānyān mānaya vidviṣo 'py anunaya prakhyāpaya praśrayaṃ</l>\n<l>kīrtiṃ pālaya duḥkhite kuru dayām etat satāṃ ceṣṭitam || BharSt_1.78 ||</l>\n</lg>\n\n<lg>\n<l>manasi vacasi kāye puṇya-pīyūṣa-pūrṇās</l>\n<l>tribhuvanam upakāra-śreṇibhiḥ prīṇayantaḥ |</l>\n<l>para-guṇa-paramāṇūn parvatīkṛtya nityaṃ</l>\n<l>nija-hṛdi vikasantaḥ santa santaḥ kiyantaḥ || BharSt_1.79 ||</l>\n</lg>\n\n<lg>\n<l>kiṃ tena hema-giriṇā rajatādriṇā vā</l>\n<l>yatrāśritāś ca taravas taravas ta eva |</l>\n<l>manyāmahe malayam eva yad-āśrayeṇa</l>\n<l>kaṅkola-nimba-kaṭujā api candanāḥ syuḥ || BharSt_1.80 ||</l>\n</lg>\n\n<lg>\n<l>ratnair mahārhais tutuṣur na devā</l>\n<l>na bhejire bhīma-viṣeṇa bhītim |</l>\n<l>sudhāṃ vinā na parayur virāmaṃ</l>\n<l>na niścitārthād viramanti dhīrāḥ || BharSt_1.81 ||</l>\n</lg>\n\n<lg>\n<l>kvacit pṛthvīśayyaḥ kvacid api ca paraṅka-śayanaḥ</l>\n<l>kvacic chākāhāraḥ kvacid api ca śālyodana-ruciḥ |</l>\n<l>kvacit kanthādhārī kvacid api ca divyāmbaradharo</l>\n<l>manasvī kāryārthī na gaṇayati duḥkhaṃ na ca sukham || BharSt_1.82 ||</l>\n</lg>\n\n<lg>\n<l>aiśvaryasya vibhūṣaṇaṃ sujanatā śauryasya vāk-saṃyamo</l>\n<l>jñānasyopaśamaḥ śrutasya vinayo vittasya pātre vyayaḥ |</l>\n<l>akrodhas tapasaḥ kṣamā prabhavitur dharmasya nirvājatā</l>\n<l>sarveṣām api sarva-kāraṇam idaṃ śīlaṃ paraṃ bhūṣaṇam || BharSt_1.83 ||</l>\n</lg>\n\n<lg>\n<l>nindantu nīti-nipuṇā yadi vā stuvantu</l>\n<l>lakṣmīḥ samāviśatu gacchatu vā yatheṣṭham |</l>\n<l>adyaiva vā maraṇam astu yugāntare vā</l>\n<l>nyāyyāt pathaḥ pravicalanti padaṃ na dhīrāḥ || BharSt_1.84 ||</l>\n</lg>\n\n<lg>\n<l>bhagnāśasya karaṇḍa-piṇḍita-tanor mlānendriyasya kṣudhā</l>\n<l>kṛtvākhur vivaraṃ svayaṃ nipatito naktaṃ mukhe bhoginaḥ |</l>\n<l>tṛptas tat-piśitena satvaram asau tenaiva yātaḥ yathā</l>\n<l>lokāḥ paśyata daivam eva hi nṛṇāṃ vṛddhau kṣaye kāraṇam || BharSt_1.85 ||</l>\n</lg>\n\n<lg>\n<l>ālasyaṃ hi manuṣyāṇāṃ</l>\n<l>śarīrastho mahān ripuḥ |</l>\n<l>nāsty udyama-samo bandhuḥ</l>\n<l>kurvāṇo nāvasīdati || BharSt_1.86 ||</l>\n</lg>\n\n<lg>\n<l>chinno 'pi rohati tar kṣīṇo 'py upacīyate punaś candraḥ |</l>\n<l>iti vimṛśantaḥ santaḥ santapyante na duḥkheṣu || BharSt_1.87 ||</l>\n</lg>\n\n<lg>\n<l>netā yasya bṛhaspatiḥ praharaṇaṃ vajraṃ surāḥ sainikāḥ</l>\n<l>svargo durgam anugrahaḥ kila harer airāvato vāraṇaḥ |</l>\n<l>ity aiśvarya-balānvito 'pi balabhid bhagnaḥ paraiḥ saṅgare</l>\n<l>tad vyaktaṃ nanu daivam eva śaraṇaṃ dhig dhig vṛthā pauruṣam || BharSt_1.88 ||</l>\n</lg>\n\n<lg>\n<l>karmāyattaṃ phalaṃ puṃsāṃ</l>\n<l>buddhiḥ karmānusāriṇī |</l>\n<l>tathāpi sudhiyā bhāvyaṃ</l>\n<l>suvicāryaiva kurvatā || BharSt_1.89 ||</l>\n</lg>\n\n<lg>\n<l>khalv āto divaseśvarasya kiraṇaiḥ santāḍito mastake</l>\n<l>vāñchan deśam anātapaṃ vidhi-vaśāt tālasya mūlaṃ gataḥ |</l>\n<l>tatrāpy asya mahāphalena patatā bhagnaṃ saśabdaṃ śiraḥ</l>\n<l>prāyo gacchati yatra bhāgya-rahitas tatraiva yānty āpadaḥ || BharSt_1.90 ||</l>\n</lg>\n\n<lg>\n<l>ravi-niśākarayor graha-pīḍanaṃ</l>\n<l>gaja-bhujaṅgamayor api bandhanam |</l>\n<l>matimatāṃ ca vilokya daridratāṃ</l>\n<l>vidhir aho balavān iti me matiḥ || BharSt_1.91 ||</l>\n</lg>\n\n<lg>\n<l>sṛjati tāvad aśeṣa-guṇakaraṃ</l>\n<l>puruṣa-ratnam alaṅkaraṇaṃ bhuvaḥ |</l>\n<l>tad api tat-kṣaṇa-bhaṅgi karoti</l>\n<l>ced ahaha kaṣṭam apaṇḍitatā vidheḥ || BharSt_1.92 ||</l>\n</lg>\n\n<lg>\n<l>patraṃ naiva yadā karīra-viṭape doṣo vasantasya kim</l>\n<l>nolūko 'py avaokate yadi divā sūryasya kiṃ dūṣaṇam |</l>\n<l>dhārā naiva patanti cātaka-mukhe meghasya kiṃ dūṣaṇam</l>\n<l>yat pūrvaṃ vidhinā lalāṭa-likhitaṃ tan mārjituṃ kaḥ kṣamaḥ || BharSt_1.93 ||</l>\n</lg>\n\n<lg>\n<l>namasyāmo devān nanu hatavidhes te 'pi vaśagā</l>\n<l>vidhir vandyaḥ so 'pi pratiniyata-karmaika-phaladaḥ |</l>\n<l>phalaṃ karmāyattaṃ yadi kim amaraiḥ kiṃ ca vidhinā</l>\n<l>namas tat-karmabhyo vidhir api na yebhyaḥ prabhavati || BharSt_1.94 ||</l>\n</lg>\n\n<lg>\n<l>brahmā yena kulālavan niyamito brahmāḍa-bhāṇḍodare</l>\n<l>viṣṇur yena daśāvatāra-gahane kṣipto mahā-saṅkaṭe |</l>\n<l>rudro yena kapāla-pāṇi-puṭake bhikṣāṭanaṃ kāritaḥ</l>\n<l>sūryo bhrāmyati nityam eva gagane tasmai namaḥ karmaṇe || BharSt_1.95 ||</l>\n</lg>\n\n<lg>\n<l>naivākṛtiḥ phalati naivaa kulaṃ na śīlaṃ</l>\n<l>vidyāpi naiva na ca yatna-kṛtāpi sevā |</l>\n<l>bhāgyāni pūrva-tapasā khalu sañcitāni</l>\n<l>kāle phalanti puruṣasya yathaiva vṛkṣāḥ || BharSt_1.96 ||</l>\n</lg>\n\n<lg>\n<l>vane raṇe śatru-jalāgni-madhye</l>\n<l>mahārṇave parvata-mastake vā |</l>\n<l>suptaṃ pramattaṃ viṣama-sthitaṃ vā</l>\n<l>rakṣanti puṇyāni purākṛtāni || BharSt_1.97 ||</l>\n</lg>\n\n<lg>\n<l>yā sādhūṃś ca khalān karoti viduṣo mūrkhān hitān dveṣiṇaḥ</l>\n<l>pratyakṣaṃ kurute parīkṣam amṛtaṃ hālāhalaṃ tat-kṣaṇāt |</l>\n<l>tām ārādhaya sat-kriyāṃ bhagavatīṃ bhoktuṃ phalaṃ vāñchitaṃ</l>\n<l>he sādho vyasanair guṇeṣu vipuleṣv āsthāṃ vṛthā mā kṛthāḥ || BharSt_1.98 ||</l>\n</lg>\n\n<lg>\n<l>guṇavad aguṇavad vā kurvatā kārya-jātaṃ</l>\n<l>pariṇatir avadhāryā yatnataḥ paṇḍitena |</l>\n<l>atirabhasa-kṛtānāṃ karmaṇām āvipatter</l>\n<l>bhavati hṛdaya-dāhī śalya-tulyo vipākaḥ || BharSt_1.99 ||</l>\n</lg>\n\n<lg>\n<l>sthālyāṃ vaidūryamayyāṃ pacati tilakaṇāṃś candanair indhanaughaiḥ</l>\n<l>sauvarṇair lāṅgalāgrair vilikhati vasudhām arka-mūlasya hetoḥ |</l>\n<l>kṛtvā karpūra-khaṇḍān vṛttim iha kurute kodravāṇāṃ samantāt</l>\n<l>prāpyemāṃ karm-bhūmiṃ na carati manujo yas topa manda-bhāgyaḥ || BharSt_1.100 ||</l>\n</lg>\n\n<lg>\n<l>majjatv ambhasi yātu meru-śikharaṃ śatruṃ jayatv āhave</l>\n<l>vāṇijyaṃ kṛṣi-sevane ca sakalā vidyāḥ kalāḥ śikṣatām |</l>\n<l>ākāśaṃ vipulaṃ prayātu khagavat kṛtvā prayatnaṃ paraṃ</l>\n<l>nābhāvyaṃ bhavatīha karma-vaśato bhāvyasya nāśaḥ kutaḥ || BharSt_1.101 ||</l>\n</lg>\n\n<lg>\n<l>bhīmaṃ vanaṃ bhavati tasya puraṃ pradhānaṃ</l>\n<l>sarvo janaḥ svajanatām upayāti tasya |</l>\n<l>kṛtsnā ca bhūr bhavati sannidhi-ratna-pūrṇā</l>\n<l>yasyāsti pūrva-sukṛtaṃ vipulaṃ narasya || BharSt_1.102 ||</l>\n</lg>\n\n<lg>\n<l>ko lābho guṇisaṅgamaḥ kim asukhaṃ prājñetaraiḥ saṅgatiḥ</l>\n<l>kā hāniḥ samaya-cyutir nipuṇatā kā dharma-tattve ratiḥ |</l>\n<l>kaḥ śūro vijitendriyaḥ priyatamā kā 'nuvratā kiṃ dhanaṃ</l>\n<l>vidyā kiṃ sukham apravāsa-gamanaṃ rājyaṃ kim ājñā-phalam || BharSt_1.103 ||</l>\n</lg>\n\n<lg>\n<l>apriya-vacana-daridraiḥ priya-vacana-dhanāḍhyaiḥ sva-dāra-parituṣṭaiḥ |</l>\n<l>para-parivāda-nivṛttaiḥ kvacit kvacin maṇḍitā vasudhā || BharSt_1.104 ||</l>\n</lg>\n\n<lg>\n<l>kadarthitasyāpi hi dhairya-vṛtter</l>\n<l>na śakyate dhairya-guṇaḥ pramārṣṭum |</l>\n<l>adhomukhasyāpi kṛtasya vahner</l>\n<l>nādhaḥ śikhā yāti kadācid eva || BharSt_1.105 ||</l>\n</lg>\n\n<lg>\n<l>kāntākaṭākṣa-viśikhā na lunanti yasya</l>\n<l>cittaṃ na nirdahati kipa-kṛśānutāpaḥ |</l>\n<l>karṣanti bhūri-viṣayāś ca na lobha-pāśair</l>\n<l>loka-trayaṃ jayati kṛtsnam idaṃ sa dhīraḥ || BharSt_1.106 ||</l>\n</lg>\n\n<lg>\n<l>ekenāpi hi śūreṇa</l>\n<l>pādākrāntaṃ mahītalam |</l>\n<l>kriyate bhāskareṇaiva</l>\n<l>sphāra-sphurita-tejasā || BharSt_1.107 ||</l>\n</lg>\n\n<lg>\n<l>vahnis tasya jalāyate jala-nidhiḥ kulyāyate tat-kṣaṇān</l>\n<l>meruḥ svalpa-śilāyate mṛgapatiḥ sadyaḥ kuraṅgāyate |</l>\n<l>vyālo mālya-guṇāyate viṣa-rasaḥ pīyūṣa-varṣāyate</l>\n<l>yasyāṅge 'khila-loka-vallabhatamaṃ śīlaṃ samunmīlati || BharSt_1.108 ||</l>\n</lg>\n\n<lg>\n<l>lajjā-guṇaugha-jananīṃ jananīm iva svām</l>\n<l>atyanta-śuddha-hṛdayām anuvartamānām |</l>\n<l>tejasvinaḥ sukham asūn api santyajanati</l>\n<l>satya-vrata-vyasanino na punaḥ pratijñām || BharSt_1.109 ||</l>\n</lg>\n\n</div>\n<div>\n\n<p>śṛṅgāra-śatakam\nbhartṛhareḥ</p>\n\n<lg>\n<l>śambhu-svayambhu-harayo hariṇekṣaṇānāṃ</l>\n<l>yenākriyanta satataṃ gṛha-kumbha-dāsāḥ |</l>\n<l>vācām agocara-caritra-vicitritāya</l>\n<l>tasmai namo bhagavate makara-dhvajāya || BharSt_2.1 ||</l>\n</lg>\n\n<lg>\n<l>smitena bhāvena ca lajjayā bhiyā</l>\n<l>parāṇmukhair ardha-kaṭākṣa-vīkṣaṇaiḥ |</l>\n<l>vacobhir īrṣyā-kalahena līlayā</l>\n<l>samasta-bhāvaiḥ khalu bandhanaṃ striyaḥ || BharSt_2.2 ||</l>\n</lg>\n\n<lg>\n<l>bhrū-cāturyāt kuṣcitākṣāḥ kaṭākṣāḥ</l>\n<l>snigdhā vāco lajjitāntāś ca hāsāḥ |</l>\n<l>līlā-mandaṃ prasthitaṃ ca sthitaṃ ca</l>\n<l>strīṇām etad bhūṣaṇaṃ cāyudhaṃ ca || BharSt_2.3 ||</l>\n</lg>\n\n<lg>\n<l>kvacit sa-bhrū-bhaṅgaiḥ kvacid api ca lajjā-parigataiḥ</l>\n<l>kvacid bhūri-trastaiḥ kvacid api ca līlā-vilalitaiḥ |</l>\n<l>kumārīṇām etair madana-subhagair netra-valitaiḥ</l>\n<l>sphuran-nīlābjānāṃ prakara-parikīrṇā iva diśaḥ || BharSt_2.4 ||</l>\n</lg>\n\n<lg>\n<l>vaktraṃ candra-vikāsi paṅkaja-parīhāsa-kṣame locane</l>\n<l>varṇaḥ svarṇam apākariṣṇur alinī-jiṣṇuḥ kacānāṃ cayaḥ |</l>\n<l>bakṣojāv ibha-kumbha-vibhrama-harau gurvī nitamba-sthalī</l>\n<l>vācāṃ hāri ca mārdavaṃ yuvatīṣu svābhāvikaṃ maṇḍanam || BharSt_2.5 ||</l>\n</lg>\n\n<lg>\n<l>smita-kiñcin-mugdhaṃ sarala-taralo dṛṣṭi-vibhavaḥ</l>\n<l>parispando vācām abhinava-vilāsokti-sarasaḥ |</l>\n<l>gatānām ārambhaḥ kisalayita-līlā-parikaraḥ</l>\n<l>spṛśantyās tāruṇyaṃ kim iva na hi ramyaṃ mṛgadṛśaḥ || BharSt_2.6 ||</l>\n</lg>\n\n<lg>\n<l>draṣṭavyeṣu kim uttamaṃ mṛgadṛśaḥ prema-prasannaṃ mukhaṃ</l>\n<l>ghrātaveṣv api kiṃ tad-āsya-pavanaḥ śravyeṣu kiṃ tad-vacaḥ |</l>\n<l>kiṃ svādyeṣu tad-oṣṭha-pallava-rasaḥ spṛśyeṣu kiṃ tad-vapurdhyeyaṃ</l>\n<l>kiṃ nava-yauvane sahṛdayaiḥ sarvatra tad-vibhramāḥ || BharSt_2.7 ||</l>\n</lg>\n\n<lg>\n<l>etāś calad-valaya-saṃhati-mekhalotthajhaṅkāra-</l>\n<l>nūpura-parājita-rāja-haṃsyaḥ |</l>\n<l>kurvanti kasya na mano vivaśaṃ taruṇyo</l>\n<l>vitrasta-mugdha-hariṇī-sadṛśaiḥ kaṭākṣaiḥ || BharSt_2.8 ||</l>\n</lg>\n\n<lg>\n<l>kuṅkuma-paṅka-kalaṅkita-dehā</l>\n<l>gaura-payodhara-kampita-hārā |</l>\n<l>nūpura-haṃsa-raṇat-padmā</l>\n<l>kaṃ na vaśīkurute bhuvi rāmā || BharSt_2.9 ||</l>\n</lg>\n\n<lg>\n<l>nūnaṃ hi te kavi-varā viparīta-vāco</l>\n<l>ye nityam āhur abalā iti kāminīs tāḥ |</l>\n<l>yābhir vilolitara-tāraka-dṛṣṭi-pātaiḥ</l>\n<l>śakrādayo 'pi vijitās tv abalāḥ kathaṃ tāḥ || BharSt_2.10 ||</l>\n</lg>\n\n<lg>\n<l>nūnam ājñā-karas tasyāḥ subhruvo makara-dhvajaḥ |</l>\n<l>yatas tan-netra-sañcāra-sūciteṣu pravartate || BharSt_2.11 ||</l>\n</lg>\n\n<lg>\n<l>keśāḥ saṃyaminaḥ śruter api paraṃ pāraṃ gate locane</l>\n<l>antar-vaktram api svabhāva-śuci-bhīḥ kīrṇaṃ dvijānāṃ gaṇaiḥ |</l>\n<l>muktānāṃ satatādhivāsa-rucirau vakṣoja-kumbhāv imāvitthaṃ</l>\n<l>tanvi vapuḥ praśāntam api terāgaṃ karoty eva naḥ || BharSt_2.12 ||</l>\n</lg>\n\n<lg>\n<l>mugdhe dhānuṣkatā keyam apūrvā tvayi dṛśyate |</l>\n<l>yayā vidhyasi cetāṃsi guṇair eva na sāyakaiḥ || BharSt_2.13 ||</l>\n</lg>\n\n<lg>\n<l>sati pradīpe saty agnau satsu tārāravīnduṣu |</l>\n<l>vinā me mṛga-śāvākṣyā tamo-bhūtam idaṃ jagat || BharSt_2.14 ||</l>\n</lg>\n\n<lg>\n<l>udvṛttaḥ stana-bhāra eṣa tarale netre cale bhrū-late</l>\n<l>rāgādhiṣṭhitam oṣṭha-pallavam idaṃ kurvantu nāma vyathām |</l>\n<l>saubhāgyākṣara-mālikeva likhitā puṣpāyudhena svayaṃ</l>\n<l>madhyasthāpi karoti tāpam adhikaṃ romāvaliḥ kena sā || BharSt_2.15 ||</l>\n</lg>\n\n<lg>\n<l>mukhena candra-kāntena mahānīlaiḥ śiroruhaiḥ |</l>\n<l>karābhyāṃ padmarāgābhyāṃ reje ratnamayīva sā || BharSt_2.16 ||</l>\n</lg>\n\n<lg>\n<l>guruṇā stana-bhāreṇa mukha-candreṇa bhāsvatā |</l>\n<l>śanaiś-carābhyāṃ pādābhyāṃ reje grahamayīva sā || BharSt_2.17 ||</l>\n</lg>\n\n<lg>\n<l>tasyāḥ stanau yadi ghanau jaghanaṃ ca hāri</l>\n<l>vaktraṃ ca cāru tava citta kim ākulatvam |</l>\n<l>puṇyaṃ kuruṣva yadi teṣu tavāsti vāñchā</l>\n<l>puṇyair vinā na hi bhavanti samīhitārthāḥ || BharSt_2.18 ||</l>\n</lg>\n\n<lg>\n<l>ime tāruṇya-śrī-nava-parimalāḥ prauḍha-suratapratāpa-</l>\n<l>prārambhāḥ smara-vijaya-dāna-pratibhuvaḥ |</l>\n<l>ciraṃ cetaś corā abhinava-vikāraika-guravo</l>\n<l>vilāsa-vyāpārāḥ kim api vijayante mṛga-dṛśām || BharSt_2.19 ||</l>\n</lg>\n\n<lg>\n<l>praṇaya-madhurāḥ premodgārā rasāśrayatāṃ gatāḥ</l>\n<l>phaṇiti-madhurā mugdha-prāyāḥ prakāśita-sammadāḥ |</l>\n<l>prakṛti-subhagā visrambhārdrāḥ smarodaya-dāyinī</l>\n<l>rahasi kim api svairālāpā haranti mṛgīdṛśām || BharSt_2.20 ||</l>\n</lg>\n\n<lg>\n<l>viśramya viśramya vana-drumāṇāṃ</l>\n<l>chāyāsu tanvī vicacāra kācit |</l>\n<l>stanottarīyeṇa karoddhṛtena</l>\n<l>nivārayantī śaśino mayūkhān || BharSt_2.21 ||</l>\n</lg>\n\n<lg>\n<l>adarśane darśana-mātra-kāmā</l>\n<l>dṛṣṭvā pariṣvaṅga-sukhaika-lolā |</l>\n<l>āliṅgitāyāṃ punar āyatākṣyāmāśāsmahe</l>\n<l>vigrahayor abhedam || BharSt_2.22 ||</l>\n</lg>\n\n<lg>\n<l>mālatī śirasi jṛmbhaṇaṃ mukhe</l>\n<l>candanaṃ vapuṣi kuṅkumāvilam |</l>\n<l>vakṣasi priyatamā madālasā</l>\n<l>svarga eṣa pariśiṣṭa āgamaḥ || BharSt_2.23 ||</l>\n</lg>\n\n<lg>\n<l>prāṅ mām eti manāg anāgata-rasaṃ jātābhilāṣāṃ tataḥ</l>\n<l>savrīḍaṃ tad anu ślathodyamam atha pradhvasta-dhairyaṃ punaḥ |</l>\n<l>premārdraṃ spṛhaṇīya-nirbhara-rahaḥ krīḍā-pragalbhaṃ tato</l>\n<l>niḥsaṅgāṅga-vikarṣaṇādhika-sukha-ramyaṃ kula-strī-ratam || BharSt_2.24 ||</l>\n</lg>\n\n<lg>\n<l>urasi nipatitānāṃ srasta-dhammillakānāṃ</l>\n<l>mukulita-nayanānāṃ kiñcid-unmīlitānām |</l>\n<l>upari surata-kheda-svinna-gaṇḍa-sthalānāmadhara-</l>\n<l>madhu vadhūnāṃ bhāgyavantaḥ pibanti || BharSt_2.25 ||</l>\n</lg>\n\n<lg>\n<l>āmīlita-nayanānāṃ yaḥ</l>\n<l>surataraso 'nu saṃvidaṃ bhāti |</l>\n<l>mithurair mitho 'vadhāritamavitatham</l>\n<l>idam eva kāma-nirbarhaṇam || BharSt_2.26 ||</l>\n</lg>\n\n<lg>\n<l>idam anucitam akramaś ca puṃsāṃ</l>\n<l>yad iha jarāsv api manmathā vikārāḥ |</l>\n<l>tad api ca na kṛtaṃ nitambinīnāṃ</l>\n<l>stana-patanāvadhi jīvitaṃ rataṃ vā || BharSt_2.27 ||</l>\n</lg>\n\n<lg>\n<l>rājas-tṛṣṇāmburāśer na hi jagati gataḥ kaścid evāvasānaṃ</l>\n<l>ko vārtho 'rthaiḥ prabhūtaiḥ sva-vapuṣi galite yauvane sānurāge |</l>\n<l>gacchāmaḥ sadma yāvad vikasita-nayanendīvarālokinīnāmākramyākramya</l>\n<l>rūpaṃ jhaṭiti na jarayā lupyate preyasīnām || BharSt_2.28 ||</l>\n</lg>\n\n<lg>\n<l>rāgasyāgāram ekaṃ naraka-śata-mahā-duḥkha-samprāpti-heturmohasyotpatti-</l>\n<l>bījaṃ jaladhara-paṭalaṃ jñāna-tārādhipasya |</l>\n<l>kandarpasyaika-mitraṃ prakaṭita-vividha-spaṣṭa-doṣa-prabandhaṃ</l>\n<l>loke 'smin na hy artha-vraja-kula-bhavana-yauvanād anyad asti || BharSt_2.29 ||</l>\n</lg>\n\n<lg>\n<l>śṛṅgāra-druma-nīrade prasṛmara-krīḍā-rasa-srotasi</l>\n<l>pradyumna-priya-bāndhave catura-vāṅ-muktā-phalodanvati |</l>\n<l>tanvī-netra-cakora-pāvana-vidhau saubhāgya-lakṣmī-nidhau</l>\n<l>dhanyaḥ ko 'pi na vikriyāṃ kalayati prāpte nave yauvane || BharSt_2.30 ||</l>\n</lg>\n\n<lg>\n<l>saṃsāre 'sminn asāre kunṛpati-bhavana-dvāra-sevā-kalaṅkavyāsaṅga-</l>\n<l>vyasta-dhairyaṃ katham amala-dhiyo mānasaṃ saṃvidadhyuḥ |</l>\n<l>yady etāḥ prodyad-indu-dyuti-nicaya-bhṛto na syur ambhoja-netrāḥ</l>\n<l>preṅkhat-kāñcī-kalāpāḥ stana-bhara-vinaman-madhya-bhājas taruṇyaḥ || BharSt_2.31 ||</l>\n</lg>\n\n<lg>\n<l>siddhādhyāsita-kandare hara-vṛṣa-skandhāvarugṇa-drume</l>\n<l>gaṅgā-dhauta-śilā-tale himavataḥ sthāne sthite śreyasi |</l>\n<l>kaḥ kurvīta śiraḥ praṇāma-malinaṃ mlānaṃ manasvī jano</l>\n<l>yad-vitrasta-kuraṅga-śāva-nayanā na syuḥ smarāstraṃ striyaḥ || BharSt_2.32 ||</l>\n</lg>\n\n<lg>\n<l>saṃsāra tava paryanta-padavī na davīyasī |</l>\n<l>antarā dustarā na syur yadi te madirekṣaṇām || BharSt_2.33 ||</l>\n</lg>\n\n<lg>\n<l>diśa vana-hariṇībhyo vaṃśa-kāṇḍa-cchavīnāṃ</l>\n<l>kavalam upala-koṭi-cchinna-mūlaṃ kuśānām |</l>\n<l>śaka-yuvati-kapolāpāṇḍutāmbūla-vallīdalam</l>\n<l>aruṇa-nakhāgraiḥ pāṭitaṃ vā vadhūbhyaḥ || BharSt_2.34 ||</l>\n</lg>\n\n<lg>\n<l>asārāḥ sarve te virati-virasāḥ pāpa-viṣayā</l>\n<l>jugupsyantāṃ yad vā nanu sakala-doṣāspadam iti |</l>\n<l>tathāpy etad-bhūmau nahi para-hitāt puṇyam adhikaṃ</l>\n<l>na cāsmin saṃsāre kuvalaya-dṛśo ramyam aparam || BharSt_2.35 ||</l>\n</lg>\n\n<lg>\n<l>etat-kāma-phalo loke yad dvayor eka-cittatā |</l>\n<l>anya-citta-kṛte kāme śavayor iva saṅgamaḥ || BharSt_2.35*1 ||</l>\n</lg>\n\n<lg>\n<l>mātsaryam utsārya vicārya kāryamāryāḥ</l>\n<l>samaryādam idaṃ vadantu |</l>\n<l>sevyā nitambāḥ kim u bhūdharāṇāmata</l>\n<l>smara-smera-vilāsinīnām || BharSt_2.36 ||</l>\n</lg>\n\n<lg>\n<l>saṃsāre svapna-sāre pariṇati-tarale dve gatī paṇḍitānāṃ</l>\n<l>tattva-jñānāmṛtāmbhaḥ-plava-lalita-dhiyāṃ yātu kālaḥ kathañcit |</l>\n<l>no cen mugdhāṅganānāṃ stana-jaghana-ghanābhoga-sambhoginīnāṃ</l>\n<l>sthūlopastha-sthalīṣu sthagita-karatala-sparśa-līlodyamānām || BharSt_2.37 ||</l>\n</lg>\n\n<lg>\n<l>āvāsaḥ kriyatāṃ gaṅge pāpa-hāriṇi vāriṇi |</l>\n<l>stana-dvaye taruṇyā vā manohāriṇi hāriṇi || BharSt_2.38 ||</l>\n</lg>\n\n<lg>\n<l>kim iha bahubhir uktair yukti-śūnyaiḥ pralāpairdvayam</l>\n<l>iha puruṣāṇāṃ sarvadā sevanīyam |</l>\n<l>abhinava-mada-līlā-lālasaṃ sundarīṇāṃ</l>\n<l>stana-bhara-parikhinnaṃ yauvanaṃ vā vanaṃ vā || BharSt_2.39 ||</l>\n</lg>\n\n<lg>\n<l>satyaṃ janā vacmi na pakṣa-pātāl</l>\n<l>lokeṣu saptasv api tathyam etat |</l>\n<l>nānyan manohāri nitambinībhyo</l>\n<l>duḥkhaika-hetur na ca kaścid anyaḥ || BharSt_2.40 ||</l>\n</lg>\n\n<lg>\n<l>kāntety utpala-locaneti vipula-śroṇī-bharety unnamatpīnottuṅga-</l>\n<l>payodhareti samukhāmbhojeti subhrūr iti |</l>\n<l>dṛṣṭvā mādyati modate 'bhiramate prastauti vidvān api</l>\n<l>pratyakṣāśuci-bhastrikāṃ striyam aho mohasya duśceṣṭitam || BharSt_2.41 ||</l>\n</lg>\n\n<lg>\n<l>smṛtā bhavati tāpāya dṛṣṭā conmāda-kāriṇī |</l>\n<l>spṛṣṭā bhavati mohāya sā nāma dayitā katham || BharSt_2.42 ||</l>\n</lg>\n\n<lg>\n<l>tāvad evāmṛtamayī yāval locana-gocarā |</l>\n<l>cakṣuṣ-pathād atītā tu viṣād apy atiricyate || BharSt_2.43 ||</l>\n</lg>\n\n<lg>\n<l>nāmṛtaṃ na viṣaṃ kiñcid etāṃ muktvā nitambinīm |</l>\n<l>saivāmṛta-latā raktā viraktā viṣa-vallarī || BharSt_2.44 ||</l>\n</lg>\n\n<lg>\n<l>āvartaḥ saṃśayānām avinaya-bhuvanaṃ paṭṭaṇaṃ sāhasānāṃ</l>\n<l>doṣāṇāṃ sannidhānaṃ kapaṭa-śata-mayaṃ kṣetram apratyayānām |</l>\n<l>svarga-dvārasya vighno naraka-pura-mukha sarvamāyākaraṇḍaṃ</l>\n<l>strī-yantraṃ kena sṛṣṭaṃ viṣam amṛtamayaṃ prāṇi-lokasya pāśaḥ || BharSt_2.45 ||</l>\n</lg>\n\n<lg>\n<l>no satyena mṛgāṅka eṣa vadanī-bhūto na cendīvaradvandvaṃ</l>\n<l>locanatāṃ gata na kanakair apy aṅga-yaṣṭiḥ kṛtā |</l>\n<l>kintv evaṃ kavibhiḥ pratārita-manās tattvaṃ vijānann api</l>\n<l>tvaṅ-māṃsāsthi-mayaṃ vapur mṛga-dṛśāṃ mando janaḥ sevate || BharSt_2.46 ||</l>\n</lg>\n\n<lg>\n<l>līlāvatīnāṃ sahajā vilāsāsta</l>\n<l>eva mūḍhasya hṛdi sphuranti |</l>\n<l>rāgo nalinyā hi nisarga-siddhastatra</l>\n<l>bhramty eva vṛthā ṣaḍ-aṅghriḥ || BharSt_2.47 ||</l>\n</lg>\n\n<lg>\n<l>saṃmohayanti madayanti viḍambayanti</l>\n<l>nirbhartsyanti ramayanti viṣādayanti |</l>\n<l>etāḥ praviśya sadayaṃ hṛdayaṃ narāṇāṃ</l>\n<l>kiṃ nāma vāma-nayanā na samācaranti || BharSt_2.47*1 ||</l>\n</lg>\n\n<lg>\n<l>yad etat pūrṇendu-dyuti-haram udārākṛti paraṃ</l>\n<l>mukhābjaṃ tanvaṅgyāḥ kila vasati yatrādhara-madhu |</l>\n<l>idaṃ tat kiṃ pāka-druma-phalam idānīm atirasavyatīte 'smin</l>\n<l>kāle viṣam iva bhaviṣyty asukhadam || BharSt_2.48 ||</l>\n</lg>\n\n<lg>\n<l>unmīlat-trivalī-taraṅga-nilayā prottuṅga-pīna-stanadvandvenodgata-</l>\n<l>cakravāka-yugalā vaktrāmbujodbhāsinī |</l>\n<l>kāntākāra-dharā nadīyam abhitaḥ krūrātra nāpekṣate</l>\n<l>saṃsārārṇava-majjanaṃ yadi tadā dūreṇa santyajyatām || BharSt_2.49 ||</l>\n</lg>\n\n<lg>\n<l>jalpanti sārdham anyena paśyanty anyaṃ savibhramāḥ |</l>\n<l>hṛd-gataṃ cintayanty anyaṃ priyaḥ ko nāma yoṣitām || BharSt_2.50 ||</l>\n</lg>\n\n<lg>\n<l>madhu tiṣṭhati vāci yoṣitāṃ hṛdi hālāhalam eva kevalam |</l>\n<l>ataeva nipīyate 'dharo hṛdayaṃ muṣṭibhir eva tāḍyate || BharSt_2.51 ||</l>\n</lg>\n\n<lg>\n<l>apasara sakhe dūrād asmāt kaṭākṣa-viṣānalāt</l>\n<l>prakṛti-viṣamād yoṣit-sarpād vilāsa-phaṇābhṛtaḥ |</l>\n<l>itara-phaṇinā daṣṭaḥ śakyaś cikitsitum auṣadhaiścatur-</l>\n<l>vanitābhogi-grastaṃ hi mantriṇaḥ || BharSt_2.52 ||</l>\n</lg>\n\n<lg>\n<l>vistāritaṃ makara-ketana-dhīvareṇa</l>\n<l>strī-saṃjñitaṃ baḍiśam atra bhavāmbu-rāśau |</l>\n<l>yenācirāt tad-adharāmiṣa-lola-martya-</l>\n<l>matsyān vikṛṣya vipacaty anurāga-vahnau || BharSt_2.53 ||</l>\n</lg>\n\n<lg>\n<l>kāminī-kāya-kāntāre kuca-parvata-durgame |</l>\n<l>mā saṃcara manaḥ pāntha tatrāste smara-taskaraḥ || BharSt_2.54 ||</l>\n</lg>\n\n<lg>\n<l>vyādīrgheṇa calena vaktra-gatinā tejasvinā bhoginā</l>\n<l>nīlābja-dyutināhinā param ahaṃ dṛṣṭo na tac-cakṣuṣā |</l>\n<l>dṛṣṭe santi cikitsakā diśi diśi prāyeṇa darmārthino</l>\n<l>mugdhākṣkṣaṇa-vīkṣitasya na hi me vaidyo na cāpy auṣadham || BharSt_2.55 ||</l>\n</lg>\n\n<lg>\n<l>iha hi madhura-gītaṃ nṛtyam etad-raso 'yaṃ</l>\n<l>sphurati parimalo 'sau sparśa eṣa stanānām |</l>\n<l>iti hata-paramārthair indriyair bhrāmyamāṇaḥ</l>\n<l>sva-hita-karaṇa-dhūrtaiḥ pañcabhir vañcito 'smi || BharSt_2.56 ||</l>\n</lg>\n\n<lg>\n<l>na gamyo mantrāṇāṃ na ca bhavati bhaiṣajya-viṣayo</l>\n<l>na cāpi pradhvaṃsaṃ vrajati vividhaiḥ śāntika-śataiḥ |</l>\n<l>bhramāveśād aṅge kam api vidadhad bhaṅgam asakṛt</l>\n<l>smarāpasmāro 'yaṃ bhramayati dṛśaṃ ghūrṇayati ca || BharSt_2.57 ||</l>\n</lg>\n\n<lg>\n<l>jāty-andhāya ca durmukhāya ca jarājīrṇā khilāṅgāya ca</l>\n<l>grāmīṇāya ca duṣkulāya ca galat-kuṣṭhābhibhūtāya ca |</l>\n<l>yacchantīṣu manoharaṃ nija-vapu-lakṣmī-lava-śraddhayā</l>\n<l>paṇya-strīṣu viveka-kalpa-latikāśa-strīṣu rājyeta kaḥ || BharSt_2.58 ||</l>\n</lg>\n\n<lg>\n<l>veśyāsau madana-jvālā</l>\n<l>rūpe 'ndhana-vivardhitā |</l>\n<l>kāmibhir yatra hūyante</l>\n<l>yauvanāni dhanāni ca || BharSt_2.59 ||</l>\n</lg>\n\n<lg>\n<l>kaś cumbati kula-puruṣo veśyādhara-pallavaṃ manojñam api |</l>\n<l>cārabhaṭa-cora-ceṭaka-naṭa-viṭa-niṣṭhīvana-śarāvam || BharSt_2.60 ||</l>\n</lg>\n\n<lg>\n<l>dhanyās ta eva dhavalāyata-locanānāṃ</l>\n<l>tāruṇya-darpa-ghana-pīna-payodharāṇām |</l>\n<l>kṣāmodaropari lasat-trivalī-latānāṃ</l>\n<l>dṛṣṭvākṛtiṃ vikṛtim eti mano na yeṣām || BharSt_2.61 ||</l>\n</lg>\n\n<lg>\n<l>bāle līlā-mukulitam amī mantharā dṛṣṭi-pātāḥ</l>\n<l>kiṃ kṣipyante virama-virama vyartha eṣa śramas te |</l>\n<l>sampraty anye vayam uparataṃ bālyam āsthā vanānte</l>\n<l>kṣīṇo mohas tṛṇam iva jagaj-jālam ālokayāmaḥ || BharSt_2.62 ||</l>\n</lg>\n\n<lg>\n<l>iyaṃ bālā māṃ praty anavaratam indīvara-dalaprabhā</l>\n<l>cīraṃ cakṣuḥ kṣipati kim abhipretam anayā |</l>\n<l>gato moho 'smākaṃ smara-śabara-bāṇa-vyatikarajvara-</l>\n<l>jvālā śāntā tad api na varākī viramati || BharSt_2.63 ||</l>\n</lg>\n\n<lg>\n<l>kiṃ kandarpa karaṃ kadarthayasi re kodaṇḍa-ṭaṅkāritaṃ</l>\n<l>re re kokila komalaṃ kala-ravaṃ kiṃ vā vṛthā jalpasi |</l>\n<l>mugdhe snigdha-vidagdha-cāru-madhurair lolaiḥ kaṭākṣair alaṃ</l>\n<l>cetaś cumbita-candra-cūḍa-caraṇa-dhyānāmṛtaṃ vartate || BharSt_2.64 ||</l>\n</lg>\n\n<lg>\n<l>virahe 'pi saṅgamaḥ khalu</l>\n<l>parasparaṃ saṅgataṃ mano yeṣām |</l>\n<l>hṛdayam api vighaṭṭitaṃ cet</l>\n<l>saṅgī virahaṃ viśeṣayati || BharSt_2.65 ||</l>\n</lg>\n\n<lg>\n<l>kiṃ gatena yadi sā na jīvati</l>\n<l>prāṇiti priyatamā tathāpi kim |</l>\n<l>ity udīkṣya nava-megha-mālikāṃ</l>\n<l>na prayāti pathikaḥ sva-mandiram || BharSt_2.66 ||</l>\n</lg>\n\n<lg>\n<l>viramata budhā yoṣit-saṅgāt sukhāt kṣaṇa-bhaṅgurāt</l>\n<l>kuruta karuṇā-maitrī-prajñā-vadhū-jana-saṅgamam |</l>\n<l>na khalu narake hārākrāntaṃ ghana-stana-maṇḍalaṃ</l>\n<l>śaraṇam athavā śroṇī-bimbaṃ raṇan-maṇi-mekhalam || BharSt_2.67 ||</l>\n</lg>\n\n<lg>\n<l>yadā yogābhyāsa-vyasana-kṛśayor ātma-manasoravicchinnā</l>\n<l>maitrī sphurati kṛtinas tasya kim u taiḥ |</l>\n<l>priyāṇām ālāpair adhara-madhubhir vaktra-vidhubhiḥ</l>\n<l>saniśvāsāmodaiḥ sakuca-kalaśāśleṣa-surataiḥ || BharSt_2.68 ||</l>\n</lg>\n\n<lg>\n<l>yadāsīd ajñānaṃ smara-timira-sañcāra-janitaṃ</l>\n<l>tadā dṛṣṭa-nārī-mayam idam aśeṣaṃ jagad iti |</l>\n<l>idānīm asmākaṃ paṭutara-vivekāñjana-juṣāṃ</l>\n<l>samībhūtā dṛṣṭis tribhuvanam api brahma manute || BharSt_2.69 ||</l>\n</lg>\n\n<lg>\n<l>tāvad eva kṛtinām api sphuratyeṣa</l>\n<l>nirmala-viveka-dīpakaḥ |</l>\n<l>yāvad eva na kuraṅga-cakṣuṣāṃ</l>\n<l>tāḍyate caṭula-locanāñcalaiḥ || BharSt_2.70 ||</l>\n</lg>\n\n<lg>\n<l>vacasi bhavati saṅga-tyāgam uddiśya vārtā</l>\n<l>śruti-mukhara-mukhānāṃ kevalaṃ paṇḍitānām |</l>\n<l>jaghanam aruṇa-ratna-granthi-kāñcī-kalāpaṃ</l>\n<l>kuvalaya-nayanānāṃ ko vihātuṃ samarthaḥ || BharSt_2.71 ||</l>\n</lg>\n\n<lg>\n<l>sva-para-pratārako 'sau</l>\n<l>nindati yo 'līka-paṇḍito yuvatīḥ |</l>\n<l>yasmāt tapaso 'pi phalaṃ</l>\n<l>svargaḥ svarge 'pi cāpsarasaḥ || BharSt_2.72 ||</l>\n</lg>\n\n<lg>\n<l>mattebha-kumbha-dalane bhuvi santi dhīrāḥ</l>\n<l>kecit pracaṇḍa-mṛga-rāja-vadhe 'pi dakṣāḥ |</l>\n<l>kintu bravīmi balināṃ purataḥ prasahya</l>\n<l>kandarpa-darpa-dalane viralā manuṣyāḥ || BharSt_2.73 ||</l>\n</lg>\n\n<lg>\n<l>san-mārge tāvad āste prabhavati ca naras tāvad evendriyāṇāṃ</l>\n<l>lajjāṃ tāvad vidhatte vinayam api samālambate tāvad eva |</l>\n<l>bhrū-cāpākṛṣṭa-muktāḥ śravaṇa-patha-gatā nīla-pakṣmāṇa ete</l>\n<l>yāval līlāvatīnāṃ hṛdi na dhṛtimuṣo dṛṣṭi-bāṇāḥ patanti || BharSt_2.74 ||</l>\n</lg>\n\n<lg>\n<l>unmatta-prema-saṃrambhād</l>\n<l>ārabhante yad-aṅganāḥ |</l>\n<l>tatra pratyūham ādhātuṃ</l>\n<l>brahmāpi khalu kātaraḥ || BharSt_2.75 ||</l>\n</lg>\n\n<lg>\n<l>tāvan mahattvaṃ pāṇḍityaṃ</l>\n<l>kulīnatvaṃ vivekitā |</l>\n<l>yāvaj jvalati nāṅgeṣu</l>\n<l>hataḥ pañceṣu-pāvakaḥ || BharSt_2.76 ||</l>\n</lg>\n\n<lg>\n<l>śāstrajño 'pi praguṇi-tanayo 'tyānta-bādhāpi bāḍhaṃ</l>\n<l>saṃsāre 'smin bhavati viralo bhājanaṃ sad-gatīnām |</l>\n<l>yenaitasmin niraya-nagara-dvāram udghāṭayantī</l>\n<l>vāmākṣīṇāṃ bhavati kuṭilā bhrū-latā kuñcikeva || BharSt_2.77 ||</l>\n</lg>\n\n<lg>\n<l>kṛśaḥ kāṇaḥ khañjaḥ śravaṇa-rahitaḥ puccha-vikalo</l>\n<l>vraṇī pūya-klinnaḥ kṛmi-kula-śatair āvṛta-tanuḥ |</l>\n<l>kṣudhā kṣāmo jīrṇaḥ piṭharaka-kapālārpita-galaḥ</l>\n<l>śunīm anveti śvā hatam api ca hanty eva madanaḥ || BharSt_2.78 ||</l>\n</lg>\n\n<lg>\n<l>strī-mudrāṃ kusumāyudhasya jayinīṃ sarvārtha-sampat-karīṃ</l>\n<l>ye mūḍhāḥ pravihāya yānti kudhiyo mithyā-phalānveṣiṇaḥ |</l>\n<l>te tenaiva nihatya nirdayataraṃ nagnīkṛtā muṇḍitāḥ</l>\n<l>kecit pañca-śikhī-kṛtāś ca jaṭilāḥ kāpālikāś cāpare || BharSt_2.79 ||</l>\n</lg>\n\n<lg>\n<l>viśvāmitra-parāśara-prabhṛtayo vātāmbu-parṇāśanāste 'pi</l>\n<l>strī-mukha-paṅkajaṃ sulalitaṃ dṛṣṭvaiva mohaṃ gatāḥ |</l>\n<l>śālyannaṃ sa-ghṛtaṃ payo-dadhi-yutaṃ ye bhuñjate mānavāsteṣām</l>\n<l>indriya-nigraho yadi bhaved vindhyaḥ plavet sāgare || BharSt_2.80 ||</l>\n</lg>\n\n<lg>\n<l>parimala-bhṛto vātāḥ śākhā navāṅkura-koṭayo</l>\n<l>madhura-vidhurotkaṇṭhā-bhājaḥ priyā pika-pakṣiṇām |</l>\n<l>virala-virasa-svedodgārā vadhū-vadanendavaḥ</l>\n<l>prasarati madhau dhātryāṃ jāto na kasya guṇodayaḥ || BharSt_2.81 ||</l>\n</lg>\n\n<lg>\n<l>madhur ayaṃ madhurair api kokilā</l>\n<l>kala-ravair malayasya ca vāyubhiḥ |</l>\n<l>virahiṇaḥ prahiṇasti śarīriṇo</l>\n<l>vipadi hanta sudhāpi viṣāyate || BharSt_2.82 ||</l>\n</lg>\n\n<lg>\n<l>āvāsaḥ kila-kiñcitasya dayitā-pārśve vilāsālasāḥ</l>\n<l>karṇe kokila-kāminī-kala-ravaḥ smero latā-maṇḍapaḥ |</l>\n<l>goṣṭhī sat-kavibhiḥ samaṃ katipayair mugdhāḥ sudhāṃśoḥ karāḥ</l>\n<l>keṣāṃcit sukhayanti cātra hṛdayaṃ caitre vicitrāḥ kṣapāḥ || BharSt_2.83 ||</l>\n</lg>\n\n<lg>\n<l>pāntha strī-virahānalāhuti-kalām ātanvatī mañjarīmākandeṣu</l>\n<l>pikāṅganābhir adhunā sotkaṇṭham ālokyate |</l>\n<l>apy ete nava-pāṭalā-parimala-prāg-bhāra-pāṭac-carā</l>\n<l>vānti-klānti-vitāna-tānava-kṛtaḥ śrīkhaṇḍa-śailānilāḥ || BharSt_2.84 ||</l>\n</lg>\n\n<lg>\n<l>prathitaḥ praṇayavatīnāṃ</l>\n<l>tāvat padam ātanotu hṛdi mānaḥ |</l>\n<l>bhavati na yāvac candanataru-</l>\n<l>surabhir malaya-pavamānaḥ || BharSt_2.85 ||</l>\n</lg>\n\n<lg>\n<l>sahakāra-kusuma-kesaranikara-</l>\n<l>bharāmoda-mūrcchita-dig-ante |</l>\n<l>madhura-madhura-vidhura-madhupe</l>\n<l>madhau bhavet kasya notkaṇṭhā || BharSt_2.86 ||</l>\n</lg>\n\n<lg>\n<l>acchāccha-candana-rasārdratarā mṛgākṣyo</l>\n<l>dhārā-gṛhāṇi kusumāni ca kaumudī ca |</l>\n<l>mando marut sumanasaḥ śuci harmya-pṛṣṭhaṃ</l>\n<l>grīṣme madaṃ ca madanaṃ ca vivardhayanti || BharSt_2.87 ||</l>\n</lg>\n\n<lg>\n<l>srajo hṛdy āmodā vyajana-pavanaś candra-kiraṇāḥ</l>\n<l>parāgaḥ kāsāro malayaja-rajaḥ śīdhu viśadam |</l>\n<l>śuciḥ saudhotsaṅgaḥ pratanu vasanaṃ paṅkaja-dṛśo</l>\n<l>nidāgha-rtāv etad vilasati labhante sukṛtinaḥ || BharSt_2.88 ||</l>\n</lg>\n\n<lg>\n<l>sudhā-śubhraṃ dhāma sphurad-amala-raśmiḥ śaśadharaḥ</l>\n<l>priyā-vaktrāmbhojaṃ malayaja-rajaś cātisurabhiḥ |</l>\n<l>srajo hṛdyāmodās tad idam akhilaṃ rāgiṇi jane</l>\n<l>karoty antaḥ kṣobhaṃ na tu viṣaya-saṃsarga-vimukhe || BharSt_2.89 ||</l>\n</lg>\n\n<lg>\n<l>taruṇī-veṣoddīpita-kāmā</l>\n<l>vikasaj-jātī-puṣpa-sugandhiḥ |</l>\n<l>unnata-pīna-payodhara-bhārā</l>\n<l>prāvṛṭ tanute kasya na harṣam || BharSt_2.90 ||</l>\n</lg>\n\n<lg>\n<l>viyad-upacita-meghaṃ bhūmayaḥ kandalinyo</l>\n<l>nava-kuṭaja-kadambāmodino gandhavāhāḥ |</l>\n<l>śikhi-kula-kala-kekārāvaramyā vanāntāḥ</l>\n<l>sukhinam asukhinaṃ vā sarvam utkaṇṭhayanti || BharSt_2.91 ||</l>\n</lg>\n\n<lg>\n<l>upari ghanaṃ ghana-paṭalaṃ</l>\n<l>tiryag girayo 'pi nartita-mayūrāḥ |</l>\n<l>kṣitir api kandala-dhavalā</l>\n<l>dṛṣṭiṃ pathikaḥ kva pātayati || BharSt_2.92 ||</l>\n</lg>\n\n<lg>\n<l>ito vidyud-vallī-vilasitam itaḥ ketaki-taroḥ</l>\n<l>sphuran gandhaḥ prodyaj-jalada-ninada-sphūrjitam itaḥ |</l>\n<l>itaḥ keki-krīḍā-kala-kala-ravaḥ pakṣmala-dṛśāṃ</l>\n<l>kathaṃ yāsyanty ete viraha-divasāḥ sambhṛta-rasāḥ || BharSt_2.93 ||</l>\n</lg>\n\n<lg>\n<l>asūci-sañcāre tamasi nabhasi prauḍha-jaladadhvani-</l>\n<l>prājñaṃmanye patati pṛṣatānāṃ ca nicaye |</l>\n<l>idaṃ saudāminyāḥ kanaka-kamanīyaṃ vilasitaṃ</l>\n<l>mudaṃ ca mlāniṃ ca prathayati pathi svaira-sudṛśām || BharSt_2.94 ||</l>\n</lg>\n\n<lg>\n<l>āsāreṇa na harmyataḥ priyatamair yātuṃ bahiḥ śakyate</l>\n<l>śītotkampa-nimittam āyata-dṛśā gāḍhaṃ samāliṅgyate |</l>\n<l>jātāḥ śīkara-śītalāś ca marutor atyanta-kheda-cchido</l>\n<l>dhanyānāṃ bata durdinaṃ sudinatāṃ yāti priyā-saṅgame || BharSt_2.95 ||</l>\n</lg>\n\n<lg>\n<l>ardhaṃ suptvā niśāyāḥ sarabhasa-suratāyāsa-sanna-ślathāṅgaprodbhūtāsahya-</l>\n<l>tṛṣṇo madhu-mada-nirato harmya-pṛṣṭhe vivikte |</l>\n<l>sambhoga-klānta-kāntā-śithila-bhuja-latā-varjitaṃ karkarīto</l>\n<l>jyotsnābhinnāccha-dhāraṃ pibati na salilaṃ śāradaṃ manda-puṇyaḥ || BharSt_2.96 ||</l>\n</lg>\n\n<lg>\n<l>hemante dadhi-dugdha-sarpir aśanā māñjiṣṭha-vāso-bhṛtaḥ</l>\n<l>kāśmīra-drava-sāndra-digdha-vapuṣaś chinnā vicitrai rataiḥ |</l>\n<l>vṛttoru-stana-kāminojana-kṛtāśleṣā gṛhābhyantare</l>\n<l>tāmbūlī-dala-pūga-pūrita-mukhā dhanyāḥ sukhaṃ śerate || BharSt_2.97 ||</l>\n</lg>\n\n<lg>\n<l>praduyat-prauḍha-priyaṅgu-dyuti-bhṛti vikasat-kunda-mādyad-dvirephe</l>\n<l>kāle prāleya-vāta-pracala-vilasitodāra-mandāra-dhāmni |</l>\n<l>yeṣāṃ no kaṇṭha-lagnā kṣaṇam api tuhina-kṣoda-dakṣā mṛgākṣī</l>\n<l>tesām āyāma-yāmā yama-sadana-samā yāminī yāti yūnām || BharSt_2.98 ||</l>\n</lg>\n\n<lg>\n<l>cumbanto gaṇḍa-bhittīr alakavati mukhe sītkṛtāny ādadhānā</l>\n<l>vakṣaḥ-sūtkañcukeṣu stana-bhara-pulakodbhedam āpādayantaḥ |</l>\n<l>ūrū-nākampayantaḥ pṛthu-jaghana-taṭāt sraṃsayanto 'ṃśukāni</l>\n<l>vyaktaṃ kāntā-janānāṃ viṭa-carita-bhṛtaḥ śaiśirā vānti vātāḥ || BharSt_2.99 ||</l>\n</lg>\n\n<lg>\n<l>keśānākulayan dṛśo mukulayan vāso balād ākṣipannātanvan</l>\n<l>pulakodgamaṃ prakaṭayann āvega-kampaṃ śanaiḥ |</l>\n<l>bāraṃ bāram udāra-sītkṛta-kṛto danta-cchadān pīḍayan</l>\n<l>prāyaḥ śaiśira eṣa samprati marut kāntāsu kāntāyate || BharSt_2.100 ||</l>\n</lg>\n\n<lg>\n<l>yady asya nāsti ruciraṃ tasmiṃs tasya spṛhā manojñe 'pi |</l>\n<l>ramaṇīye 'pi sudhāṃśau na manaḥ-kāmaḥ sarojinyāḥ || BharSt_2.101 ||</l>\n</lg>\n\n<lg>\n<l>vairāgye saṃcaraty eko nītau bhramati cāparaḥ |</l>\n<l>śṛṅgāre ramate kaścid bhuvi bhedāḥ parasparam || BharSt_2.102 ||</l>\n</lg>\n\n<p>iti śubhaṃ bhūyāt |</p>\n\n</div>\n<div>\n\n<p>vairāgya-śatakam\nbhartṛhareḥ\n<lg>\n<l>cūḍottaṃsita-candra-cāru-kalikā-cañcac-chikhā-bhāsvaro</l>\n<l>līlā-dagdha-vilola-kāma-śalabhaḥ śreyo-daśāgre sphuran |</l>\n<l>antaḥ-sphūrjad-apāra-moha-timira-prāg-bhāram uccāṭayan</l>\n<l>śvetaḥ-sadmani yogināṃ vijayate jñāna-pradīpo haraḥ || BharSt_3.1 ||</l>\n</lg></p>\n\n<lg>\n<l>bhrāntaṃ deśam aneka-durga-viṣamaṃ prāptaṃ na kiñcit phalaṃ</l>\n<l>tyaktvā jāti-kulābhimānam ucitaṃ sevā kṛtā niṣphalā |</l>\n<l>bhuktaṃ māna-vivarjitaṃ para-gṛheṣv āśaṅkayā kākavat</l>\n<l>tṛṣṇe jṛmbhasi pāpa-karma-piśune nādyāpi santuṣyasi || BharSt_3.2 ||</l>\n</lg>\n\n<lg>\n<l>utkhātaṃ nidhi-śaṅkayā kṣiti-talaṃ dhmātā girer dhātavo</l>\n<l>nistīrṇaḥ saritāṃ patir nṛpatayo yatnena santoṣitāḥ |</l>\n<l>mantrārādhana-tat-pareṇa manasā nītāḥ śmaśāne niśāḥ</l>\n<l>prāptaḥ kāṇa-varāṭako 'pi na mayā tṛṣṇe sakāmā bhava || BharSt_3.3 ||</l>\n</lg>\n\n<lg>\n<l>khalālāpāḥ sauḍhāḥ katham api tad-ārādhana-parairnigṛhyāntar-</l>\n<l>bāṣpaṃ hasitam api śūnyena manasā |</l>\n<l>kṛto vitta-stambha-pratihata-dhiyām añjalir api</l>\n<l>tvam āśe moghāśe kima aparam ato nartayasi mām || BharSt_3.4 ||</l>\n</lg>\n\n<lg>\n<l>amīṣāṃ prāṇānāṃ tulita-visinī-patra-payasāṃ</l>\n<l>kṛte kiṃ nāsmābhir vigalita-vivekair vyavasitam |</l>\n<l>yad-āḍhyānām agre draviṇa-mada-niḥsaṃjña-manasāṃ</l>\n<l>kṛtaṃ māva-vrīḍair nija-guṇa-kathā-pātakam api || BharSt_3.5 ||</l>\n</lg>\n\n<lg>\n<l>kṣāntaṃ na kṣamayā gṛhocita-sukhaṃ tyaktaṃ na santoṣataḥ</l>\n<l>soḍho duḥsaha-śīta-tāpa-pavana-kleśo na taptaṃ tapaḥ |</l>\n<l>dhyātaṃ vittam ahar-niśaṃ nityamita-prāṇair na śambhoḥ padaṃ</l>\n<l>tat-tat-karma kṛtaṃ yad eva munibhis tais taiḥ phalair vañcitāḥ || BharSt_3.6 ||</l>\n</lg>\n\n<lg>\n<l>bhogā na bhuktā vayam eva bhuktās</l>\n<l>tapo na taptaṃ vayam eva taptāḥ |</l>\n<l>kālo na yāto vayam eva yātāstṛṣṇā</l>\n<l>na jīrṇā vayam eva jīrṇāḥ || BharSt_3.7 ||</l>\n</lg>\n\n<lg>\n<l>balibhir mukham ākrāntaṃ palitenāṅkitaṃ śiraḥ |</l>\n<l>gātrāṇi śithilāyante tṛṣṇaikā taruṇāyate || BharSt_3.8 ||</l>\n</lg>\n\n<lg>\n<l>viveka-vyākośe vidadhati same śāmyati tṛṣā</l>\n<l>pariṣvaṅge tuṅge prasaratitarāṃ sā pariṇatā |</l>\n<l>jarājīrṇaiśvarya-grasana-gahanākṣepa-kṛpaṇastṛṣāpātraṃ</l>\n<l>yasyāṃ bhavati marutām apy adhipatiḥ || BharSt_3.8*1 ||</l>\n</lg>\n\n<lg>\n<l>nivṛttā bhogecchā puruṣa-bahu-māno 'pi galitaḥ</l>\n<l>samānāḥ svar-yātāḥ sapadi suhṛdo jīvita-samāḥ |</l>\n<l>śanair yaṣṭy utthānaṃ ghana-timira-ruddhe ca nayane</l>\n<l>aho mūḍhaḥ kāyas tad api maraṇāpāya-cakitaḥ || BharSt_3.9 ||</l>\n</lg>\n\n<lg>\n<l>āśā nāma nadī manoratha-jalā tṛṣṇā-taraṅgākulā</l>\n<l>rāga-grāhavatī vitarka-vihagā dhairya-druma-dhvaṃsinī |</l>\n<l>mohāvarta-sudustarātigahanā prottuṅga-cintā-taṭī</l>\n<l>tasyāḥ para-gatā viśuddham alaso nandanti yogīśvarāḥ || BharSt_3.10 ||</l>\n</lg>\n\n<lg>\n<l>na saṃsārotpannaṃ caritam anupaśyāmi kuśalaṃ</l>\n<l>vipākaḥ puṇyānāṃ janayati bhayaṃ me vimṛśataḥ |</l>\n<l>mahadbhiḥ puṇyaughaiś cira-parigṛhītāś ca viṣayā</l>\n<l>mahānto jāyante vyasanam iva dātuṃ viṣayiṇām || BharSt_3.11 ||</l>\n</lg>\n\n<lg>\n<l>avaśyaṃ yātāraś cirataram uṣitvāpi viṣayā</l>\n<l>viyoge ko bhedas tyajati na jano yat svayam amūn |</l>\n<l>vrajantaḥ svātantryād atula-paritāpāya manasaḥ</l>\n<l>svayaṃ tyaktā hy ete śama-sukham anantaṃ vidadhati || BharSt_3.12 ||</l>\n</lg>\n\n<lg>\n<l>brahma-jñāna-viveka-nirmala-dhiyaḥ kurvanty aho duṣkaraṃ</l>\n<l>yan muñcanty upabhoga-bhāñjy api dhanāny ekāntato niḥspṛhāḥ |</l>\n<l>samprātān na purā na samprati na ca prāptau dṛḍha-pratyayān</l>\n<l>vāñchā-mātra-parigrahān api paraṃ tyaktuṃ na śaktā vayam || BharSt_3.13 ||</l>\n</lg>\n\n<lg>\n<l>dhanyānāṃ giri-kandareṣu vasatāṃ jyotiḥ paraṃ dhyāyatāmānandāśru-</l>\n<l>jalaṃ pibanti śakunā niḥśaṅkam aṅkeśayāḥ |</l>\n<l>asmākaṃ tu manorathoparacita-prāsāda-vāpī-taṭakrīḍā-</l>\n<l>kānana-keli-kautuka-juṣām āyuḥ paraṃ kṣīyate || BharSt_3.14 ||</l>\n</lg>\n\n<lg>\n<l>bhikṣā-śataṃ tad api nīrasam eka-bāraṃ</l>\n<l>śayyā ca bhūḥ parijano nija-deha-mātram |</l>\n<l>vastraṃ viśīrṇa-śata-khaṇḍa-mayī ca kanthā</l>\n<l>hā hā tathāpi viṣayā na parityajanti || BharSt_3.15 ||</l>\n</lg>\n\n<lg>\n<l>stanau māṃsa-granthī kanaka-kalaśāv ity upamitī</l>\n<l>mukhaṃ śleṣmāgāraṃ tad api ca śaśāṅkena tulitam |</l>\n<l>sravan-mūtra-klinnaṃ kari-vara-śira-spardhi jaghanaṃ</l>\n<l>muhur nindyaṃ rūpaṃ kavi-jana-viśeṣair guru-kṛtam || BharSt_3.16 ||</l>\n</lg>\n\n<lg>\n<l>eko rāgiṣu rājate priyatamā-dehārdha-hārī haro</l>\n<l>nīrāgeṣu jano vimukta-lalanāsaṅgo na yasmāt paraḥ |</l>\n<l>durvāra-smara-bāṇa-pannaga-viṣa-vyābiddha-mugdho janaḥ</l>\n<l>śeṣaḥ kāma-viḍambitān na viṣayān bhoktuṃ na moktuṃ kṣamaḥ || BharSt_3.17 ||</l>\n</lg>\n\n<lg>\n<l>ajānan dāhātmyaṃ patatu śalabhas tīvra-dahane</l>\n<l>sa mīno 'py ajñānād baḍiśa-yutam aśnātu piśitam |</l>\n<l>vijānanto 'py ete vayam iha viyaj jāla-jaṭilān</l>\n<l>na muñcāmaḥ kānām ahaha gahano moha-mahimā || BharSt_3.18 ||</l>\n</lg>\n\n<lg>\n<l>tṛṣā śuṣyaty āsye pibati salilaṃ śīta-madhuraṃ</l>\n<l>kṣudhārtaḥ śālyannaṃ kavalayati māṃsādi-kalitam |</l>\n<l>pradīpte kāmāgnau sudṛḍhataram āliṅgati vadhūṃ</l>\n<l>pratīkāraṃ vyādhaḥ sukham iti viparyasyati janaḥ || BharSt_3.19 ||</l>\n</lg>\n\n<lg>\n<l>tuṅgaṃ veśma sutāḥ satām abhimatāḥ saṅkhyātigāḥ sampadaḥ</l>\n<l>kalyāṇī dayitā vayaś ca navam ity ajñāna-mūḍho janaḥ |</l>\n<l>matvā viśvam anaśvaraṃ niviśate saṃsāra-kārā-gṛhe</l>\n<l>saṃdṛśya kṣaṇa-bhaṅguraṃ tad akhilaṃ dhanyas tu sannyasyati || BharSt_3.20 ||</l>\n</lg>\n\n<lg>\n<l>dīnā dīna-mukhaiḥ sadaiva śiśukairākṛṣṭa-jīrṇāmbarā</l>\n<l>krośadbhiḥ kṣudhitair niranna-vidhurā dṛśyā na ced gehinī |</l>\n<l>yācñā-bhaṅga-bhayena gadgada-gala-truṭyad-vilīnākṣaraṃ</l>\n<l>ko dehīti vadet sva-dagdha-jaṭharasyārthe manasvī pumān || BharSt_3.21 ||</l>\n</lg>\n\n<lg>\n<l>abhimata-mahāmāna-granthi-prabheda-paṭīyasī</l>\n<l>gurutara-guṇa-grāmābhoja-sphuṭojjvala-candrikā |</l>\n<l>vipula-vilal-lajjā-vallī-vitāna-kuṭhārikā</l>\n<l>jaṭhara-piṭharī duspureyaṃ karoti viḍambanam || BharSt_3.22 ||</l>\n</lg>\n\n<lg>\n<l>puṇye grāme vane vā mahati sita-paṭac-channa-pālī kapāliṃ</l>\n<l>hy ādāya nyāya-garbha-dvija-huta-huta-bhug dhūma-dhūmropakaṇṭhe |</l>\n<l>dvāraṃ dvāraṃ praviṣṭo varam udara-darī-pūraṇāya kṣudhārto</l>\n<l>mānī prāṇaiḥ sanātho na punar anudinaṃ tulya-kulyesu dīnaḥ || BharSt_3.23 ||</l>\n</lg>\n\n<lg>\n<l>gaṅgā-taraṅga-kaṇa-śīkara-śītalāni</l>\n<l>vidyādharādhyuṣita-cāru-śilā-talāni |</l>\n<l>sthānāni kiṃ himavataḥ pralayaṃ gatāni</l>\n<l>yat sāvamāna-para-piṇḍa-ratā manuṣyāḥ || BharSt_3.24 ||</l>\n</lg>\n\n<lg>\n<l>kiṃ kandāḥ kandarebhyaḥ pralayam upagatā nirjharā vā giribhyaḥ</l>\n<l>pradhvastā vā tarubhyaḥ sarasa-gala-bhṛto valkalinyaś ca śākhāḥ |</l>\n<l>vīkṣyante yan mukhāni prasabham apagata-praśrayāṇāṃ khalānāṃ</l>\n<l>duḥkhāpta-svalpa-vitta-smaya-pavana-vaśānartita-bhrū-latāni || BharSt_3.25 ||</l>\n</lg>\n\n<lg>\n<l>puṇyair mūla-phalais tathā praṇayinīṃ vṛttiṃ kuruṣvādhunā</l>\n<l>bhū-śayyāṃ nava-pallavair akṛpaṇair uttiṣṭha yāvo vanam |</l>\n<l>kṣudrāṇām aviveka-mūḍha-manasāṃ yatreśvarāṇāṃ sadā</l>\n<l>vitta-vyādhi-vikāra-vihvala-girāṃ nāmāpi na śrūyate || BharSt_3.26 ||</l>\n</lg>\n\n<lg>\n<l>phalaṃ svecchā-labhyaṃ prativanam akhedaṃ kṣitiruhāṃ</l>\n<l>payaḥ sthāne sthāne śiśira-madhuraṃ puṇya-saritām |</l>\n<l>mṛdu-sparśā śayyā sulalita-latā-pallava-mayī</l>\n<l>sahante santāpaṃ tad api dhanināṃ dvāri kṛpaṇāḥ || BharSt_3.27 ||</l>\n</lg>\n\n<lg>\n<l>ye vartante dhana-pati-puraḥ prārthanā-duḥkha-bhājo</l>\n<l>ye cālpatvaṃ dadhati viṣayākṣepa-paryāpta-buddheḥ |</l>\n<l>teṣām antaḥ-sphurita-hasitaṃ vāsarāṇi smareyaṃ</l>\n<l>dhyāna-cchede śikhari-kuhara-grāva-śayyā-niṣaṇṇaḥ || BharSt_3.28 ||</l>\n</lg>\n\n<lg>\n<l>ye santoṣa-nirantara-pramuditas teṣāṃ na bhinnā mudo</l>\n<l>ye tv anye dhana-lubdha-saṅkala-dhiyas tesāṃ na tṛṣṇāhatā |</l>\n<l>itthaṃ kasya kṛte kutaḥ sa vidhinā kīdṛk-padaṃ sampadāṃ</l>\n<l>svātmany eva samāpta-hema-mahimā merur na me rocate || BharSt_3.29 ||</l>\n</lg>\n\n<lg>\n<l>bhikṣāhāram adainyam apratisukhaṃ bhīticchidaṃ sarvato</l>\n<l>durmātsarya-madābhimāna-mathanaṃ duḥkhaugha-vidhvaṃsanam |</l>\n<l>sarvatrānvaham aprayatna-sulabhaṃ sādhu-priyaṃ pāvanaṃ</l>\n<l>śambhoḥ satram avāyam akṣaya-nidhiṃ śaṃsanti yogīśvarāḥ || BharSt_3.30 ||</l>\n</lg>\n\n<lg>\n<l>bhoge rogamayaṃ kule cyuti-bhayaṃ vitte nṛpālād bhayaṃ</l>\n<l>māne dhainya-bhayaṃ bale ripu-bhayaṃ rūpe jarāya bhayam |</l>\n<l>śāstre vādibhayaṃ guṇe khala-bhayaṃ kāye kṛtāntād bhayaṃ</l>\n<l>sarvaṃ vastu bhayānvitaṃ bhuvi nṝṇāṃ vairāgyam evābhayam || BharSt_3.31 ||</l>\n</lg>\n\n<lg>\n<l>ākrāntaṃ maraṇena janma jarasā cātyujjvalaṃ yauvanaṃ</l>\n<l>santoṣo dhana-lipsayā śama-mukhaṃ prauḍhāṅganā-vibhramaiḥ |</l>\n<l>lokair matsaribhir guṇā vana-bhuvo vyālair nṛpā durjanair</l>\n<l>asthairyeṇa vibhūtayo 'py apahatā grastaṃ na kiṃ kena vā || BharSt_3.32 ||</l>\n</lg>\n\n<lg>\n<l>ādhi-vyādhi-śatair janasya vividhair ārogyam unmūlyate</l>\n<l>lakṣmīr yatra patanti tatra vivṛta-dvārā iva vyāpadaḥ |</l>\n<l>jātaṃ jātam avaśyam āśu vivaśaṃ mṛtyuḥ karoty ātmasāt</l>\n<l>tat kiṃ tena niraṅkuśena vidhinā yan nirmitaṃ susthiram || BharSt_3.33 ||</l>\n</lg>\n\n<lg>\n<l>bhogās tuṅgataraṅga-bhaṅga-taralāḥ prāṇāḥ kṣaṇa-dhvaṃsinaḥ</l>\n<l>stokāny eva dināni yauvana-sukhaṃ sphūrtiḥ priyāsu sthitā |</l>\n<l>tat-saṃsāram asāram eva nikhilaṃ buddhvā budhā bodhakā</l>\n<l>lokānugraha-peśalena manasā yatnaḥ samādhīyatām || BharSt_3.34 ||</l>\n</lg>\n\n<lg>\n<l>bhogā megha-vitāna-madhya-vilasat-saudāminī-cañcalā</l>\n<l>āyur vāyu-vighaṭṭitābja-paṭalī-līnāmbuvad bhaṅguram |</l>\n<l>līlā yauvana-lālasās tanubhṛtām ity ākalayya drutaṃ</l>\n<l>yoge dhairya-samādhi-siddhi-sulabhe buddhiṃ vidadhvaṃ budhāḥ || BharSt_3.35 ||</l>\n</lg>\n\n<lg>\n<l>āyuḥ kallola-lolaṃ katipaya-divasa-sthāyinī yauvana-śrīr</l>\n<l>arthāḥ saṅkalpa-kalpā ghana-samaya-taḍid-vibhramā bhoga-pūgāḥ |</l>\n<l>kaṇṭhāśleṣopagūḍha tad api ca na ciraṃ yat priyābhaḥ praṇītaṃ</l>\n<l>brahmaṇy āsakta-cittā bhavata bhavamayāmbhodhi-pāraṃ tarītum || BharSt_3.36 ||</l>\n</lg>\n\n<lg>\n<l>kṛcchreṇāmedhya-madhye niyamita-tanubhiḥ sthīyate garbha-vāse</l>\n<l>kāntā-viśleṣa-duḥkha-vyatikara-viṣamo yauvane copabhogaḥ |</l>\n<l>vāmākṣīṇām avajñā-vihasita-vasatir vṛddha-bhāvo 'nyasādhuḥ</l>\n<l>saṃsāre re manuṣyā vadata yadi sukhaṃ svalpam apy asti kiñcit || BharSt_3.37 ||</l>\n</lg>\n\n<lg>\n<l>vyāghrīva tiṣṭhati jarā paritarjayantī</l>\n<l>rogāś ca śatrava iva praharanti deham |</l>\n<l>āyuḥ parisravanti bhinna-ghaṭā-divāmbho</l>\n<l>lokas tathāpy ahitam ācaratīti citram || BharSt_3.38 ||</l>\n</lg>\n\n<lg>\n<l>bhogā bhaṅgura-vṛttayo bahuvidhās tair eva cāyaṃ bhavastat</l>\n<l>kasyeha kṛte paribhramata re lokāḥ kṛtaṃ ceṣṭataiḥ |</l>\n<l>āśā-pāśa-śatāpaśānti-viśadaṃ cetaḥ-samādhīyatāṃ</l>\n<l>kāmotpatti-vaśāt svadhāmani yadi śraddeyam asmad-vacaḥ || BharSt_3.39 ||</l>\n</lg>\n\n<lg>\n<l>sakhe dhanyāḥ kecit truṭita-bhava-bandha-vyatikarā</l>\n<l>vanānte cittāntar-viṣam aviṣayāśīt-viṣa-gatāḥ |</l>\n<l>śarac-candra-jyotsnādhavala-gaganābhoga-subhagāṃ</l>\n<l>nayante ye rātriṃ sukṛta-caya-cintaika-śaraṇāḥ || BharSt_3.39*1 ||</l>\n</lg>\n\n<lg>\n<l>brahmendrādi-marud-gaṇāṃs tṛṇa-kaṇān yatra sthito manyate</l>\n<l>yat-svādād virasā bhavanti vibhavās trailokya-rājyādayaḥ |</l>\n<l>bhogaḥ ko 'pi sa eva eka paramo nityodito jṛmbhate</l>\n<l>bhoḥ sādho kṣaṇa-bhaṅgure tad itare bhoge ratiṃ mā kṛthāḥ || BharSt_3.40 ||</l>\n</lg>\n\n<lg>\n<l>sā ramyā nagarī mahān sa nṛpatiḥ sāmanta-cakraṃ ca tat</l>\n<l>pārśve tasya ca sā vidagdha-pariṣat tāś candra-bimbānanāḥ |</l>\n<l>udvṛttaḥ sa rāja-putra-nivahas te vandinas tāḥ kathāḥ</l>\n<l>sarvaṃ yasya vaśād agāt smṛti-pathaṃ kālāya tasmai namaḥ || BharSt_3.41 ||</l>\n</lg>\n\n<lg>\n<l>yatrānekaḥ kvacid api gṛhe tatra tiṣṭhaty athaiko</l>\n<l>yatrāpy ekas tad anu bahavas tatra naiko 'pi cānte |</l>\n<l>itthaṃ nayau rajani-divasau lolayan dvāv ivākṣau</l>\n<l>kālaḥ kalyo bhuvana-phalake kraḍati prāṇi-śāraiḥ || BharSt_3.42 ||</l>\n</lg>\n\n<lg>\n<l>ādityasya gatāgatair aharahaḥ saṃkṣīyate jīvitaṃ</l>\n<l>vyāpārair bahu-kārya-bhāra-gurubhiḥ kālo 'pi na jñāyate |</l>\n<l>dṛṣṭvā janma-jarā-vipatti-maraṇaṃ trāsaś ca notpadyate</l>\n<l>pītvā mohamayīṃ pramāda-madirām unmatta-bhūtaṃ jagat || BharSt_3.43 ||</l>\n</lg>\n\n<lg>\n<l>rātriḥ saiva punaḥ sa eva divaso matvā mudhā jantavo</l>\n<l>dhāvanty udyaminas tathaiva nibhṛta-prārabdha-tat-tat-kriyāḥ |</l>\n<l>vyāpāraiḥ punar-ukta-bhūta-viṣayair itthaṃ vidhenāmunā</l>\n<l>saṃsāreṇa kadarthitā vayam aho mohān na lajjāmahe || BharSt_3.44 ||</l>\n</lg>\n\n<lg>\n<l>na dhyānaṃ padam īśvarasya vidhivat saṃsāra-vicchittaye</l>\n<l>svarga-dvāra-kapāṭa-pāṭana-paṭur dharmo 'pi nopārjitaḥ |</l>\n<l>nārī-pīna-payodharoru-yugalaṃ svapne 'pi nāliṅgitaṃ</l>\n<l>mātuḥ kevalam eva yauvana-vana-cchede kuṭhārā vayam || BharSt_3.45 ||</l>\n</lg>\n\n<lg>\n<l>nābhyastā prativādi-vṛnda-damanī vidyā vinītocitā</l>\n<l>khaḍgāgraiḥ kari-kumbha-pīṭha-dalanair nākaṃ na nītaṃ yaśaḥ |</l>\n<l>kāntākomala-pallavādhara-rasaḥ pīto na candrodaye</l>\n<l>tāruṇyaṃ gatam eva niṣphalam aho śūnyālaye dīpavat || BharSt_3.46 ||</l>\n</lg>\n\n<lg>\n<l>vidyā nādhigatā kalaṅka-rahitā vittaṃ ca nopārjitaṃ</l>\n<l>śuśrūṣāpi samāhitena manasā pitror na sampāditā |</l>\n<l>ālolāyata-locanāḥ priyatamāḥ svapne 'pi nāliṅgitāḥ</l>\n<l>kālo 'yaṃ para-piṇḍa-lolupatayā kākair iva preryate || BharSt_3.47 ||</l>\n</lg>\n\n<lg>\n<l>vayaṃ yebhyo jātāś cira-parigatā eva khalu te</l>\n<l>samaṃ yaiḥ saṃvṛddhāḥ smṛti-viṣayatāṃ te 'pi gamitāḥ |</l>\n<l>idānīm ete smaḥ pratidivasam āsanna-patanā</l>\n<l>gatās tulyāvasthāṃ sikatilanadī-tīra-tarubhiḥ || BharSt_3.48 ||</l>\n</lg>\n\n<lg>\n<l>āyur varṣa-śataṃ nṝṇāṃ parimitaṃ rātrau tad-ardhaṃ gataṃ</l>\n<l>tasyārdhasya parasya cārdham aparaṃ bālatva-vṛddhatvayoḥ |</l>\n<l>śeṣaṃ vyādhi-viyoga-duḥkha-sahitaṃ sevādibhir nīyate</l>\n<l>jīve vārita-raṅga-cañcalatare saukhyaṃ kutaḥ prāṇinām || BharSt_3.49 ||</l>\n</lg>\n\n<lg>\n<l>kṣaṇaṃ bālo bhūtvā kṣaṇam pai yuvā kāma-rasikaḥ</l>\n<l>kṣaṇaṃ vittair hīnaḥ kṣaṇam api ca sampūrṇa-vibhavaḥ |</l>\n<l>jarā-jīrṇair aṅgair naṭa iva balī-maṇḍita-tanūr</l>\n<l>naraḥ saṃsārānte viśati yamadhānīya-vanikām || BharSt_3.50 ||</l>\n</lg>\n\n<lg>\n<l>tvaṃ rājā vayam apy upāsita-guru-prajñābhimānonnatāḥ</l>\n<l>khyātas tvaṃ vibhavair yaśāṃsi kavayo dikṣu pratanvanti naḥ |</l>\n<l>itthaṃ māna-dhanāti-dūram ubhayor apy āvayor antaraṃ</l>\n<l>yady asmāsu parāṅmukho 'si vayam apy ekāntato niḥspṛhā || BharSt_3.51 ||</l>\n</lg>\n\n<lg>\n<l>arthānām īśiṣe tvaṃ vayam api ca girām īśmahe yāvad arthaṃ</l>\n<l>śūras tvaṃ vādi-darpa-vyupaśamana-vidhāva-kṣayaṃ pāṭavaṃ naḥ |</l>\n<l>sevante tvāṃ dhanāḍhyā matimalahatayemām api śrotu-kāmāmayy</l>\n<l>apy āsthā na te cet tvayi mama nitarām eva rājann anāsthā || BharSt_3.52 ||</l>\n</lg>\n\n<lg>\n<l>vayam iha parituṣṭā valkalais tvaṃ dukūlaiḥ</l>\n<l>sama iha paritoṣo nirviśeṣo viśeṣaḥ |</l>\n<l>sa tu bhavatu daridro yasya tṛṣṇā viśālā</l>\n<l>manasi ca parituṣṭe ko 'rthavān ko daridraḥ || BharSt_3.53 ||</l>\n</lg>\n\n<lg>\n<l>phalam alam aśanāya svādu pānāya toyaṃ</l>\n<l>kṣitir api śayanārthaṃ vāsase valkalaṃ ca |</l>\n<l>nava-ghana-madhupāna-bhrānta-sarvendriyāṇāmavinayam</l>\n<l>anumantuṃ notsahe durjanānām || BharSt_3.54 ||</l>\n</lg>\n\n<lg>\n<l>aśnīmahi vayaṃ bhikṣām āśāvāso vasīmahi |</l>\n<l>śayīmahi mahī-pṛṣṭhe kurvīmahi kim īśvaraiḥ || BharSt_3.55 ||</l>\n</lg>\n\n<lg>\n<l>na naṭā nā viṭā na gāyakā na ca sabhyetara-vāda-cuñcavaḥ |</l>\n<l>nṛpam īkṣitum atra ke vayaṃ stana-bhārān amitā na yoṣitaḥ || BharSt_3.56 ||</l>\n</lg>\n\n<lg>\n<l>vipula-hṛdayair īśair etaj jagaj janitaṃ purā</l>\n<l>vidhṛtam aparair dattaṃ cānyair vijitya tṛṇaṃ yathā |</l>\n<l>iha hi bhuvanāny anyair dhīrāś caturdaśa bhuñjate</l>\n<l>katipaya-pura-svāmye puṃsāṃ ka eṣa mada-jvaraḥ || BharSt_3.57 ||</l>\n</lg>\n\n<lg>\n<l>abhuktāyāṃ yasyāṃ kṣaṇam api na yātaṃ nṛpa-śatair</l>\n<l>dhuvas tasyā lābhe ka iva bahumānaḥ kṣiti-bhṛtām |</l>\n<l>tad-aṃśasyāpy aṃśe tad-avaya-leśe 'pi patayo</l>\n<l>viṣāde kartavye vidadhati jaḍāḥ pratyuta mudam || BharSt_3.58 ||</l>\n</lg>\n\n<lg>\n<l>mṛt-piṇḍo jala-rekhayā bala-yatiḥ sarvo 'py ayaṃ nanv aṇuḥ</l>\n<l>svāṃśīkṛtya sa eva saṅgara-śatai rājñāṃ gaṇā bhuñjate |</l>\n<l>ye dadyur dadato 'thavā kim aparaṃ kṣudrā daridraṃ bhṛśaṃ</l>\n<l>dhig dhik tān puruṣādhamān dhanakaṇān vāñchanti tebhyo 'pi ye || BharSt_3.59 ||</l>\n</lg>\n\n<lg>\n<l>sa jātaḥ ko 'py āsīn madana-ripuṇā mūrdhni dhavalaṃ</l>\n<l>kapālaṃ yasyoccair vinihitam alaṅkāra-vidhaye |</l>\n<l>nṛbhiḥ prāṇa-trāṇa-pravaṇa-matibhiḥ kaiścid adhunā</l>\n<l>namadbhiḥ kaḥ puṃsām ayam atula-darpa-jvara-bharaḥ || BharSt_3.60 ||</l>\n</lg>\n\n<lg>\n<l>pareṣāṃ cetāṃsi pratidivasam ārādhya bahudhā</l>\n<l>prasādaṃ kiṃ netuṃ viśasi hṛdaya kleśa-kalitam |</l>\n<l>prasanne tvayy antaḥ-savayamudita-cintāmaṇi-gaṇo</l>\n<l>viviktaḥ saṅkalpaḥ kim abhilaṣitaṃ puṣyati na te || BharSt_3.61 ||</l>\n</lg>\n\n<lg>\n<l>satyām eva trilokī-sariti hara-śiraś cumbinīvac chaṭāyāṃ</l>\n<l>sad-vṛttiṃ kalpayantyāṃ baṭa-viṭapa-bhavair valkalaiḥ sat-phalaiś ca |</l>\n<l>ko 'yaṃ vidvān vipatti-jvara-janita-rujātīva-duḥkhāsikānāṃ</l>\n<l>vaktraṃ vīkṣeta duḥsthe yadi hi na vibhṛyāt sve kuṭumbe 'nukampām || BharSt_3.61*1 ||</l>\n</lg>\n\n<lg>\n<l>paribhramasi kiṃ mudhā kvacana citta viśrāmyatāṃ</l>\n<l>svayaṃ bhavati yad yathā bhavati tat tathā nānyathā |</l>\n<l>atītam ananusmarann api ca bhāvya-saṅkalpayannatarkita-</l>\n<l>samāgamānubhavāmi bhoganāham || BharSt_3.62 ||</l>\n</lg>\n\n<lg>\n<l>etasmād viramendriyārtha-gahanādāyāsakād āśrayaśreyo-</l>\n<l>mārgam aśeṣa-duḥkha-śamana-vyāpāra-dakṣaṃ kṣaṇāt |</l>\n<l>svātmībhāvam upaihi santyaja nijāṃ kallola-lolaṃ gatiṃ</l>\n<l>mā bhūyo bhaja bhaṅgurāṃ bhava-ratiṃ cetaḥ prasīdādhunā || BharSt_3.63 ||</l>\n</lg>\n\n<lg>\n<l>mohaṃ mārjaya tām upārjaya ratiṃ candrārdha-cūḍāmaṇau</l>\n<l>cetaḥ svarga-taraṅgiṇī-taṭa-bhuvām āsaṅgam aṅgīkuru |</l>\n<l>ko vā vīciṣu budbudeṣu ca taḍil-lekhāsu ca śrīṣu ca</l>\n<l>jvālāgreṣu ca pannageṣu sarid-vegeṣu ca ca-pratyayaḥ || BharSt_3.64 ||</l>\n</lg>\n\n<lg>\n<l>cetaś cintaya mā ramāṃ sakṛd imām asthāyinīm āsthayā</l>\n<l>bhūpāla-bhrukuṭī-kuṭī-viharaṇa-vyāpāra-paṇyāṅganām |</l>\n<l>kanthā-kañcukinaḥ praviśya bhavana-dvārāṇi vārāṇasīrathyā-</l>\n<l>paṅktiṣu pāṇi-pātra-patitāṃ bhikṣām apekṣāmahe || BharSt_3.65 ||</l>\n</lg>\n\n<lg>\n<l>agre gītaṃ sarasa-kavayaḥ pārśvayor dākṣiṇātyāḥ</l>\n<l>paścāl līlāvalaya-raṇitaṃ cāmara-grāhiṇīnām |</l>\n<l>yady asty evaṃ kuru bhava-rasāsvādane lampaṭatvaṃ</l>\n<l>no cec cetaḥ praviśa sahasā nirvikalpe samādhau || BharSt_3.66 ||</l>\n</lg>\n\n<lg>\n<l>prāptāḥ śriyaḥ sakala-kāma-dudhās tataḥ kiṃ</l>\n<l>nyastaṃ padaṃ śirasi vidviṣatāṃ tataḥ kim |</l>\n<l>sampāditāḥ praṇayino vibhavais tataḥ kiṃ</l>\n<l>kalpaṃ sthitās tanubhṛtāṃ tanavas tataḥ kim || BharSt_3.67 ||</l>\n</lg>\n\n<lg>\n<l>bhaktir bhave maraṇa-janma-bhayaṃ hṛdi-sthaṃ</l>\n<l>sneho na bandhuṣu na manmathajā vikārāḥ |</l>\n<l>saṃsarja doṣa-rahitā vijayā vanāntā</l>\n<l>vairāgyam asti kim itaḥ paramarthanīyam || BharSt_3.68 ||</l>\n</lg>\n\n<lg>\n<l>tasmād anantam ajaraṃ paramaṃ vikāsi</l>\n<l>tad brahma cintaya kim ebhir asad-vikalpaiḥ |</l>\n<l>yasyānuṣaṅgiṇa ime bhuvanādhipatyabhogādayaḥ</l>\n<l>kṛpaṇa-loka-matā bhavanti || BharSt_3.69 ||</l>\n</lg>\n\n<lg>\n<l>pātālam āviśasi yāsi nabho vilaṅghya</l>\n<l>diṅ-maṇḍalaṃ bhramasi mānasa cāpalena |</l>\n<l>bhrāntyāpi jātu vimalaṃ katham ātmanīnaṃ</l>\n<l>na brahma saṃsarasi virvṛtimm eṣi yena || BharSt_3.70 ||</l>\n</lg>\n\n<lg>\n<l>kiṃ vedaiḥ smṛtibhiḥ purāṇa-paṭhanaiḥ śāstrair mahā-vistaraiḥ</l>\n<l>svarga-grāma-kuṭī-nivāsa-phaladaiḥ karma-kriyā-vibhramaiḥ |</l>\n<l>muktvaikaṃ bhava-duḥkha-bhāra-racanā-vidhvaṃsa-kālānalaṃ</l>\n<l>svātmānanda-pada-praveśa-kalanaṃ śesair vāṇig-vṛttibhiḥ || BharSt_3.71 ||</l>\n</lg>\n\n<lg>\n<l>nāyaṃ te samayo rahasyam adhunā nidrāti nātho yadi</l>\n<l>sthitvā drakṣyati kupyati prabhur iti dvāreṣu yeṣāṃ vacaḥ |</l>\n<l>cetas tān apahāya yāhi bhavanaṃ devasya viśveśitur</l>\n<l>nirdauvārika-nirdayokty-aparuṣaṃ niḥsoma-śarma-pradam || BharSt_3.71*1 ||</l>\n</lg>\n\n<lg>\n<l>yato meruḥ śrīmān nipatati yugāntāgni-valitaḥ</l>\n<l>samudrāḥ śuṣyanti pracura-makara-grāha-nilayāḥ |</l>\n<l>dharā gacchaty antaṃ dharaṇi-dhara-pādair api dhṛtā</l>\n<l>śarīre kā vārtā karikalabha-karṇāgra-capale || BharSt_3.72 ||</l>\n</lg>\n\n<lg>\n<l>gātraṃ saṅkucitaṃ gatir vigalitā bhraṣṭā ca dantāvalir</l>\n<l>dṛṣṭir nakṣyati vardhate vadhiratā vaktraṃ ca lālāyate |</l>\n<l>vākyaṃ nādriyate ca bāndhava-jano bhāryā na śuśrūṣate</l>\n<l>hā kaṣṭaṃ puruṣasya jīrṇa-vayasaḥ putro 'py amitrāyate || BharSt_3.73 ||</l>\n</lg>\n\n<lg>\n<l>varṇaṃ sitaṃ śirasi vīkṣya śiroruhāṇāṃ</l>\n<l>sthānaṃ jarā-paribhavasya tadā pumāṃsam |</l>\n<l>āropitāṃsthi-śatakaṃ parihṛtya yānti</l>\n<l>caṇḍāla-kūpam iva dūrataraṃ taruṇyaḥ || BharSt_3.74 ||</l>\n</lg>\n\n<lg>\n<l>yāvat svastham idaṃ śarīram arujaṃ yāvac ca dūre jarā</l>\n<l>yāvac cendriya-śaktir apratihatā yāvat kṣayo nāyuṣaḥ |</l>\n<l>ātma-śreyasi tāvad eva viduṣā kāryaḥ prayatno mahān</l>\n<l>sandīpte bhavane tu kūpa-khananaṃ pratyudyamaḥ kīdṛśaḥ || BharSt_3.75 ||</l>\n</lg>\n\n<lg>\n<l>tapasyantaḥ santaḥ kim adhinivasāmaḥ sura-nadīṃ</l>\n<l>guṇodārān dārān uta paricarāmaḥ savinayam |</l>\n<l>pibāmaḥ śāstraughānuta-vividha-kāvyāmṛta-rasān</l>\n<l>na vidmaḥ kiṃ kurmaḥ katipaya-nimeṣāyuṣi jane || BharSt_3.76 ||</l>\n</lg>\n\n<lg>\n<l>durārādhyāś cāmī turaga-cala-cittāḥ kṣitibhujo</l>\n<l>vayaṃ tu sthūlecchāḥ sumahati phale baddha-manasaḥ |</l>\n<l>jarā dehaṃ mṛtyur harati dayitaṃ jīvitam idaṃ</l>\n<l>sakhe nānyac chreyo jagati viduṣe 'nyatra tapasaḥ || BharSt_3.77 ||</l>\n</lg>\n\n<lg>\n<l>māne mlāyini khaṇḍite ca vasuni vyarthe prayāte 'rthini</l>\n<l>kṣīṇe bandhu-jane gate parijane naṣṭe śanair yauvane |</l>\n<l>yuktaṃ kevalam etad eva sudhiyāṃ yaj jahnu-kanyā-payaḥpūtāgrāva-</l>\n<l>girīndra-kandara-taṭī-kuñje nivāsaḥ kvacit || BharSt_3.78 ||</l>\n</lg>\n\n<lg>\n<l>ramyāś candra-marīcayas tṛṇavatī ramyā vanānta-sthalī</l>\n<l>ramyaṃ sādhu-samāgamāgata-sukhaṃ kāvyeṣu ramyāḥ kathāḥ |</l>\n<l>kopopāhita-bāṣpa-bindu-taralaṃ ramyaṃ priyāyā mukhaṃ</l>\n<l>sarvaṃ ramyam anityatām upagate citte na kiñcit punaḥ || BharSt_3.79 ||</l>\n</lg>\n\n<lg>\n<l>ramyaṃ harmya-talaṃ na kiṃ vasataye śravyaṃ na geyādikaṃ</l>\n<l>kiṃ vā prāṇa-samāsamāgama-sukhaṃ naivādhika-prītaye |</l>\n<l>kintu bhrānta-pataṅga-kṣapavanavyālola-dīpāṅkuracchāyā-</l>\n<l>cañcalam ākalayya sakalaṃ santo vanāntaṃ gatāḥ || BharSt_3.80 ||</l>\n</lg>\n\n<lg>\n<l>ā saṃsārāt tribhuvanam idaṃ cinvatāṃ tāt tādṛṅnaivāsmākaṃ</l>\n<l>nayana-padavīṃ śrotra-mārgaṃ gato vā |</l>\n<l>yo 'yaṃ dhatte viṣaya-kariṇo gāḍha-gūḍhābhimānakṣīvasyāntaḥ-</l>\n<l>karaṇa-kariṇaḥ saṃyamālāna-līlām || BharSt_3.81 ||</l>\n</lg>\n\n<lg>\n<l>yad etat svacchandaṃ viharaṇam akārpaṇyam aśanaṃ</l>\n<l>sahāryaiḥ saṃvāsaḥ śrutam upaśamaika-vrata-phalam |</l>\n<l>mano manda-spandaṃ bahir api cirasyāpi vimṛśanna</l>\n<l>jāne kasyaiṣā pariṇatir udārasya tapasaḥ || BharSt_3.82 ||</l>\n</lg>\n\n<lg>\n<l>jīrṇā eva manorathāś ca hṛdaye yātaṃ ca tad yauvanaṃ</l>\n<l>hantāṅgeṣu guṇāś bandhya-phalatāṃ yātā guṇajñair vinā |</l>\n<l>kiṃ yuktaṃ sahasābhyupaiti balavān kālaḥ kṛtānto 'kṣamī</l>\n<l>hā jñātaṃ madanāntakāṅghri-yugalaṃ muktvāsti nānyo gatiḥ || BharSt_3.83 ||</l>\n</lg>\n\n<lg>\n<l>maheśvare vā jagatām adhīśvare</l>\n<l>janārdane vā jagad-antarātmani |</l>\n<l>na vastu-bheda-pratipattir asti me</l>\n<l>tathāpi bhaktis taruṇendu-śekhare || BharSt_3.84 ||</l>\n</lg>\n\n<lg>\n<l>sphurat-sphāra-jyotsnādhavalita-tale kvāpi puline</l>\n<l>sukhāsīnāḥ śānta-dhvantisu rajanīṣu dyu-saritaḥ |</l>\n<l>bhavābhogodvignāḥ śiva śiva śivety uccavacasaḥ</l>\n<l>kadā yāsyāmo 'targata-bahula-bāṣpākula-daśām || BharSt_3.85 ||</l>\n</lg>\n\n<lg>\n<l>mahādevo devaḥ sarid api ca saiṣā sura-saridguhā</l>\n<l>evāgāraṃ vasanam api tā eva haritaḥ |</l>\n<l>suhṛdā kālo 'yaṃ vratm idam adainya-vratam idaṃ</l>\n<l>kiyad vā vakṣyāmo vaṭa-viṭapa evāstu dayitā || BharSt_3.- ||</l>\n</lg>\n\n<lg>\n<l>vitīrṇe sarvasve taruṇa-karuṇā-pūrṇa-hṛdayāḥ</l>\n<l>smarantaḥ saṃsāre viguṇa-pariṇāmāṃ vidhi-gatim |</l>\n<l>vayaṃ puṇyāraṇye pariṇata-śarac-candra-kiraṇās</l>\n<l>triyāmā nesyāmo hara-caraṇa-cintaika-śaraṇāḥ || BharSt_3.86 ||</l>\n</lg>\n\n<lg>\n<l>kadā vārāṇasyām amara-taṭinī-rodhasi vasan</l>\n<l>vasānaḥ kaupīnaṃ śirasi nidadhāno 'ñjali-puṭam |</l>\n<l>aye gaurīnātha tripurahara śambho trinayana</l>\n<l>prasīdetyākrośan nimiṣam iva neṣyāmi divasān || BharSt_3.87 ||</l>\n</lg>\n\n<lg>\n<l>udyāneṣu vicitra-bhojana-vidhis tīvrātitīvraṃ tapaḥ</l>\n<l>kaupīnāvaraṇaṃ suvastram amitaṃ bhikṣāṭanaṃ maṇḍanam |</l>\n<l>āsannaṃ maraṇaṃ ca maṅgala-samaṃ yasyāṃ samutpadyate</l>\n<l>tāṃ kāśīṃ parihṛtya hanta vibudhair anyatra kiṃ sthīyate || BharSt_3.- ||</l>\n</lg>\n\n<lg>\n<l>snātvā gāṅgaiḥ payobhiḥ śuci-kusuma-phalair arcayitvā vibho tvā</l>\n<l>dhyeye dhyānaṃ niveśya kṣiti-dhara-kuhara-grāva-paryaṅka-mūle |</l>\n<l>ātmārāmaḥ phalāśī guru-vacana-ratas tvat-prasādāt smarāre</l>\n<l>duḥkhaṃ mokṣye kadāhaṃ sama-kara-caraṇe puṃsi sevāsamuttham || BharSt_3.88 ||</l>\n</lg>\n\n<lg>\n<l>ekākī niḥspṛhaḥ śāntaḥ pāṇipātro digambaraḥ |</l>\n<l>kadā śambho bhaviṣyāmi karma-nirmūlana-kṣamaḥ || BharSt_3.89 ||</l>\n</lg>\n\n<lg>\n<l>pāṇiṃ pātrayatāṃ nisarga-śucinā bhaikṣeṇa santuṣyatāṃ</l>\n<l>yatra kvāpi niṣīdatāṃ bahu-tṛṇaṃ viśvaṃ muhuḥ paśyatām |</l>\n<l>atyāge 'pi tanor akhaṇḍa-paramānandāvabodha-spṛśā</l>\n<l>madhvā ko 'pi śiva-prasāda-sulabhaḥ sampatsyate yoginām || BharSt_3.90 ||</l>\n</lg>\n\n<lg>\n<l>kaupīnaṃ śata-khaṇḍa-jarjarataraṃ kanthā punas tādṛśī</l>\n<l>naiścintyaṃ nirapekṣa-bhaikṣyam aśanaṃ nidrā śmaśāne vane |</l>\n<l>svātantryeṇa niraṅkuśaṃ viharaṇaṃ svāntaṃ praśāntaṃ sadā</l>\n<l>sthairyaṃ yoga-mahotsave 'pi ca yadi trailokya-rājyena kim || BharSt_3.91 ||</l>\n</lg>\n\n<lg>\n<l>brahmāṇḍaṃ maṇḍalī-mātraṃ kiṃ lobhāya manasvinaḥ |</l>\n<l>śapharī-sphurtenābdhiḥ kṣubdho na khalu jāyate || BharSt_3.92 ||</l>\n</lg>\n\n<lg>\n<l>mātar lakṣmi bhajasva kañcid aparaṃ mat-kāṅkṣiṇī mā sma bhūr</l>\n<l>bhogeṣu spṛhayālavas tava vaśe kā niḥspṛhāṇām asi |</l>\n<l>sadyaḥ syūta-palāśa-patra-puṭikā-pātraiḥ pavitrī-kṛtair</l>\n<l>bhikṣā-vastubhir eva samprati vayaṃ vṛttiṃ samīhāmahe || BharSt_3.93 ||</l>\n</lg>\n\n<lg>\n<l>mahā-śayyā pṛthvī vipulam upadhānaṃ bhuja-latāṃ</l>\n<l>vitānaṃ cākāśaṃ vyajanam anukūlo 'yam anilaḥ |</l>\n<l>śarac-candro dīpo virati-vanitā-saṅga-muditaḥ</l>\n<l>sukhī śāntaḥ śete munir atanu-bhūtir nṛpa iva || BharSt_3.94 ||</l>\n</lg>\n\n<lg>\n<l>bhikṣāsī jana-madhya-saṅga-rahitaḥ svāyatta-ceṣṭaḥ sadā</l>\n<l>hānā-dāna-virakta-mārga-nirataḥ kaścit tapasvī sthitaḥ |</l>\n<l>rathyākīrṇa-viśīrṇa-jīrṇa-vasanaḥ samprāpta-kanthāsano</l>\n<l>nirmāno nirahaṅkṛtiḥ śama-sukhābhogaika-baddha-spṛhaḥ || BharSt_3.95 ||</l>\n</lg>\n\n<lg>\n<l>caṇḍālaḥ kim ayaṃ dvijātir athavā śūdro 'tha kiṃ tāpasaḥ</l>\n<l>kiṃ vā tattva-viveka-peśala-matir yogīśvaraḥ ko 'pi kim |</l>\n<l>ity utpanna-vikalpa-jalpa-mukharair ābhāṣyamāṇā janair</l>\n<l>na kruddhāḥ pathi naiva tuṣṭa-manaso yānti svayaṃ yoginaḥ || BharSt_3.96 ||</l>\n</lg>\n\n<lg>\n<l>hiṃsā-śūnyam ayatna-labhyam aśanaṃ dhātrā marut-kalpitaṃ</l>\n<l>vyālānaṃ paśavas tṛṇāṅkura-bhujas tuṣṭāḥ sthalī-śāyinaḥ |</l>\n<l>saṃsārārṇava-laṅghana-kṣama-dhiyāṃ vṛttiḥ kṛtā sā nṛṇāṃ</l>\n<l>tām anveṣayatāṃ prayānti satataṃ sarvaṃ samāptiṃ guṇāḥ || BharSt_3.97 ||</l>\n</lg>\n\n<lg>\n<l>gaṅgā-tīre hima-giri-śilā-baddha-padmāsanasya</l>\n<l>brahma-dhyānābhyasana-vidhinā yoga-nidrāṃ gatasya |</l>\n<l>kiṃ tair bhāvyaṃ mama sudivasair yatra te nirviśaṅkāḥ</l>\n<l>kaṇḍūyante jaraṭha-hariṇāḥ svāṅgam aṅge madīye || BharSt_3.98 ||</l>\n</lg>\n\n<lg>\n<l>jīrṇāḥ kanthā tataḥ kiṃ sitam amala-paṭaṃ paṭṭa-sūtraṃ tataḥ kiṃ</l>\n<l>ekā bhāryā tataḥ kiṃ haya-kari-sugaṇair āvṛto vā tataḥ kim |</l>\n<l>bhaktaṃ bhuktaṃ tataḥ kiṃ kadaśanam athavā vāsarānte tataḥ kiṃ</l>\n<l>vyakta-jyotir na vāntarmathita-bhava-bhayaṃ vaibhavaṃ vā tataḥ kim || BharSt_3.- ||</l>\n</lg>\n\n<lg>\n<l>pāṇiḥ pātraṃ pavitraṃ bhramaṇa-parigataṃ bhaikṣyam akṣayyam annaṃ</l>\n<l>vistīrṇaṃ vastram āśā-daśakam acapalaṃ talpam asvalpam urvīm |</l>\n<l>yeṣāṃ niḥsaṅgatāṅgī-karaṇa-pariṇata-svānta-santoṣiṇas te</l>\n<l>dhanyāḥ saṃnyasta-dainya-vyatikara-nikarāḥ karma nirmūlayanti || BharSt_3.99 ||</l>\n</lg>\n\n<lg>\n<l>trailokyādhipatitvam eva virasaṃ yasmin mahāśāsane</l>\n<l>tal labdhvāsana-vastra-māna-ghaṭane bhoge ratiṃ mā kṛthāḥ |</l>\n<l>bhogaḥ ko 'pi sa eka eva paramo nityoditā jṛmbhane</l>\n<l>yat-svādād virasā bhavanti visayās trailokya-rājyādayaḥ || BharSt_3.99*1 ||</l>\n</lg>\n\n<lg>\n<l>mātar medini tāta māruti sakhe tejaḥ subandho jala</l>\n<l>bhrātar vyoma nibaddha eṣa bhavatām antyaḥ praṇāmāñjaliḥ |</l>\n<l>yuṣmat-saṅga-vaśopajāta-sukṛta-sphāra-sphuran-nirmalajñānāpāsta-</l>\n<l>samasta-moha-mahimā līne para-brahmaṇi || BharSt_3.100 ||</l>\n</lg>\n\n<lg>\n<l>śayyā śaila-śilā-gṛhaṃ giri-guhā vastraṃ taruṇāṃ tvacaḥ</l>\n<l>sāraṅgāḥ suhṛdo nanu kṣiti-ruhāṃ vṛttiḥ phalaiḥ komalaiḥ |</l>\n<l>yesāṃ nirjharam ambu-pānam ucitaṃ ratyai tu vidyāṅganā</l>\n<l>manye te parameśvarāḥ śirasi yari baddho na sevāñjaliḥ || BharSt_3.100*1 ||</l>\n</lg>\n\n<lg>\n<l>dhairyaṃ yasya pitā kṣamā ca jananī śāntiś ciraṃ gehinī</l>\n<l>satyaṃ mitram idaṃ dayā ca bhaginī bhrātā manaḥ-saṃyamaḥ |</l>\n<l>śayyā bhūmi-talaṃ diśo 'pi vasanaṃ jñānāmṛtaṃ bhojanaṃ</l>\n<l>hy ete yasya kuṭumbino vada sakhe kasmād bhayaṃ yoginaḥ || BharSt_3.100*2 ||</l>\n</lg>\n\n<lg>\n<l>aho vā hāre vā balavati ripau vā suhṛdi vā</l>\n<l>maṇau vā loṣṭhe vā kusuma-śayane vā dṛṣadi vā |</l>\n<l>tṛṇe vā straiṇe vā mama sama-dṛśo yānti divasāḥ</l>\n<l>kvacit puṇyāraṇye śiva śiva śiveti pralapataḥ || BharSt_3.100*3 ||</l>\n</lg>\n\n  </div>\n</body>\n\n"
}