{
  "title": "sa_maitreya-madhyāntavibhāgakārikā",
  "body": "<body xmlns='http://www.tei-c.org/ns/1.0'>\n\n<p>Āryamaitreyapraṇītā Madhyāntavibhāgakārikā (Mvk)</p>\n\n<p>Lakṣaṇaparicchedaḥ prathamaḥ</p>\n\n<lg>\n<l>lakṣaṇaṃ hyāvṛtistattvaṃ pratipakṣasya bhāvanā /</l>\n<l>tatrāvasthā phalaprāptiryānānuttaryameva ca // Mvk_1.1 //</l>\n</lg>\n\n<lg>\n<l>abhūtaparikalpo 'sti dvayaṃ tatra na vidyate /</l>\n<l>śūnyatā vidyate tvatra tasyāmapi sa vidyate // Mvk_1.2 //</l>\n</lg>\n\n<lg>\n<l>na śūnyaṃ nāpi cāśūnyaṃ tasmāt sarvaṃ vidhīyate /</l>\n<l>sattvādasattvāt sattvācca madhyamā pratipacca sā // Mvk_1.3 //</l>\n</lg>\n\n<lg>\n<l>arthasattvātmavijñaptipratibhāsaṃ prajāyate /</l>\n<l>vijñānaṃ nāsti cāsyārthastadabhāvāttadapyasat // Mvk_1.4 //</l>\n</lg>\n\n<lg>\n<l>abhūtaparikalpatvaṃ siddhamasya bhavatyataḥ /</l>\n<l>na tathā sarvathābhāvāt tatkṣayānmuktiriṣyate // Mvk_1.5 //</l>\n</lg>\n\n<lg>\n<l>kalpitaḥ paratantraśca pariniṣpanna eva ca /</l>\n<l>arthādabhūtakalpācca dvayābhāvācca deśitaḥ // Mvk_1.6 //</l>\n</lg>\n\n<lg>\n<l>upalabdhiṃ samāśritya nopalabdhiḥ prajāyate /</l>\n<l>nopalabdhiṃ samāśritya nopalabdhiḥ prajāyate // Mvk_1.7 //</l>\n</lg>\n\n<lg>\n<l>upalabdhestataḥ siddhā nopalabdhisvabhāvatā /</l>\n<l>tasmācca samatā jñeyā nopalambhopalambhayoḥ // Mvk_1.8 //</l>\n</lg>\n\n<lg>\n<l>abhūtaparikalpaśca cittacaittāstridhātukāḥ /</l>\n<l>tatrārthadṛṣṭirvijñānaṃ tadviśeṣe tu caitasāḥ // Mvk_1.9 //</l>\n</lg>\n\n<lg>\n<l>evaṃ pratyayavijñānaṃ dvitīyaṃ caupabhogikam /</l>\n<l>upabhogaparicchedaprerakāstatra caitasāḥ // Mvk_1.10 //</l>\n</lg>\n\n<lg>\n<l>chādanādropaṇāccaiva nayanātsaṃparigrahāt /</l>\n<l>pūraṇāt triparicchedādupabhogācca karṣaṇāt // Mvk_1.11 //</l>\n</lg>\n\n<lg>\n<l>nibandhanādābhimakhyād duḥkhanāt kliśyate jagat /</l>\n<l>tredhā dvedhā ca saṃkleśaḥ saptadhābhūtakalpanāt // Mvk_1.12 //</l>\n</lg>\n\n<lg>\n<l>lakṣaṇaṃ cātha paryāyastadartho bheda eva ca /</l>\n<l>sādhanañceti vijñeyaṃ śūnyatāyāḥ samāsataḥ // Mvk_1.13 //</l>\n</lg>\n\n<lg>\n<l>dvayābhāvo hyabhāvasya bhāvaḥ śūnyasya lakṣaṇam /</l>\n<l>na bhāvo nāpi cābhāvao na pṛthaktvaikalakṣaṇam // Mvk_1.14 //</l>\n</lg>\n\n<lg>\n<l>tathatā bhūtakoṭiścānimittaṃ paramārthatā /</l>\n<l>dharmadhātuśca paryāyāḥ śūnyatāyāḥ samāsataḥ // Mvk_1.15 //</l>\n</lg>\n\n<lg>\n<l>ananyathāviparyāsatannirodhāryagocaraiḥ /</l>\n<l>hetutvāccāryadharmaṇāṃ paryāyārtho yathākramam // Mvk_1.16 //</l>\n</lg>\n\n<lg>\n<l>saṃkliṣṭā ca viśuddhā ca samalā nirmalā ca sā /</l>\n<l>abdhātukanakākāśaśuddhivacchuddhiriṣyate // Mvk_1.17 //</l>\n</lg>\n\n<lg>\n<l>bhoktṛbhojanataddhehapratiṣṭhāvastuśūnyatā /</l>\n<l>tacca yena yathā dṛṣṭaṃ yadarthaṃ tasya śūnyatā // Mvk_1.18 //</l>\n</lg>\n\n<lg>\n<l>śubhadvayasya prāptyartha sadā sattvahitāya ca /</l>\n<l>saṃsārātyajanārthaṃ ca kuśalasyākṣayāya ca // Mvk_1.19 //</l>\n</lg>\n\n<lg>\n<l>gotrasya ca viśuddhayarthaṃ lakṣaṇavyañjanāptaye /</l>\n<l>śuddhaye bu[ddha]dharmāṇāṃ bodhisattvaḥ prapadyate // Mvk_1.20 //</l>\n</lg>\n\n<lg>\n<l>pudgalasyātha dharmāṇāmabhāvaḥ śūnyatātra hi /</l>\n<l>tadabhāvasya sadbhāvastasmin sā śūnyatāparā // Mvk_1.21 //</l>\n</lg>\n\n<lg>\n<l>saṃkliṣṭā cedbhavennāsau muktāssyuḥ sarvadehinaḥ /</l>\n<l>viśuddhā cedbhavennāsau vyāyāmo niṣphalo bhavet // Mvk_1.22 //</l>\n</lg>\n\n<lg>\n<l>na kliṣṭā nāpi va 'ākliṣṭā śuddhāśuddhā na caiva sā /</l>\n<l>prabhāsvaratvāccittasya kleśasyāgantukatvataḥ // Mvk_1.23 //</l>\n</lg>\n\n<p>// iti lakṣaṇaparicchedaḥ prathamaḥ //</p>\n\n<p>Āvaraṇaparicchedo dvitīyaḥ</p>\n\n<lg>\n<l>vyāpi prādeśikodriktasamādānavivarjanam /</l>\n<l>dvayāvaraṇamākhyātaṃ navadhā kleśalakṣaṇam // Mvk_2.1 //</l>\n</lg>\n\n<lg>\n<l>saṃyojanānyāvaraṇamudvegasamupekṣayoḥ /</l>\n<l>tattvadṛṣṭeśca satkāyadṛṣṭestadvastuno 'pi ca // Mvk_2.2 //</l>\n</lg>\n\n<lg>\n<l>nirodhamārgaratneṣu lābhasatkāra eva ca /</l>\n<l>saṅkleśasya parijñāne śubhādau daśadhāparam // Mvk_2.3 //</l>\n</lg>\n\n<lg>\n<l>aprayogo 'nāyatane 'yogavihitaśca yaḥ /</l>\n<l>notpattiramanaskāraḥ sambhārasyāprapūrṇatā // Mvk_2.4 //</l>\n</lg>\n\n<lg>\n<l>gotramitrasya vaidhuryaṃ cittasya parikheditā /</l>\n<l>pratipatteśca vaidhuryaṃ kuduṣṭajanavāsatā // Mvk_2.5 //</l>\n</lg>\n\n<lg>\n<l>dauṣṭhulyamavaśiṣṭatvaṃ trayāt prajñāvipakvatā /</l>\n<l>prakṛtyā caiva dauṣṭhulyaṃ kausīdyaṃ ca pramāditā // Mvk_2.6 //</l>\n</lg>\n\n<lg>\n<l>saktirbhave ca bhoge ca līnacittatvameva ca /</l>\n<l>aśraddhānadhimuktiśca yathārutavicāraṇā // Mvk_2.7 //</l>\n</lg>\n\n<lg>\n<l>saddharme 'gauravaṃ lābhe gurutākṛpatā tathā /</l>\n<l>śrutavyasanamalpatvaṃ samādhyaparikarmitā // Mvk_2.8 //</l>\n</lg>\n\n<lg>\n<l>śubhaṃ bodhiḥ samādānaṃ dhīmattvābhrāntyanāvṛtī /</l>\n<l>nṛtyatrāso 'matsaritvaṃ vaśitvañca śubhādayaḥ // Mvk_2.9 //</l>\n</lg>\n\n<lg>\n<l>trīṇi trīṇi ca eteṣāṃ jñeyānyāvaraṇāni hi /</l>\n<l>pakṣyapāramitābhūmiṣvanyadāvaraṇaṃ punaḥ // Mvk_2.10 //</l>\n</lg>\n\n<lg>\n<l>vastvakauśalakausīdyaṃ samādherdvayahīnatā /</l>\n<l>aropaṇātha daurbalyaṃ dṛṣṭidauṣṭhulyaduṣṭatā // Mvk_2.11 //</l>\n</lg>\n\n<lg>\n<l>aiśvaryasyātha sugateḥ sattvātyāgasya cāvṛtiḥ /</l>\n<l>hānivṛddhyośca doṣāṇāṃ guṇānāmavatāraṇe // Mvk_2.12 //</l>\n</lg>\n\n<lg>\n<l>vimocane 'kṣayatve ca nairantarye śubhasya ca /</l>\n<l>niyatīkaraṇe dharmasambhogaparipācane // Mvk_2.13 //</l>\n</lg>\n\n<lg>\n<l>sarvatragārthe agrārthe niṣyandāgrārtha eva ca /</l>\n<l>niṣparigrahatārtha ca santānābheda eva ca // Mvk_2.14 //</l>\n</lg>\n\n<lg>\n<l>nissaṅkleśaviśuddhyarthe 'nānātvārtha eva ca /</l>\n<l>ahīnānadhikārthe ca caturdhāvaśitāśraye // Mvk_2.15 //</l>\n</lg>\n\n<lg>\n<l>dharmadhātāvavidyeyamakliṣṭā daśadhāvṛtiḥ /</l>\n<l>daśabhūmivipakṣeṇa pratipakṣāstu bhūmayaḥ // Mvk_2.16 //</l>\n</lg>\n\n<lg>\n<l>kleśāvaraṇamākhyātaṃ jñeyāvaraṇameva ca /</l>\n<l>sarvāṇyāvaraṇānīha yatkṣayānmuktiriṣyate // Mvk_2.17 //</l>\n</lg>\n\n<p>// ityāvaraṇaparicchedo dvitīyaḥ //</p>\n\n<p>Tattvaparicchedastṛtīyaḥ</p>\n\n<lg>\n<l>mūlalakṣaṇatattvamaviparyāsalakṣaṇam /</l>\n<l>phalahetumayaṃ tattvaṃ sūkṣmaudārikameva ca // Mvk_3.1 //</l>\n</lg>\n\n<lg>\n<l>prasiddhaṃ śuddhiviṣayaṃ saṅgrāhyaṃ bhedalakṣaṇam /</l>\n<l>kauśalyatattvaṃ daśadhā ātmadṛṣṭivipakṣataḥ // Mvk_3.2 //</l>\n</lg>\n\n<lg>\n<l>svabhāvastrividho 'sacca nityaṃ saccāpyatattvataḥ /</l>\n<l>sadasattattvataśceti svabhāvatrayamiṣyate // Mvk_3.3 //</l>\n</lg>\n\n<lg>\n<l>samāropāpavādasya dharmapudgalayoriha /</l>\n<l>grāhyagrāhakayoścāpi bhāvābhāve ca darśanam // Mvk_3.4 //</l>\n</lg>\n\n<lg>\n<l>yajjñānānna pravarteta taddhi tattvasya lakṣaṇam /</l>\n<l>asadartho hyanityārtha utpādadavyayalakṣaṇaḥ // Mvk_3.5 //</l>\n</lg>\n\n<lg>\n<l>samalāmalabhāvena mūlatattve yathākramam /</l>\n<l>duḥkhamādānalakṣmākhyaṃ sambandhenāparaṃ matam // Mvk_3.6 //</l>\n</lg>\n\n<lg>\n<l>abhāvaścāpyatadbhāvaḥ prakṛtiḥ śūnyatā matā /</l>\n<l>alakṣaṇañca nairātmyaṃ tadvilakṣaṇameva ca // Mvk_3.7 //</l>\n</lg>\n\n<lg>\n<l>svalakṣaṇañca nirdiṣṭaṃ duḥkhasatyamato matam /</l>\n<l>vāsanātha samutthānamavisaṃyoga eva ca // Mvk_3.8 //</l>\n</lg>\n\n<lg>\n<l>svabhāvadvayanotpattirmalaśāntidvayaṃ matam /</l>\n<l>parijñāyāṃ prahāṇe ca prāptisākṣātkṛtāvayam // Mvk_3.9 //</l>\n</lg>\n\n<lg>\n<l>mārgasatyaṃ samākhyātaṃ prajñaptipratipattitaḥ /</l>\n<l>tathodbhāvanayaudāraṃ paramārthantu ekataḥ // Mvk_3.10 //</l>\n</lg>\n\n<lg>\n<l>arthaprāptiprapattyā hi paramārthastridhā mataḥ /</l>\n<l>nirvikārāviparyāsapariniṣpattito dvayam // Mvk_3.11 //</l>\n</lg>\n\n<lg>\n<l>lokaprasiddhamekasmāt trayād yuktiprasiddhakam /</l>\n<l>viśuddhagocaraṃ dvedhā ekasmādeva kīrtitam // Mvk_3.12 //</l>\n</lg>\n\n<lg>\n<l>nimittasya vikalpasya nāmnaśca dvayasaṅgrahaḥ /</l>\n<l>samyagjñānasatattvasya ekenaiva ca saṅgrahaḥ // Mvk_3.13 //</l>\n</lg>\n\n<lg>\n<l>pravṛttitattvaṃ dvividhaṃ sanniveśakupannatā /</l>\n<l>ekaṃ lakṣaṇavijñaptiśuddhisamyakprapannatā // Mvk_3.14 //</l>\n</lg>\n\n<lg>\n<l>ekahetutvabhoktṛtvakartṛtvavaśavartane /</l>\n<l>ādhipatyārthanityatve kleśaśuddhyāśraye 'pi ca // Mvk_3.15 //</l>\n</lg>\n\n<lg>\n<l>yogitvāmuktamuktatve ātmadarśanameṣu hi /</l>\n<l>parikalpavikalpārthadharmatārthena teṣu te // Mvk_3.16 //</l>\n</lg>\n\n<lg>\n<l>anekatvābhisaṅkṣepaparicchedārtha āditaḥ /</l>\n<l>grāhakagrāhyatadgrāhabījārthaścāparo mataḥ // Mvk_3.17 //</l>\n</lg>\n\n<lg>\n<l>veditārthaparicchedabhogāyadvārato 'param /</l>\n<l>punarhetuphalāyāsānāropānapavādataḥ // Mvk_3.18 //</l>\n</lg>\n\n<lg>\n<l>aniṣṭeṣṭaviśuddhīnāṃ samotpattyādhipatyayoḥ /</l>\n<l>samprāptisamudācārapāratantryārthato 'param // Mvk_3.19 //</l>\n</lg>\n\n<lg>\n<l>grahaṇasthānasandhānabhogaśuddhidvayārthataḥ /</l>\n<l>phalahetūpayogārthanopayogāttathāparam // Mvk_3.20 //</l>\n</lg>\n\n<lg>\n<l>vedanāsanimittārthatannimittaprapattitaḥ /</l>\n<l>tacchamapratipakṣārthayogādaparamiṣyate // Mvk_3.21 //</l>\n</lg>\n\n<lg>\n<l>guṇadoṣāvikalpena jñānena parataḥ svayam /</l>\n<l>niryāṇādaparaṃ jñeyaṃ saprajñaptisahetukāt // Mvk_3.22 //</l>\n</lg>\n\n<p>nimittāt praśamāt sārthāt paścimaṃ samudāhṛtam //</p>\n\n<p>// iti tattvaparicchedastṛtīyaḥ //</p>\n\n<p>Pratipakṣabhāvanāvasthāphalaparicchedaścaturthaḥ</p>\n\n<lg>\n<l>dauṣṭhulyāt tarṣahetutvād vastutvādavimohataḥ /</l>\n<l>catussatyāvatārāya smṛtyupasthānabhāvanā // Mvk_4.1 //</l>\n</lg>\n\n<lg>\n<l>parijñāte vipakṣe ca pratipakṣe ca sarvathā /</l>\n<l>tadapāyāya vīryaṃ hi caturdhā sampravartate // Mvk_4.2 //</l>\n</lg>\n\n<lg>\n<l>karmaṇyatā sthitestatra sarvārthānāṃ samṛddhaye /</l>\n<l>pañcadoṣaprahāṇāṣṭasaṃskārāsevanānvayā // Mvk_4.3 //</l>\n</lg>\n\n<lg>\n<l>kausīdyamavavādasya sammoṣo laya uddhavaḥ /</l>\n<l>asaṃskāro 'tha saṃskāraḥ pañca doṣā ime matāḥ // Mvk_4.4 //</l>\n</lg>\n\n<lg>\n<l>āśrayo 'thāśritastasya nimittaṃ phalameva ca /</l>\n<l>ālambane 'sammoṣo layauddhatyānubuddhyanā // Mvk_4.5 //</l>\n</lg>\n\n<lg>\n<l>tadapāyābhisaṃskāraḥ śāntau praśaṭhavāhitā /</l>\n<l>ropite mokṣabhāgīye cchandayogādhipatyataḥ // Mvk_4.6 //</l>\n</lg>\n\n<lg>\n<l>ālambane 'sammoṣāvisāravicayasya ca /</l>\n<l>vipakṣasya hi saṃlekhāt pūrvasya phalamuttaram // Mvk_4.7 //</l>\n</lg>\n\n<lg>\n<l>dvau dvau nirvedhabhāgīyāvindriyāṇi balāni ca /</l>\n<l>āśrayāṅgaṃ svabhāvāṅgaṃ niryāṇāṅgaṃ tṛtīyakam // Mvk_4.8 //</l>\n</lg>\n\n<lg>\n<l>caturthamanuśaṃsāṅgaṃ niḥkleśāṅgaṃ tridhā matam /</l>\n<l>nidānenāśrayeṇeha svabhāvena ca deśitam // Mvk_4.9 //</l>\n</lg>\n\n<lg>\n<l>paricchedo 'tha samprāptiḥ parasambhāvanā tridhā /</l>\n<l>vipakṣapratipakṣaśca mārgasyāṅgaṃ tadaṣṭadhā // Mvk_4.10 //</l>\n</lg>\n\n<lg>\n<l>dṛṣṭau śīle 'tha saṃlekhe paravijñaptiriṣyate /</l>\n<l>kleśopakleśavaibhutvavipakṣapratipakṣatā // Mvk_4.11 //</l>\n</lg>\n\n<lg>\n<l>anukūlā viparyastā sānubandhā viparyayā /</l>\n<l>aviparyastaviparyāsānanubandha ca bhāvanā // Mvk_4.12 //</l>\n</lg>\n\n<lg>\n<l>ālambanamanaskāraprāptitastad viśiṣṭatā /</l>\n<l>hetvavasthāvatārākhyā prayogaphalasaṃjñitā // Mvk_4.13 //</l>\n</lg>\n\n<lg>\n<l>kāryākāryaviśiṣṭā ca uttarānuttarā ca sā /</l>\n<l>adhimuktau praveśe ca niryāṇe vyākṛtāvapi // Mvk_4.14 //</l>\n</lg>\n\n<lg>\n<l>kathikatve 'bhiṣeke ca samprāptāvanuśaṃsane /</l>\n<l>kṛtyānuṣṭhāna uddiṣṭā dharmādhātau tridhā punaḥ // Mvk_4.15 //</l>\n</lg>\n\n<lg>\n<l>aśuddhāśuddhaśuddhā ca viśuddhā ca yathārthataḥ /</l>\n<l>pudgalānāṃ vyavasthānaṃ yathāyogamato matam // Mvk_4.16 //</l>\n</lg>\n\n<lg>\n<l>bhājanatvaṃ vipākākhyaṃ balantasyādhipatyataḥ /</l>\n<l>rucirvṛddhirviśuddhiśca phalametad yathākramam // Mvk_4.17 //</l>\n</lg>\n\n<lg>\n<l>uttarottaramādyañca tadabhyāsat samāptitaḥ /</l>\n<l>ānukūlyād vipakṣācca visaṃyogād viśeṣataḥ // Mvk_4.18 //</l>\n</lg>\n\n<p>uttarānuttaratvācca phalamanyat samāsataḥ /</p>\n\n<p>// iti pratipakṣabhāvanādiparicchedaścaturthaḥ //</p>\n\n<p>5 Yānānuttaryaparicchedaḥ pañcamaḥ</p>\n\n<lg>\n<l>ānuttaryaṃprapattau hi punarālambane matam /</l>\n<l>samudāgama uddiṣṭaṃ pratipattistu ṣaḍ vidhā // Mvk_5.1 //</l>\n</lg>\n\n<lg>\n<l>paramātha manaskāre anudharme 'ntavarjane /</l>\n<l>viśiṣṭā cāviśiṣṭā ca paramā dvādaśātmikā // Mvk_5.2 //</l>\n</lg>\n\n<lg>\n<l>audāryamāyatatvañca adhikaro 'kṣayātmatā /</l>\n<l>nairantaryamakṛcchratvaṃ vittatvañca parigrahaḥ // Mvk_5.3 //</l>\n</lg>\n\n<lg>\n<l>ārambhaprāptiniṣyandaniṣpattiḥ paramā matā /</l>\n<l>tataśca paramārthena daśa pāramitā matāḥ // Mvk_5.4 //</l>\n</lg>\n\n<lg>\n<l>dānaṃ śīlaṃ kṣamā vīryaṃ dhyānaṃ prajñā upāyatā /</l>\n<l>praṇidhānaṃ balaṃ jñānametāḥ pāramitā daśa // Mvk_5.5 //</l>\n</lg>\n\n<lg>\n<l>anugraho 'vighātaśca karma tasya ca marṣaṇam /</l>\n<l>guṇavṛddhiśca sāmarthyamavatāravimocane // Mvk_5.6 //</l>\n</lg>\n\n<lg>\n<l>akṣayatvaṃ sadā vṛttirniyataṃ bhogapācane /</l>\n<l>yathāprajñaptito dharmamahāyānamanaskriyā // Mvk_5.7 //</l>\n</lg>\n\n<lg>\n<l>bodhisattvasya satataṃ prajñayā triprakārayā /</l>\n<l>dhātupuṣṭayaipraveśāya cārthasiddhyai bhavatyasau // Mvk_5.8 //</l>\n</lg>\n\n<lg>\n<l>saṃyuktā dharmacaritaiḥ sā jñeyā daśabhiḥ punaḥ /</l>\n<l>lekhanā pūjanā dānaṃ śravaṇaṃ vācanod grahaḥ // Mvk_5.9 //</l>\n</lg>\n\n<lg>\n<l>prakāśanātha svādhyāyaścintanā bhāvanā ca tat /</l>\n<l>ameyapuṇyaskandhaṃ hi caritaṃ tad daśātmakam // Mvk_5.10 //</l>\n</lg>\n\n<lg>\n<l>viśeṣādakṣayatvācca parānugrahato 'śamāt /</l>\n<l>avikṣiptāviparyāsapraṇatā cānudhārmikī // Mvk_5.11 //</l>\n</lg>\n\n<lg>\n<l>vyutthānaṃ viṣaye sārastathāsvādalayoddhavaḥ /</l>\n<l>sambhāvanābhisandhiśca manaskāre 'pyahaṃkṛtiḥ // Mvk_5.12 //</l>\n</lg>\n\n<lg>\n<l>hīnacittañca vikṣepaḥ parijñeyo hi dhīmatā /</l>\n<l>vyañjanārthamanaskāre 'visāre lakṣaṇadvaye // Mvk_5.13 //</l>\n</lg>\n\n<lg>\n<l>aśuddhaśuddhāvāgantukatve 'trāsitānunnatau /</l>\n<l>saṃyogāt saṃstavāccaiva viyogādapyasaṃstavāt // Mvk_5.14 //</l>\n</lg>\n\n<lg>\n<l>arthasattvamasattvañca vyañjane so 'viparyayaḥ /</l>\n<l>dvayena pratibhāsatvaṃ tathā cāvidyamānatā // Mvk_5.15 //</l>\n</lg>\n\n<lg>\n<l>arthe sa cāviparyāsaḥ sadasattvena varjitaḥ /</l>\n<l>tajjalpabhāvito jalpamanaskārastadāśrayaḥ // Mvk_5.16 //</l>\n</lg>\n\n<lg>\n<l>manaskāre 'viparyāso dvayaprakhyānakāraṇe /</l>\n<l>māyādivadasattvañca sattvañcārthasya tanmatam // Mvk_5.17 //</l>\n</lg>\n\n<lg>\n<l>so 'visāre 'viparyāso bhāvābhāvāvisārataḥ /</l>\n<l>sarvasya nāmamātratvaṃ sarvakalpāpravṛttaye // Mvk_5.18 //</l>\n</lg>\n\n<lg>\n<l>svalakṣaṇe 'viparyāsaḥ paramārthe svalakṣaṇe /</l>\n<l>dharmadhātuvinirmukto yasmād dharmo na vidyate // Mvk_5.19 //</l>\n</lg>\n\n<lg>\n<l>sāmānyalakṣaṇantasmāt sa ca tatrāviparyayaḥ /</l>\n<l>viparyastamanaskārāvihāniparihāṇitaḥ // Mvk_5.20 //</l>\n</lg>\n\n<lg>\n<l>tadaśuddhirviśuddhiśca sa ca tatrāviparyayaḥ /</l>\n<l>dharmadhātorviśuddhatvāt prakṛtyā vyomavatpunaḥ // Mvk_5.21 //</l>\n</lg>\n\n<lg>\n<l>dvayasyāgantukatvaṃ hi sa ca tatrāviparyayaḥ /</l>\n<l>saṃkleśaśca viśuddhiśca dharmapudgalayorna hi // Mvk_5.22 //</l>\n</lg>\n\n<lg>\n<l>asattvāt trāsatāmānau nātaḥ so 'trāviparyayaḥ /</l>\n<l>pṛthaktvaikatvamantaśca tīrthyaśrāvakayorapi // Mvk_5.23 //</l>\n</lg>\n\n<lg>\n<l>samāropāpavādānto dvidhā pudgaladharmayoḥ /</l>\n<l>vipakṣapratipakṣāntaḥ śāśvatocchedasaṃjñitaḥ // Mvk_5.24 //</l>\n</lg>\n\n<lg>\n<l>grāhyagrāhakasaṃkleśavyavadāne dvidhā tridhā /</l>\n<l>vikalpadvayatāntaśca sa ca saptavidho mataḥ // Mvk_5.25 //</l>\n</lg>\n\n<lg>\n<l>bhāvābhāve praśāmye 'tha śamane trāsyatadbhaye /</l>\n<l>grāhyagrāhe 'tha samyaktvamithyātve vyāpṛtau na ca // Mvk_5.26 //</l>\n</lg>\n\n<lg>\n<l>ajanmasamakālatve sa vikalpadvayāntatā /</l>\n<l>viśiṣṭā cāviśiṣṭā ca jñeyā daśasu bhūmiṣu // Mvk_5.27 //</l>\n</lg>\n\n<lg>\n<l>vyavasthānantato dhātuḥ sādhyasādhanadhāraṇā /</l>\n<l>avadhārapradhārā ca prativedhaḥ pratānatā // Mvk_5.28 //</l>\n</lg>\n\n<lg>\n<l>pragamaḥ praśaṭhatvañca prakarṣālambanammatam /</l>\n<l>avaikalyāpratikṣepo 'vikṣepaśca prapūraṇā // Mvk_5.29 //</l>\n</lg>\n\n<lg>\n<l>samutpādo nirūḍhiśca karmaṇyatvāpratiṣṭhitā /</l>\n<l>nirāvaraṇatā tasyāpraśrabdhisamudāgamaḥ // Mvk_5.30 //</l>\n</lg>\n\n<lg>\n<l>śāstraṃ madhyavibhāgaṃ hi gūḍhasārārthameva ca /</l>\n<l>mahārthañcaiva sarvārthaṃ sarvānarthapraṇodanam // Mvk_5.31 //</l>\n</lg>\n\n<p>// iti yānānuttarya paricchedaḥ pañcamaḥ //</p>\n\n<p>samāptā madhyāntavibhāgakārikāḥ</p>\n\n  </body>\n\n"
}