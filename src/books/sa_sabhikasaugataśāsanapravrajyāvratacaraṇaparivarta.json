{
  "title": "sa_sabhikasaugataśāsanapravrajyāvratacaraṇaparivarta",
  "body": "<body xmlns='http://www.tei-c.org/ns/1.0'>\n\n<p>Sabhikasaugataśāsanapravrajyāvratacaraṇaparivarta</p>\n\n<lg>\n<l>(SAM 4Ob4: additional verses)</l>\n<l>athāśoko mahārājaḥ śrotuṃ subhāṣitaṃ punaḥ /</l>\n<l>upaguptaṃ yatiṃ natvā sāñjalir evam abravīt // Svp_*1* //</l>\n</lg>\n\n<lg>\n<l>bhadanta śrotum icchāmi punas tasya jagadguroḥ /</l>\n<l>munīndrasyānubhāvatvaṃ tat samādeṣṭum arhati // Svp_*2* //</l>\n</lg>\n\n<lg>\n<l>iti saṃprārthitaṃ rājñā śrutvā so 'rhan yatiḥ sudhīḥ /</l>\n<l>taṃ narendraṃ samāmantrya saṃpaśyann evam ādiśat // Svp_*3* //</l>\n</lg>\n\n<lg>\n<l>(SAM 40b6; BKA C 99b4; BKA T 71b8)</l>\n<l>atha śṛṇu samādhāya yathā me guruṇoditaṃ /</l>\n<l>tathāhaṃ saṃpravakṣyāmi tava puṇyapravṛddhaye // Svp_1 //</l>\n</lg>\n\n<lg>\n<l>tad yathābhūn mahāpuryāṃ mathurāyāṃ mahājanaḥ /</l>\n<l>sādhubhogābhidhaḥ śreṣṭhī sarvadravyasamṛddhimān // Svp_2 //</l>\n</lg>\n\n<lg>\n<l>tasya bhāryā subhadrāṃgī sundarī ratisaṃnibhā /</l>\n<l>sādhvī śrīsadṛśākārā priyaṃvadābhidhā varā // Svp_3 //</l>\n</lg>\n\n<lg>\n<l>tasyās triyaṃtrikā jātā dārikā vyaṃgikāśrayā /</l>\n<l>tāṃ dṛṣṭvā dārikāṃ mātā babhūva vyāhatāśayā // Svp_4 //</l>\n</lg>\n\n<lg>\n<l>janako 'pi samālokya dārikāṃ tāṃ triyantrikāṃ /</l>\n<l>lajjāvidaritasvāntas tasthau niśvāsatatparaḥ // Svp_5 //</l>\n</lg>\n\n<lg>\n<l>tataḥ sa janakaḥ śreṣṭhī nimittajñān vicakṣaṇān /</l>\n<l>tīrthikān sahasāmantrya dārikāṃ tām adarśayat // Svp_6 //</l>\n</lg>\n\n<lg>\n<l>triyantritāṃ śiśuṃ dṛṣṭvā nimittajñaḥ sa tīrthikaḥ /</l>\n<l>dārikeyam abhadreti śreṣṭhino 'gre nyavedayat // Svp_7 //</l>\n</lg>\n\n<lg>\n<l>tac chrutvā janakaḥ śreṣṭhī duḥkhaśaṃkākulāśayaḥ /</l>\n<l>snehaśokāgnitaptātmā tasthau saṃmohitendriyaḥ // Svp_8 //</l>\n</lg>\n\n<lg>\n<l>tāṃ dṛṣṭvā sā satī bhāryā śrutvā tat tīrthikoditaṃ /</l>\n<l>snehaśokāgnisaṃtaptā babhūva vyāhatāśayā // Svp_9 //</l>\n</lg>\n\n<lg>\n<l>tasmin kaṇe supuṇyātmā sarvavidyāvicakṣaṇā /</l>\n<l>sā parivrājikā tatra śreṣṭhigṛha upācarat // Svp_10 //</l>\n</lg>\n\n<lg>\n<l>tāṃ dṛṣṭvā samupāyātāṃ śreṣṭhī sa sahasotthitaḥ /</l>\n<l>sādaraṃ samupāmantrya śuddhāsane nyaveśayat // Svp_11 //</l>\n</lg>\n\n<lg>\n<l>sādhubhogas tataḥ śreṣṭhī tāṃ parivrājikāṃ mudā /</l>\n<l>abhyarcya bhojayitvā ca saṃprasādyaivam abravīt // Svp_12 //</l>\n</lg>\n\n<lg>\n<l>bhadrike dārikā jātā mamātmajā triyantrikā /</l>\n<l>imāṃ te dātum icchāmi samanvāhartum arhasi // Svp_13 //</l>\n</lg>\n\n<lg>\n<l>iti nivedya sa śreṣṭhī samādāya nijāṃ sutāṃ /</l>\n<l>tāṃ tasyāḥ purataḥ sthāpya bahu dravyaṃ ca prabravīt // Svp_14 //</l>\n</lg>\n\n<lg>\n<l>iyaṃ me dārikā bhadre bhavatyai saṃkalpitā mayā /</l>\n<l>tad bhavatyā samādāya saṃpālyā svātmajā yathā // Svp_15 //</l>\n</lg>\n\n<lg>\n<l>tvaṃ putraputrīhīnāsi nirbhartṛkā nirākulā /</l>\n<l>tasmāt tvayā pālanīyā svātmajeva śiśur iyaṃ // Svp_16 //</l>\n</lg>\n\n<lg>\n<l>iti nivedya sa śreṣṭhī sadhātrīṃ tāṃ sutāṃ mudā /</l>\n<l>bahudravyānvitāṃ tasyai datvaivaṃ punar abravīt // Svp_17 //</l>\n</lg>\n\n<lg>\n<l>yadeyaṃ saṃpravṛddhā syāt tadā te dāsikā bhavet /</l>\n<l>tasmād yāvad iyaṃ bālā tāvat pālyā tvayā sadā // Svp_18 //</l>\n</lg>\n\n<lg>\n<l>tataḥ pravrājya sve dharme saṃcārayasva sanmate /</l>\n<l>adhyāpaya ca sarvāṇi śāstrāṇy api yathākramaṃ // Svp_19 //</l>\n</lg>\n\n<lg>\n<l>ity uktvā sa pitā putrīṃ vastrālaṃkāramaṇḍitām /</l>\n<l>tāṃ tasyai brahmacāriṇyai saṃkalpya pradadau muda // Svp_20 //</l>\n</lg>\n\n<lg>\n<l>tat pradattāṃ samādāya sadhātrīṃ sopacārikāṃ /</l>\n<l>datvā bhadrāśiṣaṃ tasmai śirī nāmā tato 'carat* // Svp_21 //</l>\n</lg>\n\n<lg>\n<l>tatra sā svāśrame gatvā sadhātrīṃ tāṃ pramoditā /</l>\n<l>svātmajām iva saṃpālya sahasā samapoṣayat // Svp_22 //</l>\n</lg>\n\n<lg>\n<l>evaṃ saṃpālyamānā sā dine dine 'bhivardhitā /</l>\n<l>paripuṣṭendriyā kāntā sarvamanoharābhavat // Svp_23 //</l>\n</lg>\n\n<lg>\n<l>tatas tayānuśāsinyā pravrājitā yathāvidhiṃ /</l>\n<l>sā yatisaṃvaraṃ dhṛtvā kāṣāyacīvarācarat // Svp_24 //</l>\n</lg>\n\n<lg>\n<l>tataḥ sā sumatī kanyā sarvā lipīr aśikṣata /</l>\n<l>tataḥ krameṇa sarvāṇi śāstrāṇi samaśikṣata // Svp_25 //</l>\n</lg>\n\n<lg>\n<l>evam adhītya sā vijñā sarvavidyāntapāragā /</l>\n<l>mahādhīr iti nāmābhūt subuddhitvāt triyantrikā // Svp_26 //</l>\n</lg>\n\n<lg>\n<l>krameṇa kuṭilāṃgī sā śālaproccābhavat sudhīḥ /</l>\n<l>nijadharmānubhāvena pūrvapāpakṣayaṃ gate // Svp_27 //</l>\n</lg>\n\n<lg>\n<l>catuḥṣaṣṭi kalādhītā vedādhyayanacāturī /</l>\n<l>sarvavādimanotrāsaṃ saṃharantī vyarājata // Svp_28 //</l>\n</lg>\n\n<lg>\n<l>sarve 'pi vādino vijñās tāṃ jetuṃ naiva śekire /</l>\n<l>saiva pravādinaḥ sarvān vinirjityābhyarājata // Svp_29 //</l>\n</lg>\n\n<lg>\n<l>tat kīrtisurabhis tasyāḥ samantataḥ prasāritā /</l>\n<l>tat sumatiṃ samakarṇya sarve 'tivismayaṃ yayuḥ // Svp_30 //</l>\n</lg>\n\n<lg>\n<l>tadā tatra dvijo vidvān sarvavedāntapāragaḥ /</l>\n<l>vidyākarābhidho mānī dakṣiṇātaḥ samāgataḥ // Svp_31 //</l>\n</lg>\n\n<lg>\n<l>sa pārśvaṃ tāmrapaṭṭena veṣṭayitvā samunmanāḥ /</l>\n<l>ulkām ujvālitāṃ dhṛtvā pure tatra mudāviśat // Svp_32 //</l>\n</lg>\n\n<lg>\n<l>yo mayā saha saṃvādaṃ kartum atra samicchati /</l>\n<l>tasyāham upagaccheyam iti mānī mudācarat // Svp_33 //</l>\n</lg>\n\n<lg>\n<l>tam āyātaṃ samālokya māthurikā mahājanāḥ /</l>\n<l>taṃ dvijaṃ samupāmantrya sarve py evaṃ babhāṣire // Svp_34 //</l>\n</lg>\n\n<lg>\n<l>sādho mātra samāgaccha dhṛtvolkāṃ jvalitām imāṃ /</l>\n<l>yā parivrājikā sādhvī sā prājñā vidyate satī // Svp_35 //</l>\n</lg>\n\n<lg>\n<l>iti tair gaditaṃ śrutvā vidyākaro 'timānikaḥ /</l>\n<l>māthurikān upāsṛtya sāhaṃkāraḥ samabravīt // Svp_36 //</l>\n</lg>\n\n<lg>\n<l>kā parivrājikā prājñā vidyate 'tra kuhāśritā /</l>\n<l>tām ahaṃ draṣṭum icchāmi tad darśayitum arhathaḥ // Svp_37 //</l>\n</lg>\n\n<lg>\n<l>iti taduktam ākarṇya sarve 'pi te mahājanāḥ /</l>\n<l>brāhmaṇaṃ taṃ samālokya saṃpraṣṭum evam abravīt // Svp_38 //</l>\n</lg>\n\n<lg>\n<l>sādho yadi tayā sārdhaṃ saṃvādaṃ kartum icchasi /</l>\n<l>tāṃ kāntāṃ sumatiṃ vijñāṃ darśayiṣyāmahe vayaṃ // Svp_39 //</l>\n</lg>\n\n<lg>\n<l>iti sarvair api proktaṃ śrutvā sa brāhmaṇo mudā /</l>\n<l>saṃpaśyans tān janān sarvān puraḥ sthitvaivam abravīt // Svp_40 //</l>\n</lg>\n\n<lg>\n<l>bho bhavantas tayā sārdhaṃ saṃvādaṃ kartum utsahe /</l>\n<l>tad enāṃ samupānīya darśayantu puro mama // Svp_41 //</l>\n</lg>\n\n<lg>\n<l>iti tena samākhyātaṃ śrutvā tatheti te janāḥ /</l>\n<l>sahasā tatrāśrame gatvā tasyā yater upāśrayan // Svp_42 //</l>\n</lg>\n\n<lg>\n<l>tān vīkṣya samupāsīnān sā parivrājikā mudā /</l>\n<l>kimartham āgatā yūyam iti saṃparyapṛcchata // Svp_43 //</l>\n</lg>\n\n<lg>\n<l>tac chrutvā te janāḥ sarve natvā sāṃjalayo mudā /</l>\n<l>tāṃ mahādhiyam āpaśyan māthurā evam abruvan // Svp_44 //</l>\n</lg>\n\n<lg>\n<l>eko 'tra brāhmaṇo vidvān sarvaśāstravicakṣaṇaḥ /</l>\n<l>vedāntapārago vijño dakṣiṇātaḥ samāgataḥ // Svp_45 //</l>\n</lg>\n\n<lg>\n<l>tat tena saha saṃvādaṃ kartuṃ yadi tvam icchasi /</l>\n<l>sarvalokasabhāmadhye svaguṇaṃ saṃprakāśaya // Svp_46 //</l>\n</lg>\n\n<lg>\n<l>śaknosi yadi vijñena saṃvādaṃ kuru mānini /</l>\n<l>parājitā cet tena tvaṃ vayam apy upahāsyatāṃ // Svp_47 //</l>\n</lg>\n\n<lg>\n<l>iti tair uktam ākarṇya sā parivrājikā sudhīḥ /</l>\n<l>vāḍham icchāmi saṃvādaṃ kartuṃ tena dvijena hi // Svp_48 //</l>\n</lg>\n\n<lg>\n<l>sarvalokasabhāmadhye darśayiṣyāmi madguṇaṃ /</l>\n<l>iti tayā samuditaṃ śrutvā sarve savismayāḥ // Svp_49 //</l>\n</lg>\n\n<lg>\n<l>sarveme tat pravṛttāntaṃ rājñaḥ puro nyavedayan /</l>\n<l>tat samākarṇya rājā sa yathāmūbhyāṃ prabhāṣitaṃ // Svp_50 //</l>\n</lg>\n\n<lg>\n<l>kārayata tathā yūyam iti tān avadaj janān /</l>\n<l>tadanujñāṃ samāsādya sarve te muditā janāḥ // Svp_51 //</l>\n</lg>\n\n<lg>\n<l>āmantrya tajjanān etad vṛttaṃ proktvaivam ūcire /</l>\n<l>parivrājikayā sārdham amuyāpy ativijñayā // Svp_52 //</l>\n</lg>\n\n<lg>\n<l>amuko brāhmaṇo vidvān saṃvādaṃ kartum icchati /</l>\n<l>tac chrotuṃ ye 'bhivāñcchanti jñātuṃ caitad viśeṣatāṃ // Svp_53 //</l>\n</lg>\n\n<lg>\n<l>sarve tatra samāyāntu pure 'taḥ saptame dine /</l>\n<l>iti rājñā samādiṣṭaṃ prabhāṣantaḥ samantataḥ // Svp_54 //</l>\n</lg>\n\n<lg>\n<l>ghaṇṭāghoṣaṃ samuccārya codayata sato janān /</l>\n<l>iti tatkathitaṃ śrutvā sarve 'pi sajjanā mudā // Svp_55 //</l>\n</lg>\n\n<lg>\n<l>tatra te muditāḥ sarve yathādiṣṭaṃ mahībhṛtā /</l>\n<l>tathā ghaṇṭāṃ samunnādya sarvāṃl lokān vyanodayan // Svp_*55* //</l>\n</lg>\n\n<lg>\n<l>tathāhīti pratijñāya ghaṇṭāghoṣam acārayan /</l>\n<l>tat samākarṇya sarve 'pi sajjanā mathurāśritāḥ // Svp_56 //</l>\n</lg>\n\n<lg>\n<l>tadvivādaṃ samicchantaḥ śrotuṃ draṣṭuṃ pracerire /</l>\n<l>tadā vidyākaro mānī manasaivaṃ vyacintayat // Svp_57 //</l>\n</lg>\n\n<lg>\n<l>sā parivrājikā vijñā kīdṛgvidyāvicakṣaṇā /</l>\n<l>iti vicintya satrasthas tāṃ parivrājikāṃ satīṃ // Svp_58 //</l>\n</lg>\n\n<lg>\n<l>draṣṭuṃ tatrāśrame gatvā lokān evam apṛcchata /</l>\n<l>yā parivrājikā prājñā sā kā kuhasamāśritā // Svp_59 //</l>\n</lg>\n\n<lg>\n<l>tāṃ bhavantaḥ samāmantrya saṃdarśayantu me drutaṃ /</l>\n<l>iti tat kathitaṃ śrutvā tatrāntikasamāśritāḥ // Svp_60 //</l>\n</lg>\n\n<lg>\n<l>tāṃ parivrājikāṃ sādhvīṃ samāmantryaivam abruvan /</l>\n<l>bho bhadre brāhmaṇo vidvān bhavatīṃ draṣṭum icchati // Svp_61 //</l>\n</lg>\n\n<lg>\n<l>tad bhavatī tam āmantrya saṃdarśayatu sādaraṃ /</l>\n<l>iti taduktam ākarṇya sā parivrājikā mudā // Svp_62 //</l>\n</lg>\n\n<lg>\n<l>taṃ vidvāṃsaṃ samāmantrya purataḥ samupāśrayat /</l>\n<l>tāṃ parivrājikāṃ kāntāṃ manoramātisundarīṃ // Svp_63 //</l>\n</lg>\n\n<lg>\n<l>samīkṣya suciraṃ tasthau rāgāgnijvalitāśayaḥ /</l>\n<l>sā parivrājikā cāpi dṛṣṭvā taṃ sundaraṃ dvijaṃ // Svp_64 //</l>\n</lg>\n\n<lg>\n<l>saṃrāgavyākulasvāntā paśyanty eva samāśrayat /</l>\n<l>tayor dvayor daivayogād rāgavahniḥ samutthitaḥ // Svp_65 //</l>\n</lg>\n\n<lg>\n<l>tenābhidravitasvāntau sneharaktau babhūvatuḥ /</l>\n<l>tataḥ sa brāhmaṇaḥ kānto yuvā rāgākulendriyaḥ // Svp_66 //</l>\n</lg>\n\n<lg>\n<l>tāṃ kāntāṃ yauvanīṃ rāmāṃ saṃpaśyan raha abravīt /</l>\n<l>ayi bhadre subhadrāṃgi tvāṃ dṛṣṭvā mama mānasaṃ // Svp_67 //</l>\n</lg>\n\n<lg>\n<l>rāgāgnir dīpyate dagdhuṃ tac chamīkartum arhati /</l>\n<l>yadi te 'sti dayā bhadre brāhmaṇe 'smin vicakṣaṇe // Svp_68 //</l>\n</lg>\n\n<lg>\n<l>tat sudṛṣṭyā samālokya mām āśvāsyābhinandaya /</l>\n<l>iti taduktam ākarṇya sā parivrājikā api // Svp_69 //</l>\n</lg>\n\n<lg>\n<l>kāmarāgāvilasvāntā tasthau saṃmohitā yathā /</l>\n<l>evaṃ saṃmohitasvāntāṃ tāṃ vīkṣya brāhmaṇo 'pi saḥ // Svp_70 //</l>\n</lg>\n\n<lg>\n<l>āliṃgya sudṛśāpaśyan samāśvāsyaivam abravīt /</l>\n<l>ayi bhadre yadi te 'sti snehamaitramano mayi // Svp_71 //</l>\n</lg>\n\n<lg>\n<l>śrutvā me 'bhihitaṃ vākyaṃ cittaṃ samabhinandaya /</l>\n<l>sumate yan mayā sārdhaṃ vivādaṃ kartum icchasi // Svp_72 //</l>\n</lg>\n\n<lg>\n<l>aham api tvayā sārdhaṃ vivādaṃ kartum utsahe /</l>\n<l>tad yadi te mayi snehas tan me hitaṃ vacaḥ śṛṇu // Svp_73 //</l>\n</lg>\n\n<lg>\n<l>tan manasā samādhāya samabhikartum arhati /</l>\n<l>iti taduktam ākarṇya kāmāturā mahāsudhīḥ // Svp_74 //</l>\n</lg>\n\n<lg>\n<l>vidyākaraṃ samālokya vihasaṃty evam abravīt /</l>\n<l>bho dvijendra mahāprājña samādiṣṭaṃ tvayā yathā // Svp_75 //</l>\n</lg>\n\n<lg>\n<l>tathāhaṃ kartum icchāmi satyam iti pravakṣyatāṃ /</l>\n<l>iti tayā samākhyātaṃ śrutvāsau cāturo mudā // Svp_76 //</l>\n</lg>\n\n<lg>\n<l>tāṃ smitānanaḥ prāha manojarasavihvalaḥ /</l>\n<l>yady evaṃ kriyate rāme tathāvayoḥ samāgamaṃ // Svp_77 //</l>\n</lg>\n\n<lg>\n<l>yāvaj jīvaṃ sukhaṃ bhuktvā ramamāṇau caremahi /</l>\n<l>tad abhisamayaṃ kṛtvā guptam āvāṃ vidhāya tat // Svp_78 //</l>\n</lg>\n\n<lg>\n<l>evaṃ tatra sabhāmadhye saṃlapiṣyāvahe kila /</l>\n<l>yo 'tra vivādite jetā tasya sa hatamānikaḥ // Svp_79 //</l>\n</lg>\n\n<lg>\n<l>śaraṇe prāpya śiṣyatvaṃ saṃcareta sadānugaḥ /</l>\n<l>ity abhisamayaṃ kṛtvā sākṣīkṛtvā mahājanān // Svp_80 //</l>\n</lg>\n\n<lg>\n<l>tatra sarvasabhāmadhye saṃvadiṣyāmahe mithaḥ /</l>\n<l>mayā cen nirjitā tvaṃ strī tadā loke na ninditā // Svp_81 //</l>\n</lg>\n\n<lg>\n<l>kim āścaryaṃ jitā bālā puṃsā sateti vakṣyate /</l>\n<l>yadi tatra sabhāmadhye nirjito 'haṃ tvayā striyā // Svp_82 //</l>\n</lg>\n\n<lg>\n<l>tadā loke bhaviṣyāmi nindyamānaḥ samantataḥ /</l>\n<l>pumān api dvijaḥ prājño bālayāpi striyā jitaḥ // Svp_83 //</l>\n</lg>\n\n<lg>\n<l>iti hāsyapathaṃ yāsye vidyākaro 'tiviśrutaḥ /</l>\n<l>iti tvayā tadā tatra saṃvāde nau pravartite // Svp_84 //</l>\n</lg>\n\n<lg>\n<l>ante pratyuttaraṃ naiva dātavyam api kiṃcana /</l>\n<l>tathā jitvā mayā tvaṃ strī śiṣyāpi me bhaves tadā // Svp_85 //</l>\n</lg>\n\n<lg>\n<l>evaṃ samāgamaṃ nau syād vāvaj jīvaṃ sukhaṃ mahat /</l>\n<l>iti taduktam ākarṇya sā kāmarāgadāhitā // Svp_86 //</l>\n</lg>\n\n<lg>\n<l>tatheti patibhāṣitvā brāhmaṇaṃ taṃ vyanodayat /</l>\n<l>evaṃ sa brāhmaṇas tatra kṛtvābhisamayaṃ tayā /</l>\n<l>lokāsamīkṣyamāṇaś ca svālaye prācaran mudā // Svp_87 //</l>\n</lg>\n\n<lg>\n<l>tato 'nyasmin dine prātaḥ vidvān kāmasamutsukaḥ /</l>\n<l>mahājanasabhāmadhye gatvāmantryaivam abravīt // Svp_88 //</l>\n</lg>\n\n<lg>\n<l>bhavanto 'dya tayā sārdhaṃ parivrājikayā saha /</l>\n<l>saṃvādaṃ kartum icchāmi tad ānayantu tāṃ drutaṃ // Svp_89 //</l>\n</lg>\n\n<lg>\n<l>iti tenoditaṃ śrutvā sarve 'pi te mahājanāḥ /</l>\n<l>tatheti samupāmantrya tāṃ yatim evam abruvan // Svp_90 //</l>\n</lg>\n\n<lg>\n<l>bhavati yad ayaṃ vipraḥ sarvaśāstravicakṣaṇaḥ /</l>\n<l>bhavatyā saha saṃvādaṃ kartum adya samicchati // Svp_91 //</l>\n</lg>\n\n<lg>\n<l>tad bhavantī sahānena vivadituṃ yadīcchati /</l>\n<l>tatra raṃge sabhāmadhye samāgatyābhitiṣṭhatu // Svp_92 //</l>\n</lg>\n\n<lg>\n<l>iti taduktam ākarṇya sā parivrājikā mudā /</l>\n<l>taṃ bhartāram abhīcchantī raṃgabhūmyāṃ samāśrayat // Svp_93 //</l>\n</lg>\n\n<lg>\n<l>vidyākaro 'pi āgatya tatra raṃge sabhāśraye /</l>\n<l>mahādhīmukhain ālokya pramanāḥ samupāśrayat // Svp_94 //</l>\n</lg>\n\n<lg>\n<l>tatra raṃge sabhāmadhye tāv ubhau samupāśritau /</l>\n<l>dṛṣṭvā śrutvāpi te sarve mahājanā upāśrayan // Svp_95 //</l>\n</lg>\n\n<lg>\n<l>tad draṣṭuṃ kautukākrāntaṃ viprāś ca brahmacāriṇaḥ /</l>\n<l>nṛpatipramukhā lokāḥ sarve tatra samāgatāḥ // Svp_96 //</l>\n</lg>\n\n<lg>\n<l>tathānye 'pi janāḥ santaḥ śilpivaṇikprajādayaḥ /</l>\n<l>sarve 'tra samupāyātās tad draṣṭuṃ samupāśrayan // Svp_*96* //</l>\n</lg>\n\n<lg>\n<l>tān draṣṭuṃ samupāsīnān sarvāṃl lokān samīkṣya saḥ /</l>\n<l>brāhmaṇa utthitaḥ paśyan sāñjalir evam abravīt // Svp_97 //</l>\n</lg>\n\n<lg>\n<l>bhavanto 'tra yad asmābhiḥ svam atimadamānikaṃ /</l>\n<l>kṛtaṃ vaṭukacāpalyaṃ kartum arhantu tat kṣamāṃ // Svp_98 //</l>\n</lg>\n\n<lg>\n<l>yadi mayā vivāde 'tra nārīyaṃ nirjitā tadā /</l>\n<l>kim āścaryaṃ vadel lokaḥ puṃsā nārī jiteti ca // Svp_99 //</l>\n</lg>\n\n<lg>\n<l>yady etayā striyāpy atra vivāde 'haṃ vinirjitaḥ /</l>\n<l>pumān api jito nāryā hīti syāṃ sarvaninditaḥ // Svp_100 //</l>\n</lg>\n\n<lg>\n<l>tad atra samayaṃ kṛtvā vivādaṃ kartum utsahe /</l>\n<l>tad bhavanto 'pi madhyasthā draṣṭum arhantu sādhavaḥ // Svp_101 //</l>\n</lg>\n\n<lg>\n<l>yady eṣātra vivāde māṃ parājetuṃ hi śaknuyāt /</l>\n<l>asyāḥ śiṣyatvam āsādya bhaveyāhaṃ sadānugaḥ // Svp_102 //</l>\n</lg>\n\n<lg>\n<l>yady atrāham imāṃ jitvā jayaśriyaṃ samāpnuyāṃ /</l>\n<l>mama śiṣyatvam āsādya bhaved eṣā sadānugā // Svp_103 //</l>\n</lg>\n\n<lg>\n<l>iti saṃprārthya vipro 'sau tāṃ parivrājikāṃ satīṃ /</l>\n<l>paśyan vyākaraṇapṛśnaṃ pṛṣṭvā samabhyacodayat // Svp_104 //</l>\n</lg>\n\n<lg>\n<l>tatpratyuttaram uddiśya sā parivrājikā sudhīḥ /</l>\n<l>brāhmaṇaṃ taṃ vinirjitya vyasmāyayan sabhājanān // Svp_105 //</l>\n</lg>\n\n<lg>\n<l>tac chrutvā te janāḥ sarve vismayāpannamānasāḥ /</l>\n<l>prājñeyaṃ yatir ity uktvā svasvālayam upācaram // Svp_106 //</l>\n</lg>\n\n<lg>\n<l>tat paredyus tathā tatra sā parivrājikāgatā /</l>\n<l>te 'pi santo janāḥ sarve samāgatya samāśrayan // Svp_107 //</l>\n</lg>\n\n<lg>\n<l>tataḥ sa brāhmaṇas tatra sabhāmadhye samāśritaḥ /</l>\n<l>tāṃ parivrājikāṃ paśyañ cchāstrārthaṃ paryapṛcchata // Svp_108 //</l>\n</lg>\n\n<lg>\n<l>tac chāstrārthaṃ samākhyāya yuvatir api sā sudhīḥ /</l>\n<l>vidvāṃsam api taṃ jitvā sarvān sato 'nvamodayat // Svp_109 //</l>\n</lg>\n\n<lg>\n<l>evaṃ ca tṛtīye 'py ahni sā yoṣid api sanmatiḥ /</l>\n<l>sarvakalābhisaṃvāde vispaṣṭārtham udāharat // Svp_110 //</l>\n</lg>\n\n<lg>\n<l>evaṃ turyadine cāpi pañcame divase tathā /</l>\n<l>ṣaṣṭhe 'pi vāsare saivaṃ yathārthaṃ samupādiśat // Svp_111 //</l>\n</lg>\n\n<lg>\n<l>evaṃ sa brāhmaṇas tatra saptame 'hni samāśrite /</l>\n<l>kriyābandhaṃ taya kṛtvā raṃgabhūmim upāsarat // Svp_112 //</l>\n</lg>\n\n<lg>\n<l>trapākulacitta iva janān āha sucāturaḥ /</l>\n<l>adyāpy ahaṃ yadi jitas tasyāḥ syām anugo nanu // Svp_113 //</l>\n</lg>\n\n<lg>\n<l>jeṣyati pratyahaṃ saivam ekasminn apy ahaṃ kimu /</l>\n<l>vāṇīcchalāj jitā sā tu yato yoṣit sarasvatī // Svp_114 //</l>\n</lg>\n\n<lg>\n<l>iti proktvā dvijaḥ kāmī kāmāturīṃ mahādhiyaṃ /</l>\n<l>pragalbhavacasā nāriṃ vedāntaṃ samapṛcchata // Svp_115 //</l>\n</lg>\n\n<lg>\n<l>tatra vijñāpi sā sādhvī smṛtvābhisamayaṃ sudhīḥ /</l>\n<l>api pratyuttaraṃ kiñcid asamarthaiva no dadau // Svp_116 //</l>\n</lg>\n\n<lg>\n<l>tataḥ sa brāhmaṇaḥ paśyan mahājanān sabhāśritān /</l>\n<l>sānandasuprasannāsyaḥ sāñjalir evam abravīt // Svp_117 //</l>\n</lg>\n\n<lg>\n<l>bhavanto dṛśyatām atra labhate ko jayaśriyaṃ /</l>\n<l>iti samīkṣya prākhyātum arhanti mānyathā khalu // Svp_118 //</l>\n</lg>\n\n<lg>\n<l>iti tat prārthitaṃ śrutvā sarve 'pi te sabhājanāḥ /</l>\n<l>vidyānidhiṃ mahāprājñaṃ saṃpraśaṃsyaivam abruvan // Svp_119 //</l>\n</lg>\n\n<lg>\n<l>kovidātra bhavāñ jetā yatir eṣā parājitā /</l>\n<l>tad iyaṃ bhavataḥ śiṣyā bhaveta sarvadānugā // Svp_120 //</l>\n</lg>\n\n<lg>\n<l>ekasminn eva divase mahādhīs tena nirjitā /</l>\n<l>katham atra saṃdeha iti sarve savismayāḥ // Svp_121 //</l>\n</lg>\n\n<lg>\n<l>iti sarvaiḥ samākhyātaṃ śrutvā sa brāhmaṇo mudā /</l>\n<l>tāṃ parivrājikāṃ paśyan vihasann evam abravīt // Svp_122 //</l>\n</lg>\n\n<lg>\n<l>ayi bhadre samāyāhi yathābhisamayaṃ kṛtam /</l>\n<l>tathānugatvam āsādya cara dharmaṃ mamānugā // Svp_123 //</l>\n</lg>\n\n<lg>\n<l>iti taduktam ākarṇya sā parivrājikā smitā /</l>\n<l>lajjābhihatacitteva tasthāv abhinatānanā // Svp_124 //</l>\n</lg>\n\n<lg>\n<l>tataḥ sa mudito vipro daṇḍaṃ cchatram upānahaṃ /</l>\n<l>datvā tāṃ sahasāmantrya samāśvāsyaivam abravīt // Svp_125 //</l>\n</lg>\n\n<lg>\n<l>ayi bhadre tathā siddhaṃ yathā mayā samīhitaṃ /</l>\n<l>tat tvaṃ mudā mayā sārdhaṃ sukhaṃ cara samāvraja // Svp_126 //</l>\n</lg>\n\n<lg>\n<l>iti tat kathitaṃ śrutvā sā parivrājikā tataḥ /</l>\n<l>daṇḍam upānahau cchatraṃ gṛhītvā prasthitā śanaiḥ // Svp_127 //</l>\n</lg>\n\n<lg>\n<l>tataḥ sa brāhmaṇo dhṛtvā tāṃ parivrājikāṃ mudā /</l>\n<l>vijayaśrīmahotsāhair vāsālayam upācarat // Svp_128 //</l>\n</lg>\n\n<lg>\n<l>tatra vāse samāśritya vidvān so 'tyabhinanditaḥ /</l>\n<l>tayā sārdhaṃ yathākāmaṃ bhuṃjamāno 'ramat sukhaṃ // Svp_129 //</l>\n</lg>\n\n<lg>\n<l>tatraivaṃ ramyamāṇāsau tena bhartrātirāginā /</l>\n<l>kāla āpannasatvābhūt prāvṛṣīva ghano 'mbubhṛt // Svp_130 //</l>\n</lg>\n\n<lg>\n<l>tataḥ krameṇa sā nārī saṃpravardhitagarbhiṇī /</l>\n<l>kṛśāṃgī pāṇḍuvarṇābhūn mṛduvāg mandagāminī // Svp_131 //</l>\n</lg>\n\n<lg>\n<l>garbhiṇī sā parijñāya nindyamānā mahājanaiḥ /</l>\n<l>lajjāsaṃkocitasvāntā bhartāram āha taṃ dvijaṃ // Svp_132 //</l>\n</lg>\n\n<lg>\n<l>svāmin bhavān vijānātu yad ahaṃ garbhiṇī bhave /</l>\n<l>tal lokair nindyamānātra kathaṃ careya sāṃprataṃ // Svp_133 //</l>\n</lg>\n\n<lg>\n<l>tad anyaviṣaye gatvā sthātum icchati me manaḥ /</l>\n<l>yadīcchasi mayā sārdhaṃ rantuṃ prehi vrajevahi // Svp_134 //</l>\n</lg>\n\n<lg>\n<l>iti tayā samākhyātaṃ śrutvā sa brāhmaṇas tathā /</l>\n<l>anyatra viṣaye gantuṃ tayā sārdhaṃ samaicchata //135 //</l>\n</lg>\n\n<lg>\n<l>tatas tau mathurāṃ tyaktvā jagmatur dakṣiṇāpathaṃ /</l>\n<l>janapadacārikāṃ tatra caritvā sukham āpatuḥ // Svp_136 //</l>\n</lg>\n\n<lg>\n<l>tatra śvetavalākākhye pure tau dampatī mudā /</l>\n<l>gatvā rātrau samāśritya nyūṣatuḥ parikheditau // Svp_137 //</l>\n</lg>\n\n<lg>\n<l>tatra sā navamāsānām atyayāt samayāgate /</l>\n<l>maṭhe lokasabhonānte prāsūta laghudārakam // Svp_138 //</l>\n</lg>\n\n<lg>\n<l>ātmajaṃ taṃ samālokya suvarṇam abhisundaraṃ /</l>\n<l>sā mātā vismitasvāntā tasthau lajjānatānanā // Svp_139 //</l>\n</lg>\n\n<lg>\n<l>janako' pi tam ālokya vijño 'yaṃ hi bhaved api /</l>\n<l>iti matvā ciraṃ paśyans tasthau saṃharṣitāśayaḥ // Svp_140 //</l>\n</lg>\n\n<lg>\n<l>tataḥ sa janakas tasya kṛtvā jātimahaṃ svayaṃ /</l>\n<l>nāmāsya kiṃ kariṣye 'ham iti dhyātvaivam abravīt // Svp_141 //</l>\n</lg>\n\n<lg>\n<l>yat sabhāyāṃ prajāto 'yaṃ tenāsya nandanasya me /</l>\n<l>sabhika iti vikhyātaṃ nāma bhavatu sarvataḥ // Svp_142 //</l>\n</lg>\n\n<lg>\n<l>ity ākhyāya pitā tasya dārakasya yathārthataḥ /</l>\n<l>sabhika iti prakhyātaṃ nāma kṛtvātyasārayat // Svp_143 //</l>\n</lg>\n\n<lg>\n<l>tataḥ sa dārako mātrā pitrāpi saṃprapālitaḥ /</l>\n<l>paripuṣṭendriyo vṛddho babhūvāśu manoharaḥ // Svp_144 //</l>\n</lg>\n\n<lg>\n<l>tataḥ sa sabhiko dhīmān aśikṣata lipīḥ kramāt /</l>\n<l>sarvaśāstrāṇy adhītyāśu mahāvāditvam āyayau // Svp_145 //</l>\n</lg>\n\n<lg>\n<l>evaṃ sa vādijid vijñaḥ sarvavidyāvicakṣaṇaḥ /</l>\n<l>vidyābhimāninaḥ sarvān parājetuṃ samaicchata // Svp_146 //</l>\n</lg>\n\n<lg>\n<l>tato 'nujñāṃ samāsādya pitroḥ so 'tyatimānikaḥ /</l>\n<l>pravrajitvā guror ājñāṃ dhṛtvācarad yativrataṃ // Svp_147 //</l>\n</lg>\n\n<lg>\n<l>yasya mātā mahāprājñā vidyākaraḥ pitā tathā /</l>\n<l>ato 'timānī sabhikaḥ svayaṃ vidyāvicakṣaṇaḥ // Svp_148 //</l>\n</lg>\n\n<lg>\n<l>tataḥ sa mānino jetuṃ samudrāntika āśrame /</l>\n<l>maharṣīn brāhmaṇān vijñān saṃdraṣṭuṃ samupācarat // Svp_149 //</l>\n</lg>\n\n<lg>\n<l>tatra sa vādinaḥ sarvān sarvaśāstrapravādite /</l>\n<l>jitvā vijayam āsādya samabhyānandito 'carat // Svp_150 //</l>\n</lg>\n\n<lg>\n<l>tato 'nyatrāśrame gatvā sa sabhiko vyalokayat /</l>\n<l>tathā pravādinaḥ sarvāñ jitvā jayaṃ samāyayau // Svp_151 //</l>\n</lg>\n\n<lg>\n<l>evaṃ sa sabhiko gatvā ṣoḍaśanagareṣv api /</l>\n<l>sarvān pravādino jitvā jayakīrtiśriyaṃ yayau // Svp_152 //</l>\n</lg>\n\n<lg>\n<l>tataḥ sa sabhikaḥ sarvavidyāmadābhimānikaḥ /</l>\n<l>sarvān pravādino jetuṃ manasaivaṃ vyacintayat // Svp_153 //</l>\n</lg>\n\n<lg>\n<l>saṃbuddho 'sau mahābhijñaḥ sarvajño 'rhan munīśvaraḥ /</l>\n<l>sarvavādivijeteti prathitaṃ sarvato 'dhunā // Svp_154 //</l>\n</lg>\n\n<lg>\n<l>tad ahaṃ tasya munīndrasya jagacchāstur mahāmateḥ /</l>\n<l>prajñāviśeṣam ājñātuṃ gamiṣyāmi tadāśrame // Svp_155 //</l>\n</lg>\n\n<lg>\n<l>jetuṃ na śakyate buddhaḥ kṣatriyātmaja eva saḥ /</l>\n<l>raṇakāle tu vīrās te kṣatriyāḥ śāstravaimukhāḥ // Svp_156 //</l>\n</lg>\n\n<lg>\n<l>vidyākaro mama pitā mahādhīr jananī punaḥ /</l>\n<l>svayaṃ vidyābdhipāraś ca sarvavādimadāpahaḥ // Svp_157 //</l>\n</lg>\n\n<lg>\n<l>iti sa sabhiko dhyātvā vārāṇasyāṃ jināśrame /</l>\n<l>mṛgadāve bhraman gatvā samīkṣya samupācarat // Svp_138 //</l>\n</lg>\n\n<lg>\n<l>tatra sabhāsanāsīnaṃ sarvalokasamāvṛtaṃ /</l>\n<l>dadarśa sa munīndraṃ taṃ pūrṇendum iva bhāskaraṃ // Svp_159 //</l>\n</lg>\n\n<lg>\n<l>taṃ dṛṣṭvā sa mahāmānī vismayākrāntamānasaḥ /</l>\n<l>vibhinnavadanas tasthau paśyan niścalitendriyaḥ // Svp_160 //</l>\n</lg>\n\n<lg>\n<l>tato dhairyaṃ samālambya madamānaṃ vihāya saḥ /</l>\n<l>praṇatvā sāñjalis tatra saṃpaśyan samupācarat // Svp_161 //</l>\n</lg>\n\n<lg>\n<l>tatra sa samupāśritya tasya śāstur mahāmuneḥ /</l>\n<l>praṇatvā caraṇāmbhoje sāñjaliḥ samupāśrayat // Svp_162 //</l>\n</lg>\n\n<lg>\n<l>tatra sa suprasannātmā sāñjaliḥ sa puraḥ sthitaḥ /</l>\n<l>saṃbuddhaṃ taṃ mahābhijñaṃ saṃpaśyann evam abravīt // Svp_163 //</l>\n</lg>\n\n<lg>\n<l>bhagavans tad vijānīyād yadarthe 'ham ihāvraje /</l>\n<l>tad bhavān me manovāñchāṃ saṃpūrayitum arhati // Svp_164 //</l>\n</lg>\n\n<lg>\n<l>iti saṃprārthitaṃ tena śrutvā sa bhagvāñ jinaḥ /</l>\n<l>taṃ sabhikaṃ samālokya vihasann evam ādiśat // Svp_165 //</l>\n</lg>\n\n<lg>\n<l>śṛṇu sādho mahābhāga yadarthe tvam ihāgataḥ /</l>\n<l>tat te saṃpūrayiṣyāmi samākhyāhi samīhitaṃ // Svp_166 //</l>\n</lg>\n\n<lg>\n<l>ity ādiṣṭaṃ munīndreṇa śrutvā sa sabhiko mudā /</l>\n<l>bhagavantaṃ tam ālokya sāñjalir evam abravīt // Svp_167 //</l>\n</lg>\n\n<lg>\n<l>bhagavan bhavatā prāptaṃ kiṃ jñānaṃ kiṃ ca te vrataṃ /</l>\n<l>yat saṃbuddho bhavān khyāta etad ādeṣṭum arhati // Svp_168 //</l>\n</lg>\n\n<lg>\n<l>iti tat prārthitaṃ śrutvā sarvamānimadāpahaḥ /</l>\n<l>bhagavān sabhikaṃ drṣṭvā tad uttaram upādiśat // Svp_169 //</l>\n</lg>\n\n<lg>\n<l>uttaraṃ pratipṛcchasva tadarthaṃ sabhika madī /</l>\n<l>śiṣyāṇām agrato 'jño 'yaṃ svalpaśikṣāparigrahāt // Svp_170 //</l>\n</lg>\n\n<lg>\n<l>iti sarvajñavacanaṃ śrutvā sabhika mānikaḥ /</l>\n<l>nirmada uttaraṃ vijñaṃ papraccha sāñjaliḥ smitaḥ // Svp_171 //</l>\n</lg>\n\n<lg>\n<l>bhagavatājñapitas tvaṃ tadarthaṃ me samādiśa /</l>\n<l>vinayād arthitas tena tadartham uttarādiśat // Svp_172 //</l>\n</lg>\n\n<lg>\n<l>katham ajño 'si sabhika sarvavidyāvicakṣaṇa /</l>\n<l>śrūyatāṃ kathayiṣyāmi saṃkṣepāt sāvadhānataḥ // Svp_173 //</l>\n</lg>\n\n<lg>\n<l>bodhicaryāvrataṃ dhṛtvā saṃprāpya bodhim uttamāṃ /</l>\n<l>saṃbodhayati yaḥ sarvaṃ sa saṃbuddho nigadyate // Svp_174 //</l>\n</lg>\n\n<lg>\n<l>mārāśrayaṃ gṛhaṃ tyaktvā niṣkleśo vijitendriyaḥ /</l>\n<l>sarvasatvahitārthena carate yas tapovrataṃ // Svp_175 //</l>\n</lg>\n\n<lg>\n<l>so 'rhan bhikṣur viśuddhātmā caturbrahmavihārikaḥ /</l>\n<l>saddharmaśrāvakaḥ saṃghaḥ sa yogī yatir ucyate // Svp_176 //</l>\n</lg>\n\n<lg>\n<l>māyābhavaṃ jagan matvā svaparātmahitārthabhṛt /</l>\n<l>bodhicaryāvrataṃ dhṛtvā carate yo jagaddhite // Svp_177 //</l>\n</lg>\n\n<lg>\n<l>sa śramaṇo mahābhijño bhadraśrīsadguṇāśrayaḥ /</l>\n<l>bodhisatvo mahāsatvaḥ sarvadharmārthabhṛt smṛtaḥ // Svp_178 //</l>\n</lg>\n\n<lg>\n<l>ity uttareṇa saṃdiṣṭaṃ śrutvā sa sabhikaḥ punaḥ /</l>\n<l>sāścarya uttaraṃ vijñaṃ praṇatvā ca nyavedayat // Svp_179 //</l>\n</lg>\n\n<lg>\n<l>uttarabrāhmaṇāḥ ke ca snātakāś ca kathaṃ dvijāḥ /</l>\n<l>vaidikāś ca kathaṃ viprāḥ śrotriyāś cāpi te kathaṃ // Svp_180 //</l>\n</lg>\n\n<lg>\n<l>kṣetrajñāś ca kathaṃ te 'pi kathaṃ ca brahmacārinaḥ /</l>\n<l>ṛṣayaś ca parivrājā munayaś ca tapasvinaḥ // Svp_181 //</l>\n</lg>\n\n<lg>\n<l>yatayo yoginaś cāpi kathaṃ kenāpi karmataḥ /</l>\n<l>etat karma samākhyāya saṃbodhayatu me manaḥ // Svp_182 //</l>\n</lg>\n\n<lg>\n<l>iti saṃprārthitaṃ tena uttaro viprabhikṣukaḥ /</l>\n<l>taṃ sabhikaṃ samālokya vihasann evam ādiśat // Svp_183 //</l>\n</lg>\n\n<lg>\n<l>ye ca śuddhātmano 'hiṃsā dharmāśritās tapasvinaḥ /</l>\n<l>śuddhasaṃvarasaṃdhānā yogābhyāse sucāturāḥ // Svp_184 //</l>\n</lg>\n\n<lg>\n<l>sādhu śṛṇu samādhāya yad etat praṣṭum icchasi /</l>\n<l>tat te mano'bhituṣṭaye vakṣyāmy ahaṃ samāsataḥ // Svp_*184A* //</l>\n</lg>\n\n<lg>\n<l>yo viśvaṃ sṛjati brahmā svayaṃbhūr vedabhṛd vidhiḥ /</l>\n<l>tasyātmajahāḥ samācāraḥ sātvikā nirmalendriyāḥ // Svp_*184B* //</l>\n</lg>\n\n<lg>\n<l>svaparātmasamācārāś caturbrahmavihāriṇaḥ /</l>\n<l>vedadharmārthabhartāraḥ santas te brāhmaṇāḥ smṛtāḥ // Svp_185 //</l>\n</lg>\n\n<lg>\n<l>snātvā tīrtheṣu nityaṃ ye śuddhaśīlā jitendriyāḥ /</l>\n<l>brahmavrataṃ carantas te niṣkāṃkṣāḥ snātakāḥ smṛtāḥ // Svp_186 //</l>\n</lg>\n\n<lg>\n<l>saṃskārapariśuddhā ye vedadharmasamācarāḥ /</l>\n<l>brahmacaryāvrataṃ dhṛtvā carante te dvijāḥ smṛtāḥ // Svp_187 //</l>\n</lg>\n\n<lg>\n<l>śuddhaśīlāḥ samācārā vedadharmārthasādhakāḥ /</l>\n<l>brahmavṛttisamādhānā dhīrās te vaidikāḥ smṛtāḥ // Svp_188 //</l>\n</lg>\n\n<lg>\n<l>ye brahmasaṃvaraṃ dhṛtvā saṃcarantaḥ sadā śubhe /</l>\n<l>sadvidheḥ pūrayanty arthaṃ te viprāḥ kathitā budhaiḥ // Svp_189 //</l>\n</lg>\n\n<lg>\n<l>ye sudhīrā mahāvīrāḥ sarvasatvahitodyatāḥ /</l>\n<l>vedabhadrārthabhartāraḥ prājñās te śrotriyāḥ smṛtāḥ // Svp_190 //</l>\n</lg>\n\n<lg>\n<l>sarveṣām indriyāṇāṃ yat kṣetram ātmā samāśrayet /</l>\n<l>tadviśuddhiṃ vijānīte sa tu kṣetrajña ucyate // Svp_191 //</l>\n</lg>\n\n<lg>\n<l>ye maitrīmuditātmānaḥ kāruṇyārdritamānasāḥ /</l>\n<l>upekṣya saṃcarante 'rthe bhadra te brahmacārinaḥ // Svp_l92 //</l>\n</lg>\n\n<lg>\n<l>saṃsāraviratotsāhā nirvṛtisukhalālasāḥ /</l>\n<l>pravrajyāvratasaṃcārās te parivrājakāḥ smṛtāḥ // Svp_193 //</l>\n</lg>\n\n<lg>\n<l>ye ca brahmasamācārā mahāsatvā mahardhikāḥ /</l>\n<l>ṛṣayas te samākhyātā svargābhipadasādhinaḥ // Svp_194 //</l>\n</lg>\n\n<lg>\n<l>ye bhavagatisaṃcāraniḥsaṃgāḥ susthitendriyāḥ /</l>\n<l>maunacaryāsamācārāḥ santas te munayaḥ smṛtāḥ // Svp_195 //</l>\n</lg>\n\n<lg>\n<l>nirapekṣāḥ svakāye 'pi ye carante tapovrataṃ /</l>\n<l>tapasvinas ta ākhyātā bhadraśrīsadguṇārthinaḥ // Svp_196 //</l>\n</lg>\n\n<lg>\n<l>ye māyāratiniṣkāṃkṣa niṣkleśā vijitendriyāḥ /</l>\n<l>nirmamāḥ saṃyatātmāno yatayas te nirañjanāḥ // Svp_197 //</l>\n</lg>\n\n<lg>\n<l>ye viśvāsasamācārā nirvikalpā nirāśrayāḥ /</l>\n<l>samādhinihitātmāno yoginas te nirañjanāḥ // Svp_198 //</l>\n</lg>\n\n<lg>\n<l>ete bhavavinirmuktāḥ pravrajyāvratacāriṇaḥ /</l>\n<l>pariśuddhendriyātmānaḥ saṃyāyuḥ paramāṃ gatiṃ // Svp_199 //</l>\n</lg>\n\n<lg>\n<l>etat svalpatarārthe 'pi kathaṃ na jñāyate tvayā /</l>\n<l>vidyābhimāninā sarvāñ jeṣyāmīti madoddhataḥ // Svp_200 //</l>\n</lg>\n\n<lg>\n<l>mānaṃ tyaja tvaṃ sabhika bhajainaṃ śāstrapāragaṃ /</l>\n<l>bodhiṃ cara mokṣakāmin pravrajyāvratam ādadha // Svp_201 //</l>\n</lg>\n\n<lg>\n<l>ity uktvā nijavṛttāntaṃ kathayāmāsa vistaraṃ /</l>\n<l>nālakasyānujasyāpi sarvajñasyānubhāvatāṃ // Svp_202 //</l>\n</lg>\n\n<lg>\n<l>ayam eva trilokeṣu sarvavidyādhipaḥ sudhīḥ /</l>\n<l>sarvadharmādhipaḥ śāstā sarvavādimadāpahaḥ // Svp_203 //</l>\n</lg>\n\n<lg>\n<l>yasya smaraṇamātreṇa mamānujo mahāsudhīḥ /</l>\n<l>sarvavādivijetābhūc chrutidharaḥ supāragaḥ //204 //</l>\n</lg>\n\n<lg>\n<l>etādṛśasya sarvajñasya darśane śravaṇe punaḥ /</l>\n<l>kā kathā cara tasmāt tvaṃ śāsane 'sya susaṃvaraṃ // Svp_205 //</l>\n</lg>\n\n<lg>\n<l>ity uttaragiraṃ śrutvā sabhikaḥ so 'tisāhasaḥ /</l>\n<l>pravrajyāvratam ādhātuṃ samabhūt pramanāḥ kṛtī // Svp_206 //</l>\n</lg>\n\n<lg>\n<l>iti tena jagacchāstrā samādiṣṭaṃ niśamya saḥ /</l>\n<l>sabhikaḥ suprasannātmā prābhyanandat prabodhitaḥ // Svp_*206* //</l>\n</lg>\n\n<lg>\n<l>tataḥ sa sabhiko vijñaḥ saṃbuddhaguṇalālasaḥ /</l>\n<l>taṃ munīndraṃ mudā natvā sāñjalir evam abravīt // Svp_207 //</l>\n</lg>\n\n<lg>\n<l>bhagavan sarvavid vijña sarvavidyāntapāraga /</l>\n<l>kṣamasva me 'parādhaṃ yan madotthita dayānidhe // Svp_208 //</l>\n</lg>\n\n<lg>\n<l>tvam eva bhagavān nāthaḥ sarvadharmādhipo jinaḥ /</l>\n<l>bhavān eva jagacchāstā mahābhijño munīśvaraḥ // Svp_209 //</l>\n</lg>\n\n<lg>\n<l>caturmāravinirjetā vināyakas tathāgataḥ /</l>\n<l>virājate bhavān eva traidhātukādhipeśvaraḥ // Svp_210 //</l>\n</lg>\n\n<lg>\n<l>kleśadhvāntābhinirhantā saddharmajñānabhāskaraḥ /</l>\n<l>yad ahaṃ bhagavan pātuṃ dharmāmṛtaṃ samutsahe // Svp_211 //</l>\n</lg>\n\n<lg>\n<l>tad bhavān māṃ samālokya samanvāhartum arhati /</l>\n<l>sadāhaṃ bhavatā śāstaḥ śaraṇe samupasthitaḥ // Svp_212 //</l>\n</lg>\n\n<lg>\n<l>dhṛtvānujñāṃ samādhādya cariṣye saugataṃ padaṃ /</l>\n<l>tad bhavān saugate dharme bhadraśrībodhisādhane // Svp_213 //</l>\n</lg>\n\n<lg>\n<l>kṛpāya māṃ samāyujya saṃcārayitum arhati /</l>\n<l>iti saṃprārthitaṃ tena śrutvā sa karuṇāmbudhiḥ // Svp_214 //</l>\n</lg>\n\n<lg>\n<l>apamadaṃ parivrājaṃ taṃ samīkṣyaivam ādiśat /</l>\n<l>ehi bhadrāsti te vāṃcchā saugate saṃvare yadi // Svp_215 //</l>\n</lg>\n\n<lg>\n<l>bodhicaryāṃ samādhāya niṣkleśaṃ saṃcara vrataṃ /</l>\n<l>ity ādiśya sa saṃbuddho dakṣiṇapāṇinā svayaṃ // Svp_216 //</l>\n</lg>\n\n<lg>\n<l>śirasi saṃspṛśans tasya trikāyam abhyaśodhayat /</l>\n<l>bhagavatā śiraḥ spṛṣṭe muṇḍitaḥ sa jitendriyaḥ // Svp_217 //</l>\n</lg>\n\n<lg>\n<l>khiṣkhirīpātrabhṛd bhikṣur babhūva cīvarāvṛtaḥ /</l>\n<l>tataḥ sa suprasannātmā prāpyānujñāṃ jagadguroḥ // Svp_218 //</l>\n</lg>\n\n<lg>\n<l>bodhicaryāvrataṃ dhṛtvā samācarat samāhitaḥ /</l>\n<l>tataḥ samādhiśuddhātmā pariśuddhatrimaṇḍalaḥ /</l>\n<l>brahmacārī mahābhijño babhūva saugato yatiḥ // Svp_219 //</l>\n</lg>\n\n<p>iti śrībhadrakalpāvadāne aśokopaguptasaṃbhāṣaṇe sabhikasaugataśāsanapravrajyāvratacāraṇaparivarto nāma caturdaśo 'dhyāyaḥ //</p>\n\n<lg>\n<l>(SAM 47a3ff.: additional verses):</l>\n<l>etad dṛṣṭvā samākarṇya sarve lokādhipā api /</l>\n<l>tad vratam anumodantaḥ saṃcerire 'bhinanditāḥ // Svp_*219* //</l>\n</lg>\n\n<lg>\n<l>iti me guruṇādiṣṭaṃ śrutaṃ mayā tathocyate /</l>\n<l>tvam apīdaṃ mahārāja śrutvānumodya cāraya // Svp_*22O* //</l>\n</lg>\n\n<lg>\n<l>śrutvedaṃ me 'numodanti sarve te nirmalendriyāḥ /</l>\n<l>bodhisatvā mahābhijñāḥ bhaveyur bodhilābhinaḥ // Svp_*221* //</l>\n</lg>\n\n<lg>\n<l>iti śāstrārhatādiṣṭaṃ śrutvā 'śoko nṛpo mudā /</l>\n<l>tathety abhyanumoditvā prābhyanandat sapārṣadaḥ // Svp_*222* //</l>\n</lg>\n\n<p>iti sabhikasaugataśāsanapravrajyāvratacaraṇaparivarto nāma navamo 'dhyāyaḥ samāptaḥ //</p>\n\n  </body>\n\n"
}