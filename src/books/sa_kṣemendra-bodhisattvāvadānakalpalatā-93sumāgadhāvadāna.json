{
  "title": "sa_kṣemendra-bodhisattvāvadānakalpalatā-93sumāgadhāvadāna",
  "body": "<body xmlns='http://www.tei-c.org/ns/1.0'>\n\n<lg>\n<l>ślāghyā jayanti jinabhaktiviśeṣabhājāṃ śraddhāsudhāprasaranirjharaśīkarās te /</l>\n<l>niścetano 'py ucitacetanatām ivaiti yaḥ pūjyapūjanavidhau kusumādivargaḥ // KAvk_93.1 //</l>\n</lg>\n\n<lg>\n<l>śrāvastyāṃ vijanāsīnaṃ jinaṃ jetavane purā /</l>\n<l>anāthapiṇḍado 'bhyetya bhagavantam abhāṣata // KAvk_93.2 //</l>\n</lg>\n\n<lg>\n<l>tvadbhaktir iva sarvatra mahārhaguṇaviśrutā /</l>\n<l>bhagavan prauḍhim āyātā kanyā mama sumāgadhā // KAvk_93.3 //</l>\n</lg>\n\n<lg>\n<l>śrīmataḥ sārthanāthasya nagare puṇḍravardhane /</l>\n<l>sūnur vṛṣabhadattākhyas tatpāṇigraham iṣyate // KAvk_93.4 //</l>\n</lg>\n\n<lg>\n<l>kanyāṃ dadāmi tāṃ tasmai bhagavan yadi manyase /</l>\n<l>tvadadhīnadhanaprāṇas tvadājñāśaraṇo hy aham // KAvk_93.5 //</l>\n</lg>\n\n<lg>\n<l>ity ukte tena bhagavān vātsalyavimalāśayaḥ /</l>\n<l>ko doṣas tanayā tasmai dīyatām ity abhāṣata // KAvk_93.6 //</l>\n</lg>\n\n<lg>\n<l>śāstuḥ śāsanam ādāya sādaraṃ pranipatya tam /</l>\n<l>anāthapiṇḍadaḥ śrīmān prayayau nijamandiram // KAvk_93.7 //</l>\n</lg>\n\n<lg>\n<l>tataḥ sumāgadhāṃ kanyāṃ vibhavena mahīyasā /</l>\n<l>arhāyaṃ sa dadau tasmai bhūriratnāmbarapradaḥ // KAvk_93.8 //</l>\n</lg>\n\n<lg>\n<l>dattā dūrataraṃ deśam atha yāntī sumāgadhā /</l>\n<l>bhagavaccaraṇasmṛtyā sabāṣpanayanābhavat // KAvk_93.9 //</l>\n</lg>\n\n<lg>\n<l>cireṇa sā samāsādya nagaraṃ puṇḍravardhanam /</l>\n<l>śuśrūṣābhiratā patyuḥ sadā bhartṛgṛhe 'vasat // KAvk_93.10 //</l>\n</lg>\n\n<lg>\n<l>kadācid atha tāṃ śvaśrūr bhojyasaṃbhārakāriṇī /</l>\n<l>uvāca dhanavatyākhyā saṃkhyātītavyayodyatā // KAvk_93.ll //</l>\n</lg>\n\n<lg>\n<l>pūjyopakaraṇaṃ sajjaṃ kuru sarvaṃ sumāgadhe /</l>\n<l>gṛhān naḥ prātar āgantā jagatpūjyaguṇo jinaḥ // KAvk_93.12 //</l>\n</lg>\n\n<lg>\n<l>guravo gauravapadaṃ pūjyāḥ sarvajanasya te /</l>\n<l>sameṣyanti kṣapaṇakāḥ saṃmohakṣapaṇodyatāḥ // KAvk_93.l3 //</l>\n</lg>\n\n<lg>\n<l>ity uktā sā tayā tatra babhūvārambhatatparā /</l>\n<l>jñātvā bhikṣugaṇāyeva tāṃ pūjāṃ parikalpitām // KAvk_93.14 //</l>\n</lg>\n\n<lg>\n<l>athāpare 'hni viviśur nagnāḥ kṣapaṇakā gṛham /</l>\n<l>ulluñcitakacaśmaśrusaṃkleśaniśitavratāḥ // KAvk_93.15 //</l>\n</lg>\n\n<lg>\n<l>tān alajjān avasanān avalokya sumāgadhā /</l>\n<l>māṣaśaṣpāśanābhyāsapīvarān mahiṣān iva // KAvk_93.16 //</l>\n</lg>\n\n<lg>\n<l>lajjitā vāsasācchādya vadanaṃ gurusaṃnidhau /</l>\n<l>khedanirvedavinatā śvaśrūjanam abhāṣata // KAvk_93.17 //</l>\n</lg>\n\n<lg>\n<l>aho vatāyam ācāraḥ sucirād avalokitaḥ /</l>\n<l>digambarāṇām apy agre yad ihāste vadhūjanaḥ // KAvk_93.18 //</l>\n</lg>\n\n<lg>\n<l>ete bhavadgṛhe 'dāntā bhuñjante śṛṅgavarjitāḥ /</l>\n<l>amānuṣatvān naiteṣāṃ lajjante nūnam aṅganāḥ // KAvk_93.19 //</l>\n</lg>\n\n<lg>\n<l>asthāne bhavatāṃ bhaktiḥ ko 'yam ucchṛṅkhalaḥ kramaḥ /</l>\n<l>na tyaktam aśanaṃ yena sa kathaṃ vastram ujjhati // KAvk_93.20 //</l>\n</lg>\n\n<lg>\n<l>keśonmūlanakarmaṇaiva niśitaṃ nairghṛṇyam āveditaṃ</l>\n<l>kaupīnāṃśukavarjanena sujane śīlasya vārtaiva kā /</l>\n<l>dambhārambhabhayaṃkare ca vadane krodhaḥ svayaṃ lakṣyate</l>\n<l>nagnānām aśanaiṣiṇāṃ niyaminām eṣāṃ paśūnām iva // KAvk_93.21 //</l>\n</lg>\n\n<lg>\n<l>yatraite paśavaḥ pūjyās tatrotsāryā bhavanti ke /</l>\n<l>athavā deśadoṣo 'yaṃ gatānugatikā sthitiḥ // KAvk_93.22 //</l>\n</lg>\n\n<lg>\n<l>iti bruvāṇāṃ tāṃ śvaśrūr viṣaṇṇā pratyabhāṣata /</l>\n<l>pitus te bhavane bhadre pūjyate vada kīdṛśaḥ // KAvk_93.23 //</l>\n</lg>\n\n<lg>\n<l>sāvadan matpitur gehe pūjyate bhagavān jinaḥ /</l>\n<l>kāruṇyāt sarvajagatāṃ kuśalātiśayodyataḥ // KAvk_93.24 //</l>\n</lg>\n\n<lg>\n<l>dhyānādhīnaḥ stimitanayanaḥ pūrṇalāvaṇasindhur</l>\n<l>nāsāvaṃśaṃ vipulasaralaṃ setubhūtaṃ dadhānaḥ /</l>\n<l>bhūṣāśūnyaprasṛtarucimatkarṇapāśābhirāmaḥ</l>\n<l>kāntyaivāsau kim api viduṣāṃ śāntim antas tanoti // KAvk_93.25 //</l>\n</lg>\n\n<lg>\n<l>śirasi sahajaprājyālokaprasekamayaṃ maṇiṃ</l>\n<l>karipatikarākārau bāhūkavat kanakadyutiḥ /</l>\n<l>karatalagatām lekhāṃ śaṅkhadhvajāmbujamālikāṃ</l>\n<l>śamamayamahāsāṃrājyārhaṃ bibharti sa lakṣaṇam // KAvk_93.26 //</l>\n</lg>\n\n<lg>\n<l>tasyābhilāṣajanakasya mahāmunīnāṃ sarvābhilāṣakalanārahitaḥ svabhāvaḥ /</l>\n<l>niḥśeṣitasmṛtibhuvaḥ pramadāśrayasya rāgojjhitasya sutarām adharaḥ sarāgaḥ // KAvk_93.27 //</l>\n</lg>\n\n<lg>\n<l>mūrtir nirbharasaṃgamapraṇayinī maitrī manaḥśāyinī</l>\n<l>kṣāntis tanmayakāriṇī hṛdi dayā gāḍhaṃ samāśleṣiṇī /</l>\n<l>sarvāśābharaṇasya bhūridayitāsaktasya saṃlakṣyate</l>\n<l>tasyāpūrvamaṇer ananyamahimā vairāgyagarbhaḥ śamaḥ // KAvk_93.28 //</l>\n</lg>\n\n<lg>\n<l>pūjyaḥ sa bhavane 'smākaṃ yasya pravrajyayā satām /</l>\n<l>dhatte śīladukūlānām nirāvaraṇatāṃ manaḥ // KAvk_93.29 //</l>\n</lg>\n\n<lg>\n<l>viśvarakṣāmaṇer yasya smṛtyāpi bhavabhoginā /</l>\n<l>rāgadveṣogradaṃṣṭreṇa bādhyate na punar janaḥ // KAvk_93.30 //</l>\n</lg>\n\n<lg>\n<l>iti tasyā vacaḥ śvaśrūḥ śrutvā śrotrarasāyanam /</l>\n<l>sadyaḥ prasādaviśadā tāṃ jagāda pramodinī // KAvk_93.31 //</l>\n</lg>\n\n<lg>\n<l>api taddarśanopāyaḥ kaścid asti varānane /</l>\n<l>api tvatpuṇyasaṃbandhād vayam apy amṛtāspadam // KAvk_93.32 //</l>\n</lg>\n\n<lg>\n<l>iti sānunayaṃ śvaśrvā sā sādaradhiyārthitā /</l>\n<l>taṃ vaḥ saṃdarśayāmīti babhāṣe bhaktimāninī // KAvk_93.33 //</l>\n</lg>\n\n<lg>\n<l>mahāpratijñāsaṃbhārabharanirvahaṇaiṣiṇī /</l>\n<l>sā saṃśayatulāruḍhā kṣaṇaṃ dhyānaparābhavat // KAvk_93.34 //</l>\n</lg>\n\n<lg>\n<l>tataḥ prāsādam āruhya bhagavatsevitāṃ diśam /</l>\n<l>praṇipatyāsṛjat pūjyapūjārhakusumāñjalim // KAvk_93.35 //</l>\n</lg>\n\n<lg>\n<l>puṣpadhūpodakair arcāṃ sā kṛtvā tatpadonmukhī /</l>\n<l>ānandabāṣpasaṃruddhavistīrṇanayanāvadat // KAvk_93.36 //</l>\n</lg>\n\n<lg>\n<l>anukampyaiva bhagavan ratnatrayavivarjitā /</l>\n<l>tavāśramamṛgīvāhaṃ dūraṃ deśam imam gatā // KAvk_93.37 //</l>\n</lg>\n\n<lg>\n<l>tvatpādapadmayugalaṃ śaraṇam prapannāṃ dūrasthitām api dṛśā spṛśa māṃ dayālo /</l>\n<l>vātsalyapeśaladhiyāṃ mahatāṃ pravāsadurīkṛteṣu karuṇā na tanutvam eti // KAvk_93.38 //</l>\n</lg>\n\n<lg>\n<l>bhagavan dāsasutayā tvaṃ mayādya nimantritaḥ /</l>\n<l>prātar āgamanenaiva mānaṃ vitara me vibho // KAvk_93.39 //</l>\n</lg>\n\n<lg>\n<l>ity udīrya tayotsrṣṭā vicitrakusumāvalī /</l>\n<l>sajīviteva prayayau nabhasā bhaktidūtikā // KAvk_93.40 //</l>\n</lg>\n\n<lg>\n<l>sā śvetaraktaharitāsitapuṣpapālī khe dhūpadhūmaśabalā śanakaiḥ prayāntī /</l>\n<l>bālāmbudapraṇayinī suciraṃ cakāśe saṃcālicāpalatikeva śacīdhavasya // KAvk_93.41 //</l>\n</lg>\n\n<lg>\n<l>atha jetavanaṃ prāpya kṣaṇena kusumāvalī /</l>\n<l>sā bhaktiśālinī śāstuḥ papāta caraṇābjayoḥ // KAvk_93.42 //</l>\n</lg>\n\n<lg>\n<l>bhagavān api sarvajñaḥ sarvaṃ jñātvā samīhitam /</l>\n<l>sumāgadhāyāḥ kāruṇyād ānandam avadat puraḥ // KAvk_93.43 //</l>\n</lg>\n\n<lg>\n<l>prātar gantavyam asmābhir nagaraṃ puṇḍravardhanam /</l>\n<l>sumāgadhā prārthayate sasaṃghasya mamārcanam // KAvk_93.44 //</l>\n</lg>\n\n<lg>\n<l>śataṣaṣṭyadhikaṃ tatra yojanānām itaḥ param /</l>\n<l>ekenāhnā ca gantavyaṃ na vilambo 'tra yujyate // KAvk_93.45 //</l>\n</lg>\n\n<lg>\n<l>vyomnā maharddhyā śaknoti gantuṃ yo yaḥ prabhāvavān /</l>\n<l>nimantraṇaśalākāṃ tvaṃ tasmai tasmai samarpaya // KAvk_93.46 //</l>\n</lg>\n\n<lg>\n<l>preritaḥ sugateneti sa bhikṣubhyo nyavedayat /</l>\n<l>ekāhagamanaprāpyaṃ śalākābhir nimantraṇam // KAvk_93.47 //</l>\n</lg>\n\n<lg>\n<l>śalākāsu gṛhītāsu tatra sarvair maharddhibhiḥ /</l>\n<l>pūrṇaḥ kumbhopadhānīyaḥ sthaviro 'py agrahīt kramāt // KAvk_93.48 //</l>\n</lg>\n\n<lg>\n<l>tena prāptaprabhāvena śalākāyāṃ prasārite /</l>\n<l>pāṇau prāha tam ānandaḥ kiṃcit smitasitānanaḥ // KAvk_93.49 //</l>\n</lg>\n\n<lg>\n<l>anāthapiṇḍadagṛhaṃ na gantavyaṃ padadvayam /</l>\n<l>saṣaṣṭiyojanaśataṃ dinārdhenaiva laṅghyate // KAvk_93.50 //</l>\n</lg>\n\n<lg>\n<l>ity uktaḥ sthaviras tena vailakṣyavinatānanaḥ /</l>\n<l>acintayat svavargāgre nyūnabhāvo hi duḥsahaḥ // KAvk_93.5l //</l>\n</lg>\n\n<lg>\n<l>anādikālopacitāḥ kleśajanmajarādayaḥ /</l>\n<l>hantuṃ sapatnaiḥ śakyante prāptum ṛddhipadaṃ kiyat // KAvk_93.52 //</l>\n</lg>\n\n<lg>\n<l>iti cintayatas tasya tīvrasaṃvegayā dhiyā /</l>\n<l>prādur āsīt kṣaṇenaiva maharddhiḥ śuddhacetasaḥ // KAvk_93.53 //</l>\n</lg>\n\n<lg>\n<l>atha rātryāṃ vyatītāyāṃ prabhāte sarvabhikṣavaḥ /</l>\n<l>nānātridaśaveśeṇa vimānair nabhasā yayuḥ // KAvk_93.54 //</l>\n</lg>\n\n<lg>\n<l>atrāntare mahārambhasambhāraparipūrite /</l>\n<l>sumāgadhā bhartṛgṛhe bhagavaddarśanotsukā // KAvk_93.55 //</l>\n</lg>\n\n<lg>\n<l>saha prāsādam āruhya śvaśrūśvaśurabhartṛbhiḥ /</l>\n<l>tasthau kusumadhūpārdhyāracanāsaṃgrahonmukhī // KAvk_93.56 //</l>\n</lg>\n\n<lg>\n<l>bhikṣur ājñātakauṇḍinyas tato 'śvaratham āsthitaḥ /</l>\n<l>divyarddhivividhāścaryaḥ prathamaṃ pratyadṛśyata // KAvk_93.57 //</l>\n</lg>\n\n<lg>\n<l>taṃ dṛṣṭvā sūryasaṃkāśaṃ vismitāḥ śvaśurādayaḥ /</l>\n<l>ūcuḥ sumāgadhāṃ prītyā kim eṣa bhagavān iti // KAvk_93.58 //</l>\n</lg>\n\n<lg>\n<l>sāvadad bhagavān nāyaṃ dṛśyate taraṇiprabhaḥ /</l>\n<l>ayam ājñātakauṇḍinyo bhikṣur akṣuṇṇadīdhitiḥ // KAvk_93.59 //</l>\n</lg>\n\n<lg>\n<l>āpatatsu krameṇātha ratheṣu śvaśurādayaḥ /</l>\n<l>kim ayaṃ kim ayaṃ bhadre bhagavān iti tāṃ jaguḥ // KAvk_93.60 //</l>\n</lg>\n\n<lg>\n<l>sābravīn naiva śāstāyam ete tacchāsanocitāḥ /</l>\n<l>bhikṣavaḥ praśamaślāghyās tapodīptataratviṣaḥ // KAvk_93.6l //</l>\n</lg>\n\n<lg>\n<l>yaḥ kāntahemadrumaramyaśailaśrṅgādhirūḍhaḥ parato 'bhyupaiti /</l>\n<l>āścaryakṛn mūrta iva prabhāvaḥ śrīmān mahākāśyapa eṣa bhikṣuḥ // KAvk_93.62 //</l>\n</lg>\n\n<lg>\n<l>pañcānanasyandanam āsthito yaḥ satoyajīmūtagabhīraghoṣam /</l>\n<l>vyomnā samabhyeti gunaiḥ pragītaḥ sa eṣa bhikṣur bhuvi śāriputraḥ // KAvk_93.63 //</l>\n</lg>\n\n<lg>\n<l>āruhya kailāsam ivātiśubhraṃ dvipam caturdantam anantakāntiḥ /</l>\n<l>āyāti yaḥ puṇyavatāṃ jagatsu maudgalyanāmā ca sa eṣa bhikṣuḥ // KAvk_93.64 //</l>\n</lg>\n\n<lg>\n<l>vaidūryanālaṃ kanakāravindam āruhya ratnāṅkurakeśarāḍhyam /</l>\n<l>upaiti yaḥ saurabhapūritāśaḥ sa eṣa bhikṣuḥ prathito 'niruddhaḥ // KAvk_93.65 //</l>\n</lg>\n\n<lg>\n<l>yaś cāmbarāgraṃ garuḍādhirūḍhaḥ pakṣānilotsāritavārivāhaḥ /</l>\n<l>vigāhate sphitavanena bhikṣur maitrāyaṇīsūnur ayaṃ sa pūrṇaḥ // KAvk_93.66 //</l>\n</lg>\n\n<lg>\n<l>anantam āsthāya nitāntaśāntam īrṣyāpathaṃ sattvamahodadhir yaḥ /</l>\n<l>prabhāmṛtaiḥ sarpati tarpitāśaḥ prabhāvavān eṣyajid eṣa bhikṣuḥ // KAvk_93.67 //</l>\n</lg>\n\n<lg>\n<l>vilolavallīvalayābhirāmaṃ viśālam āruhya suvarṇatālam /</l>\n<l>yaḥ puṇyapūrṇadyutir abhyupaiti sa eṣa bhikṣur matimān upālī // KAvk_93.68 //</l>\n</lg>\n\n<lg>\n<l>āruhya vaiḍūryavimānaśṛṅgaṃ suvarṇaratnojjvalapatralekham /</l>\n<l>limpann ivāgacchati yaḥ prabhābhiḥ kātyāyano nāma sa eṣa bhikṣuḥ // KAvk_93.69 //</l>\n</lg>\n\n<lg>\n<l>śarīriṇaṃ dharmam ivādhiruhya vigāhate khaṃ vṛṣavāhano yaḥ /</l>\n<l>pṛṣṭhaḥ pratiṣṭhāpariniṣṭhitānāṃ gariṣṭhadhīḥ kauṣṭhila eṣa bhikṣuḥ // KAvk_93.70 //</l>\n</lg>\n\n<lg>\n<l>vimānahaṃsadyutibhir muhūrtaṃ smitormiramyaṃ muhur antarīkṣam /</l>\n<l>kurvan samabhyeti taponidhir yaḥ pilindavatsāhvaya eṣa bhikṣuḥ // KAvk_93.7l //</l>\n</lg>\n\n<lg>\n<l>yo 'yaṃ samutphullalatāvitānavanāntarāle viharann upaiti /</l>\n<l>sa śroṇakoṭiḥ śruta eṣa bhikṣur akṣuṇṇalakṣmīr gṛhanirvyapekṣaḥ // KAvk_93.72 //</l>\n</lg>\n\n<lg>\n<l>yaś cakravartī divi bhāti so 'yaṃ śāstuḥ suto rāhulakābhidhānaḥ /</l>\n<l>hemaprabhābhūṣitadigvibhāgaḥ saṃlakṣyate merur ivānyarūpaḥ // KAvk_93.73 //</l>\n</lg>\n\n<lg>\n<l>ete giribhyo 'tha digantarebhyaḥ kṣmāmaṇḍalād vyomataṭāntarāc ca /</l>\n<l>āyānty asaṃkhyādbhutabhikṣusaṃghā vicitraratnāsanavāhanasthāḥ // KAvk_93.74 //</l>\n</lg>\n\n<lg>\n<l>tayā krameṇeti nivedyamānaṃ te bhikṣusaṃghaṃ vimukhaṃ vilokya /</l>\n<l>yayuḥ praharṣādbhutasaṃbhramāṇāṃ vidheyatāṃ tulyam ananyalakṣmyāḥ // KAvk_93.75 //</l>\n</lg>\n\n<lg>\n<l>atha jvalatkāñcanacūrṇavarṇaṃ jagad babhūvārkaśataprakāśam /</l>\n<l>aśeṣasaṃtāpaviśeṣaśāntyā śītāṃśumālāśataśītalaṃ ca // KAvk_93.76 //</l>\n</lg>\n\n<lg>\n<l>atha dhanapatiśakrabrahmamukhyair amartyair vipulagaganayātrādattasevānuyātraḥ /</l>\n<l>amarapurapurastrīkīrṇapuṣpaprabhāvān nayanapatham ayāsīt puṇyabhājāṃ jinendraḥ // KAvk_93.77 //</l>\n</lg>\n\n<lg>\n<l>aṣṭādaśadvārapathā puraṃ tat sa tulyam aṣṭādaśamūrtir eva /</l>\n<l>praviśya cakre śaśikāntaratnaśikhāmayaṃ veśma sumāgadhāyāḥ // KAvk_93.78 //</l>\n</lg>\n\n<lg>\n<l>abhyarcitas tatra bahuprakāraiḥ pūrṇopacāraiḥ praṇipatya sarvaiḥ /</l>\n<l>apūjayat paurajanaḥ samantād bahiś ca bhittipratibimbitaṃ tam // KAvk_93.79 //</l>\n</lg>\n\n<lg>\n<l>sumāgadhāyā dayayā dayāluḥ pūjāṃ gṛhītvā bhagavān sasaṃghaḥ /</l>\n<l>anugrahālokanasaṃvibhāgaiḥ sarvānvavāyā vidadhe prasādam // KAvk_93.80 //</l>\n</lg>\n\n<lg>\n<l>sumāgadhā saśvaśurādivargā sahāparaiḥ paurajanaiś ca sarvāḥ /</l>\n<l>śāstus tayā deśanayā babhūvuḥ śuddhāśayās tatkṣaṇadṛṣṭasatyāḥ // KAvk_93.81 //</l>\n</lg>\n\n<lg>\n<l>sumāgadhāyāḥ kuśalānubandhaṃ puṇyaṃ prabhāvaṃ vipulaṃ vilokya /</l>\n<l>te bhikṣavas tatra kutūhalena papracchū ramyaṃ jinam ādivṛttam // KAvk_93.82 //</l>\n</lg>\n\n<lg>\n<l>pṛṣṭaḥ sa taiḥ saṃsadi sarvadarśī sumāgadhāyāḥ kuśalasya hetum /</l>\n<l>dantaprabhābhiḥ kakubhāṃ mukheṣu diśan prakāśam bhagavān babhāṣe // KAvk_93.83 //</l>\n</lg>\n\n<lg>\n<l>vārāṇasyām abhūt pūrvaṃ kṛkeḥ kantasya bhūpateḥ /</l>\n<l>sutā kāñcanamālākhyā kucakāñcanamālikā // KAvk_93.84 //</l>\n</lg>\n\n<lg>\n<l>kāśyapākhyasya śāstuḥ sā satataṃ bhaktiśālinī /</l>\n<l>paricaryāṃ vyadhāt sārdhaṃ sakhīnāṃ pañcabhiḥ śataiḥ // KAvk_93.85 //</l>\n</lg>\n\n<lg>\n<l>sa kadācin narapatir vikṛtasvapnadarśanāt /</l>\n<l>bhayasaṃśayasaṃbhrāntaḥ papraccha phalakovidān // KAvk_93.86 //</l>\n</lg>\n\n<lg>\n<l>te taṃ rājasutādveṣān nimittajñā babhāṣire /</l>\n<l>atipriyasya hṛdayaṃ hutvāgnau labhyate śivam // KAvk_93.87 //</l>\n</lg>\n\n<lg>\n<l>iti teṣām anādṛtya vacaḥ krūrataraṃ nṛpaḥ /</l>\n<l>bhagavantaṃ yayau draṣṭuṃ kāśyapaṃ duhitur girā // KAvk_93.88 //</l>\n</lg>\n\n<lg>\n<l>sa tam etyāvadat svapnaḥ savikāraḥ paraṃ mayā /</l>\n<l>dṛṣṭo 'dya sarvaṃ sarvajña tatphalaṃ vaktum arhasi // KAvk_93.89 //</l>\n</lg>\n\n<lg>\n<l>vātāyanena nirgacchan ruddhapuccho mayā gajaḥ /</l>\n<l>tṛṣitasya tathā paścāt kupo dhāvan vilokitaḥ // KAvk_93.90 //</l>\n</lg>\n\n<lg>\n<l>tṛptaś ca śaktuprasthena mauktiprasthavikrayaḥ /</l>\n<l>samīkṛtāni dṛṣṭāni kudārūṇi ca candanaiḥ // KAvk_93.9l //</l>\n</lg>\n\n<lg>\n<l>kalabhena mahāhastī samāhūtas tathāhave /</l>\n<l>parān aśuciliptāṅgaḥ pralimpan viplutaḥ kapiḥ // KAvk_93.92 //</l>\n</lg>\n\n<lg>\n<l>sphītarājyām abhiṣiktaś ca kucāpalanidhiḥ kapiḥ /</l>\n<l>paṭo 'ṣṭādaśabhiḥ kṛṣṭaḥ puruṣair apy asaṃkṣayaḥ // KAvk_93.93 //</l>\n</lg>\n\n<lg>\n<l>ramyapuṣpaphalārāmaś caurair api viluṇṭhitaḥ /</l>\n<l>dveṣopahāsakalahāsaktaś ca vipulo janaḥ // KAvk_93.94 //</l>\n</lg>\n\n<lg>\n<l>svapnādbhutānām eteṣāṃ manye ghorataraṃ phalam /</l>\n<l>iti pṛṣṭaḥ kṣitibhujā bhagavān kāśyapo 'bravīt // KAvk_93.95 //</l>\n</lg>\n\n<lg>\n<l>śatāyuṣi jane śāstā śāntaḥ śākyamunir jinaḥ /</l>\n<l>bhaviṣyaty amṛtāmbhodhiḥ sa drṣṭaḥ kuñjaras tvayā // KAvk_93.96 //</l>\n</lg>\n\n<lg>\n<l>tasyāpi paścime kāle śrāvakāḥ kalisaṃśrayāt /</l>\n<l>tyaktaśīlaguṇācārā bhaviṣyanti saviplavāḥ // KAvk_93.97 //</l>\n</lg>\n\n<lg>\n<l>apakvālpavivekānāṃ balāt te gṛhavāsinām /</l>\n<l>svayaṃ sevāṃ samālambya kariṣyanty eva deśanām // KAvk_93.98 //</l>\n</lg>\n\n<lg>\n<l>arthanīyo 'rthibhāvena yasmāt sevāsu dhāvati /</l>\n<l>tṛṣitasya vrajan paścāt kūpas tasmād vilokitaḥ // KAvk_93.99 //</l>\n</lg>\n\n<lg>\n<l>te kariṣyanti lobhāndhaḥ saṃmohopahatāḥ param /</l>\n<l>bodhyaṅgamuktāprasthasya śaktuprasthena vikrayam // KAvk_93.lOO //</l>\n</lg>\n\n<lg>\n<l>tīrthavākyakudārūṇi buddhabhāṣitacandanaiḥ /</l>\n<l>sāmyam āpādayiṣyanti te maugdhyād aviśeṣiṇaḥ // KAvk_93.101 //</l>\n</lg>\n\n<lg>\n<l>kvacid bhadraṃ samāsādya vinītaṃ bhikṣukuñjaram /</l>\n<l>duḥśīlakalabho bhikṣuḥ spardhayā dhik kariṣyati // KAvk_93.102 //</l>\n</lg>\n\n<lg>\n<l>cāpalāśuciliptāṅgaḥ suśīlān bhikṣumarkaṭaḥ /</l>\n<l>anulimpan svadoṣeṇa kariṣyaty ātmasannibhān // KAvk_93.103 //</l>\n</lg>\n\n<lg>\n<l>ṣaṇḍakasyābhiṣekaś ca bhaviṣyati kaper iva /</l>\n<l>saṃbuddhaśāsanapaṭaṃ kṛṣyamāṇaṃ na naṃkṣyati // KAvk_93.104 //</l>\n</lg>\n\n<lg>\n<l>saṃghadravyaphalārāmeṣv api yāsyanti cauratām /</l>\n<l>mithaḥ kalahaśīlāś ca bhaviṣyanty apavādinaḥ // KAvk_93.105 //</l>\n</lg>\n\n<lg>\n<l>tava svapnavipākānte phalāny etāni bhūtale /</l>\n<l>iti śāstur vacaḥ śrutvā vismito 'bhūn mahīpatiḥ // KAvk_93.106 //</l>\n</lg>\n\n<lg>\n<l>sānugasyātha nṛpateḥ sa śāstā dharmadeśanām /</l>\n<l>kṛtvā kāñcanamālāyā dideśa kuśalārhatām // KAvk_93.l07 //</l>\n</lg>\n\n<lg>\n<l>janmāntale cakārārcāṃ stūpe nāraṅgamālayā /</l>\n<l>sā tena sukṛtenaiva jātā hemasrajāṅkitā // KAvk_93.108 //</l>\n</lg>\n\n<lg>\n<l>seyaṃ sumāgadhā puṇyaprabhāveṇa mahīyasā /</l>\n<l>prāptādya janakāyasya samyak kuśalasetutām // KAvk_93.109 //</l>\n</lg>\n\n<lg>\n<l>adhidhāyeti bhagavān nabhasā bhikṣubhiḥ saha /</l>\n<l>rucā saṃpūrayann āśāṃ yayau jetavanaṃ jinaḥ // KAvk_93.ll0 //</l>\n</lg>\n\n<lg>\n<l>puṃsāṃ satkulabhūtaye balavatī mithyaiva putraspṛhā</l>\n<l>sūnuś ced aguṇas tad eva viphalaṃ tat kiṃ na sarvaṃ kulam /</l>\n<l>sā kanyā kila jāyate guṇavatī puṇyaprabhāvād yayā</l>\n<l>saṃsārorusaritpatau kulayugam nāv eva saṃtāryate // KAvk_93.111 //</l>\n</lg>\n\n<p>iti kṣemendraviracitāyāṃ bodhisattvāvadānakalpalatāyāṃ sumāgadhāvadānaṃ trinavatitamaḥ pallavah.</p>\n\n  </body>\n\n"
}