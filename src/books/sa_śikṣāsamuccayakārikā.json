{
  "title": "sa_śikṣāsamuccayakārikā",
  "body": "<body xmlns='http://www.tei-c.org/ns/1.0'>\n\n<p>Śikṣāsamuccayakārikā (Śsk)</p>\n\n<lg>\n<l>yadā mama pareṣāṃ ca bhayaṃ duḥkhaṃ ca na priyam /</l>\n<l>tadātmanaḥ ko viśeṣo yattaṃ rakṣāmi netaram // Śsk_1 //</l>\n</lg>\n\n<lg>\n<l>duḥkhāntaṃ kartukāmena sukhāntaṃ gantumicchatā /</l>\n<l>śraddhāmūlaṃ dṛḍhīkṛtya bodhau kāryā matirdṛḍhā // Śsk_2 //</l>\n</lg>\n\n<lg>\n<l>(śikṣādaro) mahāyānādbodhisattvasya saṃvaraḥ /</l>\n<l>marmasthānānyato vidyādyenānāpattiko bhavet // Śsk_3 //</l>\n</lg>\n\n<lg>\n<l>ātmabhāvasya bhogānāṃ tryadhvavṛtteḥ śubhasya ca /</l>\n<l>utsargaḥ sarvasattvebhyastadrakṣā śuddhivardhanam // Śsk_4 //</l>\n</lg>\n\n<lg>\n<l>paribhogāya sattvānāmātmabhāvādi dīyate /</l>\n<l>arakṣite kuto bhogaḥ ki dattaṃ yanna bhujyate // Śsk_5 //</l>\n</lg>\n\n<lg>\n<l>tasmātsattvopabhogārthamātmabhāvādi pālayet /</l>\n<l>kalyāṇamitrānutsargāt sūtrāṇāṃ ca sadekṣaṇāt // Śsk_6 //</l>\n</lg>\n\n<lg>\n<l>tatrātmabhāve kā rakṣā yadanarthavivarjanam /</l>\n<l>kenaitallabhyate sarvaṃ niṣphalaspandavarjanāt // Śsk_7 //</l>\n</lg>\n\n<lg>\n<l>etatsidhyetsadā smṛtyā smṛtistīvrādarādbhavet /</l>\n<l>ādaraḥ śamamāhātmyaṃ jñātvātāpena jāyate // Śsk_8 //</l>\n</lg>\n\n<lg>\n<l>samāhito yathābhūtaṃ prajānātītyavadanmuniḥ /</l>\n<l>śamācca na caleccitaṃ bāhyaceṣṭā nivartanāt // Śsk_9 //</l>\n</lg>\n\n<lg>\n<l>sarvatrāpacalo mandamatisnigdhābhibhāṣaṇāt /</l>\n<l>āvavarjayejjanaṃ bhavyamādeyaścāpi jāyate // Śsk_10 //</l>\n</lg>\n\n<lg>\n<l>anādeyaṃ tu taṃ lokaḥ paribhūya jināṅkuram /</l>\n<l>bhasmacchanno yathā vahniḥ pacyeta narakādiṣu // Śsk_11 //</l>\n</lg>\n\n<lg>\n<l>ratnameghe jinenoktastena saṅkṣepasaṃvaraḥ /</l>\n<l>yenāprasādaḥ sattvānāṃ tadyatnena vivarjayet // Śsk_12 //</l>\n</lg>\n\n<lg>\n<l>eṣā rakṣātmabhāvasya bhaiṣajyavasānādibhiḥ /</l>\n<l>ātmatṛṣṇopabhogāttu kliṣṭāpattiḥ prajāyate // Śsk_13 //</l>\n</lg>\n\n<lg>\n<l>sukṛṭārambhiṇā bhāvyaṃ mātrajñena ca sarvataḥ /</l>\n<l>iti śikṣāpadādasya bhogarakṣā na duṣkarā // Śsk_14 //</l>\n</lg>\n\n<lg>\n<l>svārthavipāka vaitṛṣṇyācchubhaṃ saṃrakṣitaṃ bhavet /</l>\n<l>paścātāpaṃ na kurvīta na ca kṛtvā prakāśayet // Śsk_15 //</l>\n</lg>\n\n<lg>\n<l>lābhasatkārabhītaḥ syādunnatiṃ varjayetsadā /</l>\n<l>bodhisattvaḥ prasannaḥ syāddharme vimatimutsṛjet // Śsk_16 //</l>\n</lg>\n\n<lg>\n<l>śodhitasyātmabhāvasyabhogaḥ pathyo bhaviṣyati /</l>\n<l>samyaksiddhasya bhaktasya niṣkaṇasyeva dehinām // Śsk_17 //</l>\n</lg>\n\n<lg>\n<l>tṛṇacchanna yathā śasyaṃ rogaiḥ sīdati naidhate /</l>\n<l>buddhāṅkurastathā vṛddhiṃ kleśacchanno na gacchati // Śsk_18 //</l>\n</lg>\n\n<lg>\n<l>ātmabhāvasya kā śuddhiḥ pāpakleśaviśodhanam /</l>\n<l>sambuddhottayarthasāreṇa yatnabhāve tvapāyagaḥ // Śsk_19 //</l>\n</lg>\n\n<lg>\n<l>kṣameta śrutameṣeta saṃśrayeta vanaṃ tataḥ /</l>\n<l>sāmādhānāya yujyeta bhāvayedaśubhādikam // Śsk_20 //</l>\n</lg>\n\n<lg>\n<l>bhogaśuddhiṃ ca jānīyātsamyagājīvaśodhanāt /</l>\n<l>śūnyatākaruṇāgarbheceṣṭitātpuṇyaśodhanam // Śsk_21 //</l>\n</lg>\n\n<lg>\n<l>grahītāraḥ subahavaḥ svalpaṃ ceda manena kim /</l>\n<l>na cātitṛptijanakaṃ vardhanīyamidaṃ tataḥ // Śsk_22 //</l>\n</lg>\n\n<lg>\n<l>ātmabhāvasya kā vṛddhirbalānālasyavardhanam /</l>\n<l>śūnyatākaruṇāgarbhāddānādbhogasya vardhanam // Śsk_23 //</l>\n</lg>\n\n<lg>\n<l>kṛtvādāveva yatnena vyavasāyāśayau dṛḍhau /</l>\n<l>karuṇāṃ ca puraskṛtya yateta śubhavṛddhaye // Śsk_24 //</l>\n</lg>\n\n<lg>\n<l>bhadracaryāvidhiḥ kāryo vandanādiḥ sahādarāt /</l>\n<l>śraddhādīnāṃ sadābhyāso maitrī buddhādyanusmṛtiḥ // Śsk_25 //</l>\n</lg>\n\n<lg>\n<l>sarvāvasthāsu sattvārtho dharmadānaṃ nirāmiṣam /</l>\n<l>bodhicittaṃ ca puṇyasya vṛddhihetuḥ samāsataḥ // Śsk_26 //</l>\n</lg>\n\n<lg>\n<l>siddhiḥ samyakprahāṇānāmapramādāviyojanāt /</l>\n<l>smṛtyātha samprajanyena yoniśaścintanena ca // Śsk_27 //</l>\n</lg>\n\n  </body>\n\n"
}