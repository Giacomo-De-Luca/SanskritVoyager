{
  "title": "sa_keśava-sāṃkhyatattvapradīpikā",
  "body": "<body xmlns='http://www.tei-c.org/ns/1.0'>\n\n<p>Keśava: Sāṃkhyatattvapradīpikā (or Sāṃkhyārthatattvapradīpikā)</p>\n\n<p>oṃ namaḥ paramātmane /</p>\n\n<p>sāṃkhyatattvapradīpikā /</p>\n\n<lg>\n<l>  durnivāramanastāpanivāraṇapaṭīyasīm /</l>\n<l>  jagadānandasandohajananīmahamāśraye // 1 //</l>\n</lg>\n\n<lg>\n<l>  bhaṭṭakeśavasambhūtasadānandātmajaḥ sudhīḥ /</l>\n<l>  yajurvit keśavaḥ prāha kiñcit sāṃkhye yathāmati // 2 //</l>\n</lg>\n\n<p>iha dvividhaṃ tattvaṃ prakṛtiḥ puruṣaśceti |\nprakṛtireva pradhānamityabhidhīyate sattvāditriguṇā nityeti prakṛtisvarūpalakṣaṇam |\nvikārarahitattvācca nityaiveyam |\npuruṣe ativyāptivāraṇāya sattvāditriguṇetyuktam |\nsattvādayastrayo guṇā yasyā iti vigrahaḥ |\nmahadāditattvānāmapi triguṇātmakatvāt tatrātiprasaṅgavāraṇāya nityeti |\ntaṭasthalakṣaṇaṃ tu jagadupādānakāraṇaṃ prakṛtiriti |\ntathāhi vimataṃ sukhaduḥkhamohasāmānyopādānakaṃ niyamena tadanvitasvabhāvatvāt yanniyamena yadanvitasvabhāvaṃ tat tatsāmānyopādānakaṃ yathā mṛtsāmānyānvitasvabhāvaṃ ghaṭaśarāvādi tathāhi kācana taruṇī kasyacit kāntasya sukhamutpādayati kasyacinmohaṃ kasyaciddveṣamiti tatkasya hetostaṃ taṃ prati sukhaduḥkamohātmakasattvarajastamasāmāvirbhāvāt |</p>\n\n<p>sā ca caturviṃśatidhā prakṛteḥ prathamo mahāniti vikāraḥ pariṇāma iti yāvat mahattattvameva buddhitattvamityabhidhīyate ahamityahaṃkārākhyo mahattattvasya prathamo vikāraḥ tadanantaraṃ pañcatanmātrāḥ śabdasparśarūparasagandhākhyā bhavati athākāśādibhūtapañcakaṃ athaikādaśākṣāṇi śrotrasparśanacakṣūrasanaghrāṇavāggudaliṅgakaracaraṇāntaḥkaraṇānyekādaśendriyāṇi bhavanti |\ntatra mahattattvamahaṃkāratattvaṃ śabdādyāḥ pañcatanmātrā ityetat tattvasaptakaṃ prakṛtivikṛtibhāvāpannaṃ pūrvaṃ pūrvaṃ prati kāryatvamuttarottaraṃ prati kāraṇatvamityarthaḥ |\ntathāhi mahattattvaṃ mūlaprakṛteḥ kāryaṃ kāraṇaṃ cāhaṃkāratattvasya ahaṃkāratattvaṃ tathā mahattattvasya kāryaṃ kāraṇaṃ ca śabdatattvākhyāditanmātraṃ prati tathāhi tadapi pūrvaṃ prati kāryamuttaraṃ prati kāraṇaṃ ceti bodhyam |\nākāśādibhūtapañcakamekādaśendriyāṇītyete punaḥ ṣoḍaśabhāvāśca prakṛtijanyā eva na tu kasyacit prakṛtiḥ tattvāntaropādānarūpatvābhāvāt |\nseyaṃ prakṛtiracetanā pariṇāmitvāt |</p>\n\n<p>nanu viṣayāṇāṃ ghaṭādīnāṃ cetanasambandhaḥ sākṣādevāstu kiṃ mahadādipraṇālikayeti cet |\ntat kiṃ citireva viṣayabandhanasvabhāvā tathā sati caityanyanityatayā mokṣaḥ kadāpi na syāt |\natha caitanyaṃ prakṛtau pratibimbitaṃ prakṛtiviṣayayostu sākṣāt sambandhaḥ syāt kiṃ mahadādineti cet tathāhi puruṣavannityatayā punaranirmokṣāpattireva |\natha citirviṣayasambaddhasvabhāvā māstu viṣayā eva citisambaddhasvabhāvāḥ santu tathā ca viṣayatirobhāve mokṣaḥ syāditi cet tarhīdaṃ dṛṣṭamiti na syāt sarvathā citisambandhasvābhāvyenāvyavadhānāt |\natha viṣayā indriyadvārā citisambaddhātmānaḥ santu dṛṣṭādṛṣṭavyavahārādi sannikarṣaviprakarṣābhyāmupapatsyata iti cenna vyāsaṅgānupapatteḥ indriyasambaddhe viṣaye jñānotpatterāvaśyakatvāt |\natha vyāsaṅgānupapattyā manaḥ kalpyatāṃ kimahaṃkāreṇa maivaṃ evaṃ ca sati svasmin vyāghrohaṃ varāhohamiti nāropayet kiṃtvindriyaṃ manodvārā citisambaddhaṃ svakīyaṃ naratvameva gṛhṇīyāt |\nathaivamahaṃkārostu svapnadaśāyāmāropārthaṃ buddhitattve na mānamasti maivaṃ suṣuptyavasthāyāṃ manovadahaṃkāropi nivṛttavyāpāra eva tathā ca śvāsaprayojakajīvanayoniyatnasya vyāpāraḥ syāditi tadanurodhena buddhitattvasyāpyāvaśyakatvāt tasmādbuddhitattvaṃ parigamena(?) sambaddho viṣayo gajaturagamahiṣādiḥ puruṣeṇa caitanyena sambadhyate tata āsaṃsārabuddhitattvanāśādeva ca mokṣa iti nānirmokṣaḥ |</p>\n\n<p>akāraṇamakāryaṃ ca kūṭasthacaitanyarūpaḥ puruṣaḥ atrāyaṃ puruṣaḥ svayaṃ jyotiriti śrutyā tāvat svaprakāśamātmano 'bhidhīyate svaprakāśaṃ ca vijñānameva tenātmanaḥ svaprakāśatvamabhidadhatīyaṃ śrutirvijñānātmakatāṃ puruṣasyāvedayati |\nna ca kṣaṇikasya jñānasya nityapuruṣātmakatvaṃ sambhavatīti jñānasya kṣaṇabhaṅguratvāsiddheḥ vināśavyavahārasya tava ghaṭākāśadivināśavyavahāravadaupādhikatvenāpyupapatteḥ puruṣātiriktacaitanyasvīkartustavāpi mate jñānasya kṣaṇikatve mānābhāvaḥ anyathā kālāntare 'nubhūtasmaraṇānupapattiḥ |\nna ca saṃskāro dvāraṃ tatkalpanāpekṣayā jñānasya sthairyakalpanāyāṃ lāghavāt nityatvāccāsau na kasyacidvikāraḥ na vā kāraṇaṃ svaprakāśatvāt yadi hi svaprakāśasyāpyasya prakṛtitvamāśrīyate tarhyetadvikṛtitvenābhimatasyāpi svaprakāśatvamasya vā jaḍatvamāpadyeta samānayoreva prakṛtivikṛtibhāvopalambhāt bhedāgrahācca niṣkriyepi puruṣe kartṛtvābhimānaḥ evaṃ sukhaduḥkhādivyavahāropi tathāhi pariśuddhacaitanyavigrahaḥ prakṛtivikṛtibhāvānapetataṭasthaḥ puṣkarapalāśavannirlepo 'pyantaḥkaraṇākārapariṇataprakṛtitādātmyamavivekalakṣaṇamavidyayā pratipadyate tataścetaretarādhyāsādantaḥkaraṇāvṛttīnāṃ duḥkhādīnāṃ puruṣe puruṣadharmāṇāṃ ciccaitanyādīnāmantaḥkaraṇe 'dhyāsādahaṃ duḥkhītyādivyavahāro bhavatīti |\navidyānāmātāttvikī khyātiḥ sā ca tamoguṇodrekādāvirbhavantī viviktayostādātmyamavabhāsayati |\ntataścottareṣāmasmitārāgadveṣābhiniveśānāṃ kleśaśabdābhidheyānāṃ heturavidyeti gīyate |\ntatsiddhaṃ nirlepa evāyamiti |\nasaṅgo hyayamiti śruterupapadyate ca |\nna ca kopyasya vyāpāra iti ālocanaṃ tāvadindriyavyāpāraḥ vikalpastu manasaḥ abhimānohaṃkārasya kṛtyadhyavasāyo buddheḥ |\natha kṛtyadhyavasāyaḥ kṛtimattayā jñānaṃ tatkathamacetanāyā buddheriti buddhiraṃśatrayavatī puruṣoparāgo viṣayoparāgo vyāpārāveśaśceti |\nbhavati hi mamedaṃ kartavyamiti tatra mametyaṃśaścetanasya darpaṇanirmalāyā buddheḥ pratibimba upadhānaṃ taccātāttvikameva caitanyena buddhervāstavasambandhābhāvāt yathā darpaṇaṃ mukhasambandhamantareṇāpi puruṣabhramastadvadihāpi |\nidamiti viṣayopadhānaṃ tacca vāstavameka indriyapraṇālikayā buddhau jñānarūpaviṣayasambandhāt darpaṇasyeva niḥśvāsābhihatasya malinimā pāramārthikaḥ puruṣoparāgaḥ viṣayoparāgamāhimnā ca kṛtimattayādhyavasāyaḥ ayameva vyāpārāveśaḥ |\natha jñānameva caitanyaṃ kathamanayorbheda iti ucyate kṛtyadhyavasāyalakṣaṇavyāpāraviśiṣṭā buddhirindriyapraṇālikayā buddherviṣayasya ghaṭādeḥ sambandho vṛttiviśeṣastadeva jñānaṃ viṣayoparāgeṇa saha yaḥ puruṣoparāgasyātāttvikaḥ sambandhaḥ sa upalabdhiḥ yathā darpaṇaniṣṭhā malinimā darpaṇapratibimbitamukhe dṛśyate tatheti yāvat |\ntathā ghaṭamahaṃ jānāmītyanuvyavasāyākhyopalabdhiriti vibhāvanīyam |</p>\n\n<p>tadeva jñānaṃ sukhaduḥkhecchādveṣaprayatnadharmādharmarūpā aṣṭau bhāvā buddhereva ahaṃ jāne sukhītyādisāmānādhikaraṇyapratīteḥ |\nnanu yatraite dharmāḥ sa eva cetanaḥ kiṃ na syāditi cenna anityadharmarūpatayā pariṇāmitvāt dharmadharmiṇorabhedāt |\nye punastayorbhedaṃ pratipannāstārkikaprabhṛtayaste tāvannīlo ghaṭā ityādyabhedāvagāhipratyayamapaśyanta upekṣaṇīyāḥ |\nnanu pradhānasyācaitanyasya kathaṃ jagatkartṛtvaṃ yat khalu nāmnā rūpeṇa ca vyākriyate taccetanakartṛkaṃ dṛṣṭaṃ yathā ghaṭādi |\nvivādādhyāsitaṃ ca jagannāmarūpeṇa vyākṛtaṃ tasmāccetanakartṛkamiti sambhāvyate cetano hi buddhāvālikhya nāmarūpe ghaṭā iti nāmnā rūpeṇa ca kambugrīvādinā bāhyaṃ ghaṭaṃ niṣpādayati |\nata eva ghaṭasya nivartyasyāpyantaḥsaṃkalpātmanā siddhasya karmakārakabhāvo ghaṭaṃ karotīti |</p>\n\n<p>atra vadāmaḥ caitanyasya jagadupādānatve jagato jaḍatvānupapattiḥ yat kāryaṃ taccetanakartṛkamiti vyāptyā śarīrī kartā syāt kiṃ ca tathāpi jñānasya caitanyaviśiṣṭasya kṣityādijanakatve mānābhāvaḥ kulālādijñānecchayoḥ kṛtijanakatvenaivānyathāsiddhatvāt īśvarakṛteśca janyatvāt |\natha yaḥ kṛtimān sa jñānavāniti vyāptyā tatsiddhiḥ evaṃ hi yo jñānavān sa sukhītyādivyāptyā sukhamapīśvare syāt aprayojakatvaṃ cet tulyaṃ tavāpi |\nkarmaiva jagatkāraṇamityapi ye pratipannāste tāvannatyantaṃ pārihartavyāḥ dharmādharmātmakārthānarthalakṣaṇacodanālakṣaṇasya prakṛtyabhedāt buddhyākārapariṇatāyā eva prakṛteraṣṭau bhāvā ityabhyupagamāt /</p>\n\n<p>athedānīṃ pramāṇaṃ vivecayāmaḥ |\ntat tāvat trividham pratyakṣānugamānāgamabhedāt |\npratyakṣapramākaraṇaṃ pratyakṣam |\nliṅgamanumānam |\nathātītānāgatayoḥ kathaṃ liṅgabhāvaḥ jātyā dharmādharmātmanā tatsattvāt |\nāptavacanaṃ śabdaḥ yathāsminnarapatinilaye gajarathaturagāḥ santīti |\npānthasakalādhyāyavacana(?)manumāne caritārthatvānnopamānamarhati |</p>\n\n<lg>\n<l>  arthāpattirabhāvaśca sambhavaśceṣṭitaṃ tathā /</l>\n<l>  naitihyamāgamātaddhi vyaktamanyatra vistarāt //</l>\n</lg>\n\n<p>sa cāyaṃ puruṣaḥ pratiśarīraṃ bhinnaḥ |\ntathāhi vimatāni śarīrāṇi svasaṃkhyāsaṃkhyeyātmavanti śarīratvāt sampratipannavat kiṃ caivaṃ yathaikasminneva jīvati devadatte śarīre jāte vā ceṣṭāvati vā mṛte vā bhāvopi jātaceṣṭāvān mṛtaḥ kileti loko vyavaharati tathā śarīrāntarepi tathaiva vyavahārāt tasmāt puruṣabhedobhyupeyaḥ |</p>\n\n<p>ekamevādvitīyamityādiśruteśca kathañcidupacaritārthatvena tathā ātmano hi vibhuniyatvādabhinnadeśakālā ityekatvenocyate ajo hyeko juṣamāṇo 'nuśete jahātyenāṃ bhuktabhogāmajo 'nya ityādiśruteśca puruṣabhedamavagacchāmaḥ |\nkiṃ punarasya prayojanaṃ niḥśreyasaṃ kiṃ tat akhilānarthamūlabhūtāyā avidyāyāḥ sattvātiśayaviśeṣāvirbhūtavidyayā vināśe sati tatpuruṣasya sahajacaitanyātmanāvasthānaṃ tanmokṣāparaparyāyaṃ niḥśreyasaṃ prakṛtipuruṣavivekajñānaṃ ca taddhetuḥ /</p>\n\n<p>nanu prakṛternityatvāt punarapi tamodrekasambhavādavidyāvirbhāvasambhave muktipracyutiḥ syāditi |\nnaitat dṛḍhatamacittavṛttinirodhalakṣaṇayogabalāt punarudrekānupapatteḥ |\nyadāhuḥ sa tu dīrghakālanairantaryasatkārasevito dṛḍhabhūmirvyutthānasaṃskāreṇa na bādhyata iti |\natha nirlepasyāsya mahāpuruṣasya sambandha eva na kuto 'pavarga iti satyamāha kiṃ tu prakṛtereva bandhamokṣau puṃsyupacaryete tadāhuḥ |</p>\n\n<p>  rūpaiḥ saptabhirevaṃ badhnātyātmānamātmanā prakṛtiḥ /\n  saiva ca puruṣasyārthaṃ vimocayatyekarūpeṇa // iti /</p>\n\n<p>ayamarthaḥ dharmādharmavairāgyāvairāgyaiśvaryānaiśvaryajñānājñānānyaṣṭau prakṛtirūpāṇi tatra jñānavyatiriktaiḥ dharmādharmādyaiḥ saptabhī rūpaiḥ prakṛtirātmanaivātmānaṃ badhnāti ekarūpeṇa jñānākhyena ca vimocayatīti |\nyadāhuḥ |\n  dharmeṇa gamanamūrdhvaṃ gamanamadhastādbhavatyadharmeṇa /\n  jñānena cāpavargo viparyayādiṣyate bandham // iti /</p>\n\n<p>śiṣṭaṃ sakalamakalaṅkaṃ cābhyudayasiddhāntasiddhamityupekṣitamiti |</p>\n\n<lg>\n<l>  darśitānarthamūlāya sarvatattvārthadarśine /</l>\n<l>  karuṇāpūrṇacittāya kapilāya namo namaḥ //</l>\n</lg>\n\n<p>iti sāṃkhyārthatattvapradīpikā samāptā ||</p>\n\n  </body>\n\n"
}