{
  "title": "sa_devīgītā",
  "body": "<body xmlns='http://www.tei-c.org/ns/1.0'>\n<div>\n<p>Devīgītā</p>\n\n<p>atha prathamo 'dhyāyaḥ -\nsaptamaḥ skandhaḥ\natha ekatriṃśo 'dhyāyaḥ</p>\n\n<p>janamejaya uvāca</p>\n\n<lg>\n<l>dharādharādhīśa maulāvāvirāsītparaṃ mahaḥ /</l>\n<l>yaduktaṃ bhavatā pūrvaṃ vistarāttadvadasva me // Dg_1.1 = DbhP_7,31.1 //</l>\n</lg>\n\n<lg>\n<l>ko virajyeta matimānpibañchaktikathāmṛtam /</l>\n<l>sudhāṃ tu pibatāṃ mṛtyuḥ sa naitacchṛṇvato bhavet // Dg_1.2 = DbhP_7,31.2 //</l>\n</lg>\n\n<p>vyāsa uvāca</p>\n\n<lg>\n<l>dhanyo 'si kṛtakṛtyo 'si śikṣito 'si mahātmabhiḥ /</l>\n<l>bhāgyavānasi yaddevyāṃ nirvyājā bhaktirasti te // Dg_1.3 = DbhP_7,31.3 //</l>\n</lg>\n\n<lg>\n<l>śṛṇu rājanpurā vṛttaṃ satīdehe 'gnibharjite /</l>\n<l>bhrāntaḥ śivastu babhrāma kvaciddeśe sthiro 'bhavat // Dg_1.4 = DbhP_7,31.4 //</l>\n</lg>\n\n<lg>\n<l>prapañcabhānarahitaḥ samādhigatamānasaḥ /</l>\n<l>dhyāyandevīsvarūpaṃ tu kālaṃ ninye sa ātmavān // Dg_1.5 = DbhP_7,31.5 //</l>\n</lg>\n\n<lg>\n<l>saubhāgyarahitaṃ jātaṃ trailokyaṃ sacarācaram /</l>\n<l>śaktihīnaṃ jagatsarvaṃ sābdhidvīpaṃ saparvatam // Dg_1.6 = DbhP_7,31.6 //</l>\n</lg>\n\n<lg>\n<l>ānandaḥ śuṣkatāṃ yātaḥ sarveṣāṃ hṛdayāntare /</l>\n<l>udāsīnāḥ sarvalokāścintājarjaracetasaḥ // Dg_1.7 = DbhP_7,31.7 //</l>\n</lg>\n\n<lg>\n<l>sadā duḥkhodadhau magnā rogagrastāstadābhavan /</l>\n<l>grahāṇāṃ devatānāṃ ca vaiparītyena vartanam // Dg_1.8 = DbhP_7,31.8 //</l>\n</lg>\n\n<lg>\n<l>adhibhūtādhidaivānāṃ satyabhāvānnṛpābhavan /</l>\n<l>atha 'sminneva kāle tu tārakākhyo mahasuraḥ // Dg_1.9 = DbhP_7,31.9 //</l>\n</lg>\n\n<lg>\n<l>brahmadattavaro daityo 'bhavattrailokyanāyakaḥ /</l>\n<l>śivaurasastu yaḥ putraḥ sa te hantā bhaviṣyati // Dg_1.10 = DbhP_7,31.10 //</l>\n</lg>\n\n<lg>\n<l>iti kalpitamṛtyuḥ sa devadevairmahāsuraḥ /</l>\n<l>śivairasasutābhāvājjagarja ca nananda ca // Dg_1.11 = DbhP_7,31.11 //</l>\n</lg>\n\n<lg>\n<l>tena copadrutāḥ sarve svasthānātpracyutāḥ surāḥ /</l>\n<l>śivairasasutābhāvāccintāmāpurduratyayām // Dg_1.12 = DbhP_7,31.12 //</l>\n</lg>\n\n<lg>\n<l>nāṅganā śaṅkarasyāsti kathaṃ tatsutasambhāvaḥ /</l>\n<l>asmākaṃ bhāgyahīnānāṃ kathaṃ kāryaṃ bhaviṣyati // Dg_1.13 = DbhP_7,31.13 //</l>\n</lg>\n\n<lg>\n<l>iti cintāturāḥ sarve jagmurvaikuṇṭhamaṇḍale /</l>\n<l>śaśaṃsurharimekānte sa copāyaṃ jagāda ha // Dg_1.14 = DbhP_7,31.14 //</l>\n</lg>\n\n<lg>\n<l>kutaścintāturāḥ sarve kāmakalpadrumā śivā /</l>\n<l>jāgarti bhūvaneśānī maṇidvīpādhivāsinī // Dg_1.15 = DbhP_7,31.15 //</l>\n</lg>\n\n<lg>\n<l>asmākamanayādeva tadupekṣāsti nānyathā /</l>\n<l>śikṣaiveyaṃ jaganmātrā kṛtāsmacchikṣaṇāya // Dg_1.16 = DbhP_7,31.16 //</l>\n</lg>\n\n<lg>\n<l>lālane tāḍane māturnā kāruṇyaṃ yathārbhake /</l>\n<l>tadvadeva jaganmāturniyantrā guṇadoṣayoḥ // Dg_1.17 = DbhP_7,31.17 //</l>\n</lg>\n\n<lg>\n<l>aparādho bhavatyeva tanayasya pade pade /</l>\n<l>ko 'paraḥ sahate loke kevalaṃ mātaraṃ vinā // Dg_1.18 = DbhP_7,31.18 //</l>\n</lg>\n\n<lg>\n<l>tasmadyūyaṃ parāmbāṃ tāṃ śaraṇaṃ yāta mā ciram /</l>\n<l>nirvyājayā cittavṛttyā sā vaḥ kāryaṃ vidhāsyati // Dg_1.19 = DbhP_7,31.19 //</l>\n</lg>\n\n<lg>\n<l>ityādiśya surānsarvānmahāviṣṇuḥ svajāyayā /</l>\n<l>saṃyuto nirjagāmāśu devaiḥ saha surādhipaḥ // Dg_1.20 = DbhP_7,31.20 //</l>\n</lg>\n\n<lg>\n<l>ājagāma mahāśailaṃ himavantaṃ nagādhipam /</l>\n<l>abhavaṃśca surāḥ sarve puraścaraṇakarmiṇaḥ // Dg_1.21 = DbhP_7,31.21 //</l>\n</lg>\n\n<lg>\n<l>ambāyajñavidhānajñā ambāyajñaṃ ca cakrire /</l>\n<l>tṛtīyādivratānyāśu cakruḥ sarve surā nṛpa // Dg_1.22 = DbhP_7,31.22 //</l>\n</lg>\n\n<lg>\n<l>kecitsamādhiniṣṇātāḥ kecinnāmaparāyaṇāḥ /</l>\n<l>kecitsūktaparāḥ kecinnāmapārāyaṇotsukāḥ // Dg_1.23 = DbhP_7,31.23 //</l>\n</lg>\n\n<lg>\n<l>mantrapārāyaṇaparaḥ kecitkṛcchrādi kāriṇaḥ /</l>\n<l>antaryāgaparāḥ kecitkecinnyāsaparāyaṇāḥ // Dg_1.24 = DbhP_7,31.24 //</l>\n</lg>\n\n<lg>\n<l>hṛllekhayā parāśakteḥ pūjāṃ cakruratandritāḥ /</l>\n<l>ityevaṃ bahuvarṣāṇi kālo 'gājjanamejaya // Dg_1.25 = DbhP_7,31.25 //</l>\n</lg>\n\n<lg>\n<l>akasmāccaitramāsīyanavamyāṃ ca bhṛgordine /</l>\n<l>prādurbabhūva puratastanmahaḥ śrutibodhitam // Dg_1.26 = DbhP_7,31.26 //</l>\n</lg>\n\n<lg>\n<l>caturdikṣu caturvedairmūrtimadbhirabhiṣṭutam /</l>\n<l>koṭisūrypratīkāśaṃ candrakoṭisuśītalam // Dg_1.27 = DbhP_7,31.27 //</l>\n</lg>\n\n<lg>\n<l>vidyutkoṭisamānābhamaruṇaṃ tatparaṃ mahaḥ /</l>\n<l>naiva cordhvaṃ na tiryakca na madhye parijagrabhat // Dg_1.28 = DbhP_7,31.28 //</l>\n</lg>\n\n<lg>\n<l>ādyantarahitaṃ tattu na hastādyaṅgasaṃyutam /</l>\n<l>na ca strīrūpamathavā na puṃrūpamathobhayam // Dg_1.29 = DbhP_7,31.29 //</l>\n</lg>\n\n<lg>\n<l>dīptyā pidhānaṃ netrāṇāṃ teṣāmāsīnmahīpate /</l>\n<l>punaśca dhairyamālambya yāvatte dadṛśuḥ surāḥ // Dg_1.30 = DbhP_7,31.30 //</l>\n</lg>\n\n<lg>\n<l>tāvattadeva strīrūpeṇābhāddivyaṃ manoharam /</l>\n<l>atīva ramaṇīyāṅgīṃ kumārīṃ navayauvanām // Dg_1.31 = DbhP_7,31.31 //</l>\n</lg>\n\n<lg>\n<l>udyatpīnakucadvandvaninditāmbhojakuḍmalām /</l>\n<l>raṇatkiṅkiṇikājālasiñjanmañjīramekhalām // Dg_1.32 = DbhP_7,31.32 //</l>\n</lg>\n\n<lg>\n<l>kanakāṅgadakeyūragraiveyakavibhūṣitām /</l>\n<l>anarghyamaṇisambhinnagalabandhavirājitām // Dg_1.33 = DbhP_7,31.33 //</l>\n</lg>\n\n<lg>\n<l>tanuketakasaṃrājannīlabhramarakuntalām /</l>\n<l>nitambabimbasubhagāṃ romarājivirājitām // Dg_1.34 = DbhP_7,31.34 //</l>\n</lg>\n\n<lg>\n<l>karpūraśakalonmiśratāmbūlapūritānanām /</l>\n<l>kanatkanakatāṭaṅkaviṭaṅkavadanāmbujām // Dg_1.35 = DbhP_7,31.35 //</l>\n</lg>\n\n<lg>\n<l>aṣṭamīcandrabimbābhalalāṭāmāyatabhruvam /</l>\n<l>raktāravindanayanāmunnasāṃ madhurādharām // Dg_1.36 = DbhP_7,31.36 //</l>\n</lg>\n\n<lg>\n<l>kundakuḍmaladantāgrāṃ muktāhāravirājitām /</l>\n<l>ratnasambhinnamukuṭāṃ candrarekhāvatāmsinīm // Dg_1.37 = DbhP_7,31.37 //</l>\n</lg>\n\n<lg>\n<l>mallikāmālatīmālākeśapāśavirājitām /</l>\n<l>kāśmīrabinduniṭilāṃ netratrayavilāsinīm // Dg_1.38 = DbhP_7,31.38 //</l>\n</lg>\n\n<lg>\n<l>pāśāṅkuśavarābhīticaturbāhuṃ trilocanām /</l>\n<l>raktavastraparīdhānāṃ dāḍimīkusumaprabhām // Dg_1.39 = DbhP_7,31.39 //</l>\n</lg>\n\n<lg>\n<l>sarvaśṛṅgāraveṣāḍhyāṃ sarvadevanamaskṛtām /</l>\n<l>sarvāśāpūrikāṃ sarvamātaraṃ sarvamohinīm // Dg_1.40 = DbhP_7,31.40 //</l>\n</lg>\n\n<lg>\n<l>prasādasumukhīmambāṃ mandasmitamukhāmbujām /</l>\n<l>avyājakaruṇāmūrtiṃ dadṛśuḥ purataḥ surāḥ // Dg_1.41 = DbhP_7,31.41 //</l>\n</lg>\n\n<lg>\n<l>dṛṣṭvā tāṃ karuṇāmurtiṃ praṇemuḥ sakalāḥ surāḥ /</l>\n<l>vaktuṃ nāśaknuvan kiñcidvāṣpasaṃruddhaniḥsvanāḥ // Dg_1.42 = DbhP_7,31.42 //</l>\n</lg>\n\n<lg>\n<l>kathañcitsthairyamālambya bhaktyā cānatakandharāḥ /</l>\n<l>premāśrupūrṇanayanāstuṣṭuvurjagadambikām // Dg_1.43 = DbhP_7,31.43 //</l>\n</lg>\n\n<p>devā ūcuḥ</p>\n\n<lg>\n<l>namo devyai mahādevyai śivāyai satataṃ namaḥ /</l>\n<l>namaḥ prakṛtyai bhadrāyai niyatāḥ praṇatāḥ sma tām // Dg_1.44 = DbhP_7,31.44 //</l>\n</lg>\n\n<lg>\n<l>tām agnivarṇāṃ tapasā jvalantīṃ vairocanīṃ karmaphaleṣu juṣṭām /</l>\n<l>durgāṃ devīṃ śaraṇamahaṃ prapadye sutarasi tarase namaḥ // Dg_1.45 = DbhP_7,31.45 //</l>\n</lg>\n\n<lg>\n<l>devīṃ vācamajanayanta devāstāṃ viśvarūpāḥ paśavo vadanti /</l>\n<l>sā no mandreṣamūrjaṃ duhānā dhenur vāgasmānupasuṣṭutaitu // Dg_1.46 = DbhP_7,31.46 //</l>\n</lg>\n\n<lg>\n<l>kālarātrīṃ brahmastutāṃ vaiṣṇavīṃ skandamātaram /</l>\n<l>sarasvatīmaditiṃ dakṣaduhitaraṃ namāmaḥ pāvanāṃ śivām // Dg_1.47 = DbhP_7,31.47 //</l>\n</lg>\n\n<lg>\n<l>mahālakṣmyai ca vidmahe sarvaśaktyai ca dhīmahi /</l>\n<l>tanno devī pracodayāt // Dg_1.48 = DbhP_7,31.48 //</l>\n</lg>\n\n<lg>\n<l>namo virāṭsvarūpiṇyai namaḥ sūtrātmamūrtaye /</l>\n<l>namo 'vyākṛtarūpiṇyai namaḥ śrībrahma mūrtaye // Dg_1.49 = DbhP_7,31.49 //</l>\n</lg>\n\n<lg>\n<l>yadajñānājjagaddhāti rajjusarpasragādivat /</l>\n<l>yajjñānāllayamāpnoti numastāṃ bhuvaneśvarīm // Dg_1.50 = DbhP_7,31.50 //</l>\n</lg>\n\n<lg>\n<l>numastatpadalakṣyārthāṃ cidekarasarūpiṇīm /</l>\n<l>akhaṇḍānandarūpāṃ tāṃ vedatātparyabhūmikām // Dg_1.51 = DbhP_7,31.51 //</l>\n</lg>\n\n<lg>\n<l>pañcakośātiriktāṃ tām avasthātrayasākṣiṇīm /</l>\n<l>punastvampadalakṣyārthāṃ pratyagātmasvarūpiṇīm // Dg_1.52 = DbhP_7,31.52 //</l>\n</lg>\n\n<lg>\n<l>namaḥ praṇavarūpāyai namo hrīṅkāramūrtaye /</l>\n<l>nānāmantrātmikāyai te karuṇāyai namo namaḥ // Dg_1.53 = DbhP_7,31.53 //</l>\n</lg>\n\n<lg>\n<l>iti stutā tadā devair maṇidvīpādhivāsinī /</l>\n<l>prāha vācā madhurayā mattakokilaniḥsvanā // Dg_1.54 = DbhP_7,31.54 //</l>\n</lg>\n\n<p>śrīdevyuvāca</p>\n\n<lg>\n<l>vedantu vibudhāḥ kāryaṃ yadarthamiha saṅgatāḥ /</l>\n<l>varadāhaṃ sadā bhaktakāmakalpadrumāsmi ca // Dg_1.55 = DbhP_7,31.55 //</l>\n</lg>\n\n<lg>\n<l>tiṣṭhantyāṃ mayi kā cintā yuṣmākaṃ bhaktiśālinām /</l>\n<l>samuddharāmi madbhaktānduḥkhasaṃsārasāgarāt // Dg_1.56 = DbhP_7,31.56 //</l>\n</lg>\n\n<lg>\n<l>iti pratijñāṃ me satyāṃ jānītha vibudhottamāḥ /</l>\n<l>iti premākulāṃ vāṇīṃ śrutvā santuṣṭamānasāḥ // Dg_1.57 = DbhP_7,31.57 //</l>\n</lg>\n\n<p>nirbhayā nirjarā rājannūcurduḥkhaṃ svakīyakam /</p>\n\n<p>devā ūcuḥ</p>\n\n<l>nājñātaṃ kiñcidapyatra bhvatyāsti jagastraye // Dg_1.58 = DbhP_7,31.58 //</l>\n\n<lg>\n<l>sarvajñayā sarvasākṣirūpiṇyā parmeśvari /</l>\n<l>tārakeṇāsurendreṇa pīḍitāḥ smo divāniśam // Dg_1.59 = DbhP_7,31.59 //</l>\n</lg>\n\n<lg>\n<l>śivāṅgajādvadhastasya nirmito brahmaṇāśive /</l>\n<l>śivāṅganā tu naivāsti jānāsi tvaṃ maheśvari // Dg_1.60 = DbhP_7,31.60 //</l>\n</lg>\n\n<lg>\n<l>sarvajñapurataḥ kiṃ vā vaktavyaṃ pāmarairjanaiḥ /</l>\n<l>etaduddeśataḥ proktamaparaṃ tarkayāmbike // Dg_1.61 = DbhP_7,31.61 //</l>\n</lg>\n\n<lg>\n<l>sarvadā caraṇāmbhoje bhaktiḥ syāttava niścalā /</l>\n<l>prārthanīyamidaṃ mukhyamaparaṃ dehahetave // Dg_1.62 = DbhP_7,31.62 //</l>\n</lg>\n\n<lg>\n<l>iti teṣāṃ vacaḥ śrutvā provāca parameśvarī /</l>\n<l>mama śaktistu yā gaurī bhaviṣyati himālaye // Dg_1.63 = DbhP_7,31.63 //</l>\n</lg>\n\n<lg>\n<l>śivāya sā pradeyā syāt sā vaḥ kāryaṃ vidhāsyati /</l>\n<l>bhaktiryaccaraṇāmbhoje bhūyādyuṣmākamādarāt // Dg_1.64 = DbhP_7,31.64 //</l>\n</lg>\n\n<lg>\n<l>himālayo hi manasā māmupāste 'tibhaktitaḥ /</l>\n<l>tatastasya gṛhe janma mama priyakaraṃ matam // Dg_1.65 = DbhP_7,31.65 //</l>\n</lg>\n\n<p>vyāsa uvāca</p>\n\n<lg>\n<l>himālayo 'pi tacchrutvātyanugrahakaraṃ vacaḥ /</l>\n<l>bāṣpaiḥ saṃruddhakaṇṭhākṣo mahārājñīṃ vaco 'bravīt // Dg_1.66 = DbhP_7,31.66 //</l>\n</lg>\n\n<lg>\n<l>mahattaraṃ taṃ kuruṣe yasyānugrahamicchasi /</l>\n<l>nocetkvāhaṃ jaḍaḥ sthāṇuḥ kva tvaṃ saccitsvarūpiṇī // Dg_1.67 = DbhP_7,31.67 //</l>\n</lg>\n\n<lg>\n<l>asambhāvyaṃ janmaśataistvatpitṛtvaṃ mamānaghe /</l>\n<l>aśvamedhādi puṇyairvā puṇyairvā tatsamādhijaiḥ // Dg_1.68 = DbhP_7,31.68 //</l>\n</lg>\n\n<lg>\n<l>adya prapañce kīrtiḥ syājjaganmātā sutābhavat /</l>\n<l>aho himālayasyāsya dhanyo 'sau bhāgyavāniti // Dg_1.69 = DbhP_7,31.69 //</l>\n</lg>\n\n<lg>\n<l>yasyāstu jaṭhare santi brahmāṇḍānāṃ ca koṭayaḥ /</l>\n<l>saiva yasya sutā jātā ko vā syāttatsamo bhuvi // Dg_1.70 = DbhP_7,31.70 //</l>\n</lg>\n\n<lg>\n<l>na jāne 'smatpitṝṇāṃ kiṃ sthānaṃ syānnirmitaṃ param /</l>\n<l>etādṛśānāṃ vāsāya yeṣāṃ vaṃśe 'sti mādṛśaḥ // Dg_1.71 = DbhP_7,31.71 //</l>\n</lg>\n\n<lg>\n<l>idaṃ yathā ca dattaṃ me kṛpayā premapūrṇayā /</l>\n<l>sarvavedāntasiddhaṃ ca tvadrūpaṃ brūhi me tathā // Dg_1.72 = DbhP_7,31.72 //</l>\n</lg>\n\n<lg>\n<l>yogaṃ ca bhaktisahitaṃ jñānaṃ ca śrutisammatam /</l>\n<l>vadasva parameśāni tvamevāhaṃ yato bhaveḥ // Dg_1.73 = DbhP_7,31.73 //</l>\n</lg>\n\n<p>vyāsa uvāca</p>\n\n<lg>\n<l>iti tasya vacaḥ prasannamukhapaṅkajā /</l>\n<l>vaktumārabhatāmbā sā rahasyaṃ śrutigūhitam // Dg_1.74 = DbhP_7,31.74 //</l>\n</lg>\n\n<p>iti devīgītāyāṃ prathamo 'dhyāyaḥ -\niti śrīdevībhāgavate mahāpurāṇe saptamaskandhe devīgītāyāmekatriṃśo 'dhyāyaḥ</p>\n\n</div>\n<div>\n\n<p>atha dvitīyo 'dhyāyaḥ -\nsaptamaḥ skandhaḥ\natha dvātriṃśo 'dhyāyaḥ</p>\n\n<p>śrīdevyuvāca</p>\n\n<lg>\n<l>śṛṇvantu nirjarāḥ sarve vyāharantyā vaco mama /</l>\n<l>yasya śravaṇamātreṇa madrūpatvaṃ prapadyate // Dg_2.1 = DbhP_7,32.1 //</l>\n</lg>\n\n<lg>\n<l>aham evāsa pūrvaṃ tu nānyatkiñcinnagādhipa /</l>\n<l>tadātmarūpaṃ citsaṃvit parabrahmaikanāmakam // Dg_2.2 = DbhP_7,32.2 //</l>\n</lg>\n\n<lg>\n<l>apratarkyam anirdeśyamanaupamyamanāmayam /</l>\n<l>tasya kācitsvataḥ siddhā śaktirmāyeti viśrutā // Dg_2.3 = DbhP_7,32.3 //</l>\n</lg>\n\n<lg>\n<l>na satī sā nāsatī sā nobhayātmā virodhataḥ /</l>\n<l>etadvilakṣaṇā kācidvastubhūtāsti sarvadā // Dg_2.4 = DbhP_7,32.4 //</l>\n</lg>\n\n<lg>\n<l>pāvakasyoṣṇateveyamuṣṇāṃśoriva dīdhitiḥ /</l>\n<l>candrasya candrikeveyaṃ mameyaṃ sahajā dhruvā // Dg_2.5 = DbhP_7,32.5 //</l>\n</lg>\n\n<lg>\n<l>tasyāṃ karmaṇi jīvānāṃ jīvāḥ kālāśca sañcare /</l>\n<l>abhedena vilīnāḥ syuḥ suṣuptau vyavahāravat // Dg_2.6 = DbhP_7,32.6 //</l>\n</lg>\n\n<lg>\n<l>svaśakteś ca samāyogādahaṃ bījātmatāṃ gatā /</l>\n<l>svādhārāvaraṇāttasyā doṣatvaṃ ca samāgatam // Dg_2.7 = DbhP_7,32.7 //</l>\n</lg>\n\n<lg>\n<l>caitanyasya samāyogānnimittatvaṃ ca kathyate /</l>\n<l>prapañcapariṇāmācca samavāyitvamucyate // Dg_2.8 = DbhP_7,32.8 //</l>\n</lg>\n\n<lg>\n<l>kecittāṃ tapa ityāhustamaḥ kecijjaḍaṃ pare /</l>\n<l>jñānaṃ māyāṃ pradhānaṃ ca prakṛtiṃ śaktimapyajām // Dg_2.9 = DbhP_7,32.9 //</l>\n</lg>\n\n<lg>\n<l>vimarśa iti tāṃ prāhuḥ śaivaśāstraviśāradāḥ /</l>\n<l>avidyāmitare prāhurvedatattvārthacintakāḥ // Dg_2.10 = DbhP_7,32.10 //</l>\n</lg>\n\n<lg>\n<l>evaṃ nānāvidhāni syurnāmāni nigamādiṣu /</l>\n<l>tasyā jaḍatvaṃ dṛśyatvājjñānanāśāttato 'satī // Dg_2.11 = DbhP_7,32.11 //</l>\n</lg>\n\n<lg>\n<l>caitanyasya na dṛśyatvam dṛśyatve jaḍameva tat /</l>\n<l>svaprakāśaṃ ca caitanyaṃ na pareṇa prakāśitam // Dg_2.12 = DbhP_7,32.12 //</l>\n</lg>\n\n<lg>\n<l>anavasthādoṣasattvānna svenāpi prakāśitam /</l>\n<l>karmakartrīvirodhaḥ syāttasmāttaddīpavatsvayam // Dg_2.13 = DbhP_7,32.13 //</l>\n</lg>\n\n<lg>\n<l>prakāśamānamanyeṣāṃ bhāsakaṃ viddhi parvata /</l>\n<l>ata eva ca nityatvaṃ siddhasaṃvittanormama // Dg_2.14 = DbhP_7,32.14 //</l>\n</lg>\n\n<lg>\n<l>jāgratsvapnasuṣuptyādau dṛśyasya vyabhicārataḥ /</l>\n<l>saṃvido vyabhicāraśca nānubhūto 'sti karhicit // Dg_2.15 = DbhP_7,32.15 //</l>\n</lg>\n\n<lg>\n<l>yadi tasyāpyanubhavastarhyayaṃ yena sākṣiṇā /</l>\n<l>anubhūtaḥ sa evātra śiṣṭaḥ saṃvidvapuḥ purā // Dg_2.16 = DbhP_7,32.16 //</l>\n</lg>\n\n<lg>\n<l>ata eva ca nityatvaṃ proktaṃ sacchāstrakovidaiḥ /</l>\n<l>ānandarūpatā cāsyāḥ parapremāspadatvataḥ // Dg_2.17 = DbhP_7,32.17 //</l>\n</lg>\n\n<lg>\n<l>mā na bhūvaṃ hi bhūyāsamiti premātmani sthitam /</l>\n<l>sarvasyānyasya mithyātvādasaṅgatvaṃ sphuṭaṃ mama // Dg_2.18 = DbhP_7,32.18 //</l>\n</lg>\n\n<lg>\n<l>aparicchinnatāpyevamata eva matā mama /</l>\n<l>tacca jñānaṃ nātmadharmā dharmatve jaḍatātmanaḥ // Dg_2.19 = DbhP_7,32.19 //</l>\n</lg>\n\n<lg>\n<l>jñānasya jaḍaśeṣatvaṃ na dṛṣṭaṃ na ca saṃbhavi /</l>\n<l>ciddharmatvaṃ tathā nāsti citaścinna hi bhidyate // Dg_2.20 = DbhP_7,32.20 //</l>\n</lg>\n\n<lg>\n<l>tasmādātmā jñānarūpaḥ sukharūpaśca sarvadā /</l>\n<l>satyaḥ pūrṇo 'py asaṅgaśca dvaitajālavivarjitaḥ // Dg_2.21 = DbhP_7,32.21 //</l>\n</lg>\n\n<lg>\n<l>sa punaḥ kāmakarmādiyuktayā svīyamāyayā /</l>\n<l>pūrvānubhūtasaṃskārātkālakarmavipākataḥ // Dg_2.22 = DbhP_7,32.22 //</l>\n</lg>\n\n<lg>\n<l>avivekācca tattvasya sisṛkṣāvānprajāyate /</l>\n<l>abuddhipūrvaḥ sargo 'yaṃ kathitaste nagādhipa // Dg_2.23 = DbhP_7,32.23 //</l>\n</lg>\n\n<lg>\n<l>etaddhi yanmayā proktaṃ mama rūpamalaukikam /</l>\n<l>avyākṛtaṃ tadavyaktaṃ māyāśabalamityapi // Dg_2.24 = DbhP_7,32.24 //</l>\n</lg>\n\n<lg>\n<l>procyate sarvaśāstreṣu sarvakāraṇakāraṇam /</l>\n<l>tattvānāmādibhūtaṃ ca saccidānandavigraham // Dg_2.25 = DbhP_7,32.25 //</l>\n</lg>\n\n<lg>\n<l>sarvakarmaghanībhūtamicchājñānakriyāśrayam /</l>\n<l>hrīṅkāramantravācyaṃ tadāditattvaṃ taducyate // Dg_2.26 = DbhP_7,32.26 //</l>\n</lg>\n\n<lg>\n<l>tasmādākāśa utpannaḥ śabdatanmātrarūpakaḥ /</l>\n<l>bhavetsparśātmako vāyustejorūpātmakaṃ punaḥ // Dg_2.27 = DbhP_7,32.27 //</l>\n</lg>\n\n<lg>\n<l>jalaṃ rasātmakaṃ paścāttato gandhātmikā dharā /</l>\n<l>śabdaikaguṇa ākāśo vāyuḥ sparśaravānvitaḥ // Dg_2.28 = DbhP_7,32.28 //</l>\n</lg>\n\n<lg>\n<l>śabdasparśarūpaguṇaṃ teja ityucyate budhaiḥ /</l>\n<l>śabdasparśarūparasairāpo vedaguṇāḥ smṛtāḥ // Dg_2.29 = DbhP_7,32.29 //</l>\n</lg>\n\n<lg>\n<l>śabdasparśarūparasagandhaiḥ pañcaguṇā dharā /</l>\n<l>tebhyo 'bhavanmahatsūtraṃ yalliṅgaṃ paricakṣate // Dg_2.30 = DbhP_7,32.30 //</l>\n</lg>\n\n<lg>\n<l>sarvātmakam tatsamproktaṃ sūkṣmadeho 'yamātmanaḥ /</l>\n<l>avyaktaṃ kāraṇo dehaḥ sa coktaḥ pūrvam eva hi // Dg_2.31 = DbhP_7,32.31 //</l>\n</lg>\n\n<lg>\n<l>yasmiñjagadbījarūpaṃ sthitaṃ liṅgodbhavo yataḥ /</l>\n<l>tataḥ sthūlāni bhūtāni pañcīkaraṇamārgataḥ // Dg_2.32 = DbhP_7,32.32 //</l>\n</lg>\n\n<lg>\n<l>pañcasaṃkhyāni jāyante tatprakārastvathocyate /</l>\n<l>pūrvoktāni ca bhūtāni pratyekaṃ vibhajed dvidhā // Dg_2.33 = DbhP_7,32.33 //</l>\n</lg>\n\n<lg>\n<l>ekaikaṃ bhāgamekasya caturdhā vibhajedgire /</l>\n<l>svasvetaradvitīyāṃśe yojanātpañca pañca te // Dg_2.34 = DbhP_7,32.34 //</l>\n</lg>\n\n<lg>\n<l>tatkāryam ca virāḍdehaḥ sthūladeho 'yamātmanaḥ /</l>\n<l>pañcabhūtasthasattvāṃśaiḥ śrotrādīnāṃ samudbhavaḥ // Dg_2.35 = DbhP_7,32.35 //</l>\n</lg>\n\n<lg>\n<l>jñānendriyāṇāṃ rājendra pratyekaṃ militaistu taiḥ /</l>\n<l>antaḥkaraṇamekaṃ syād vṛttibhedāccaturvidham // Dg_2.36 = DbhP_7,32.36 //</l>\n</lg>\n\n<lg>\n<l>yadā tu saṅkalpavikalpakṛtyaṃ tadā bhavettanmana ityabhikhyam /</l>\n<l>syād buddhisaṃjñaṃ ca yadā pravetti suniścitaṃ saṃśayahīnarūpam // Dg_2.37 = DbhP_7,32.37 //</l>\n</lg>\n\n<lg>\n<l>anusandhānarūpaṃ taccittam ca parikīrtitam /</l>\n<l>ahaṅkṛtyātmavṛttyā tu tadahaṅkāratāṃ gatam // Dg_2.38 = DbhP_7,32.38 //</l>\n</lg>\n\n<lg>\n<l>teṣāṃ rajoṃśairjñātāni kramātkarmendriyāṇi ca /</l>\n<l>pratyekaṃ militairtairtu prāṇo bhavati pañcadhā // Dg_2.39 = DbhP_7,32.39 //</l>\n</lg>\n\n<lg>\n<l>hṛdi prāṇo gude 'pāno nābhisthastu samānakaḥ /</l>\n<l>kaṇṭhadeśe 'pyudānaḥ syādvyānaḥ sarvaśarīragaḥ // Dg_2.40 = DbhP_7,32.40 //</l>\n</lg>\n\n<lg>\n<l>jānendriyāṇi pañcaiva pañca karmendriyāṇi ca /</l>\n<l>prāṇādipañcakaṃ caiva dhiyāca sahitaṃ manaḥ // Dg_2.41 = DbhP_7,32.41 //</l>\n</lg>\n\n<lg>\n<l>etatsūkṣmaśarīraṃ syānmama liṇgaṃ yaducyate /</l>\n<l>tatra yā prakṛtiḥ proktā sā rājandvididhā smṛtā // Dg_2.42 = DbhP_7,32.42 //</l>\n</lg>\n\n<lg>\n<l>sattvātmikā tu māyā syādavidyā guṇamiśritā /</l>\n<l>svāśrayaṃ yā tu saṃrakṣetsā māyeti nigadyate // Dg_2.43 = DbhP_7,32.43 //</l>\n</lg>\n\n<lg>\n<l>tasyāṃ yatpratibimbaṃ syādbimbabhūtasya ceśituḥ /</l>\n<l>sa īśvaraḥ samākhyātaḥ svāśrayajñānavānparaḥ // Dg_2.44 = DbhP_7,32.44 //</l>\n</lg>\n\n<lg>\n<l>sarvajñaḥ sarvakartā ca sarvānugrahakārakaḥ /</l>\n<l>avidyāyāṃ tu yatkiñcitpratibimbaṃ nagādhipa // Dg_2.45 = DbhP_7,32.45 //</l>\n</lg>\n\n<lg>\n<l>tadeva jīvasaṃjñaṃ syātsarvaduḥkhāśrayaṃ punaḥ /</l>\n<l>dvayorapīha samproktaṃ dehatrayamavidyayā // Dg_2.46 = DbhP_7,32.46 //</l>\n</lg>\n\n<lg>\n<l>dehatrayābhimānāccāpyabhūnnāmatrayaṃ punaḥ /</l>\n<l>prājñastu kāraṇātmā syātsūkṣmadehī tu taijasaḥ // Dg_2.47 = DbhP_7,32.47 //</l>\n</lg>\n\n<lg>\n<l>sthūladehī tu viśvākhyastrividhaḥ parikīrtitaḥ /</l>\n<l>evamīśo 'pi samprokta īśasūtravirāṭpadaiḥ // Dg_2.48 = DbhP_7,32.48 //</l>\n</lg>\n\n<lg>\n<l>prathamo vyaṣṭirūpastu samaṣṭyātmā paraḥ smṛtaḥ /</l>\n<l>sa hi sarveśvaraḥ sākṣājjīvānugrahakāmyayā // Dg_2.49 = DbhP_7,32.49 //</l>\n</lg>\n\n<lg>\n<l>karoti vividhaṃ viśvaṃ nānābhogāśrayaṃ punaḥ /</l>\n<l>macchaktiprerito nityaṃ mayi rājanprakalpitaḥ // Dg_2.50 = DbhP_7,32.50 //</l>\n</lg>\n\n<p>iti devīgītāyāṃ dvitīyo 'dhyāyaḥ -\niti śrīdevībhāgavate mahāpurāṇe saptamaskandhe devīgītāyāṃ dvātriṃśo 'dhyāyaḥ</p>\n\n</div>\n<div>\n\n<p>atha tṛtīyo 'dhyāyaḥ -\nsaptamaḥ skandhaḥ\natha trayastriṃśo 'dhyāyaḥ</p>\n\n<p>devyuvāca</p>\n\n<lg>\n<l>manmāyāśaktisaṃklṛptaṃ jagatsarvaṃ carācaram /</l>\n<l>sāpi mattaḥ pṛthaṅmāyā nāstyeva paramārthataḥ // Dg_3.1 = DbhP_7,33.1 //</l>\n</lg>\n\n<lg>\n<l>vyavahāradṛśā seyaṃ vidyā māyeti viśrutā /</l>\n<l>tattvadṛṣṭyā tu nāstyeva tattvamevāsti kevalam // Dg_3.2 = DbhP_7,33.2 //</l>\n</lg>\n\n<lg>\n<l>sāhaṃ sarvaṃ jagatsṛṣṭvā tadantaḥ praviśāmyaham /</l>\n<l>māyākarmādisahitā gire prāṇapuraḥsarā // Dg_3.3 = DbhP_7,33.3 //</l>\n</lg>\n\n<lg>\n<l>lokāntaragatirno cetkathaṃ syāditi hetunā /</l>\n<l>yathā yathā bhavantyeva māyābhedāstathā tathā // Dg_3.4 = DbhP_7,33.4 //</l>\n</lg>\n\n<lg>\n<l>upādhibhedādbhinnāhaṃ ghaṭākāśādayo yathā /</l>\n<l>uccanīcādivastūni bhāsayanbhāskaraḥ sadā // Dg_3.5 = DbhP_7,33.5 //</l>\n</lg>\n\n<lg>\n<l>na duṣyati tathaivāhaṃ doṣairliptā kadāpi na /</l>\n<l>mayi buddhyādikartṛtvamadhyasyaivāpare janāḥ // Dg_3.6 = DbhP_7,33.6 //</l>\n</lg>\n\n<lg>\n<l>vadanti cātmā karmeti vimūḍhā na subuddhayaḥ /</l>\n<l>ajñānabhedatastadvanmāyāyā bhedatastathā // Dg_3.7 = DbhP_7,33.7 //</l>\n</lg>\n\n<lg>\n<l>jīveśvaravibhāgaśca kalpito māyayaiva tu /</l>\n<l>ghaṭākāśamahākāśavibhāgaḥ kalpito yathā // Dg_3.8 = DbhP_7,33.8 //</l>\n</lg>\n\n<lg>\n<l>tathaiva kalpito bhedo jīvātmaparamātmanoḥ /</l>\n<l>yathā jīvabahūtvaṃ ca māyayaiva na ca svataḥ // Dg_3.9 = DbhP_7,33.9 //</l>\n</lg>\n\n<lg>\n<l>tatheśvarabahūtvaṃ ca māyayā na svabhāvataḥ /</l>\n<l>dehendriyādisaṅghātavāsanābhedabheditā // Dg_3.10 = DbhP_7,33.10 //</l>\n</lg>\n\n<lg>\n<l>avidyā jīvabhedasya heturnānyaḥ prakīrtitaḥ /</l>\n<l>guṇānāṃ vāsanābhedabheditā yā dharādhara // Dg_3.11 = DbhP_7,33.11 //</l>\n</lg>\n\n<lg>\n<l>māyā sā parabhedasya heturnānyaḥ kadācana /</l>\n<l>mayi sarvamidaṃ protamotaṃ ca dharaṇīdhara // Dg_3.12 = DbhP_7,33.12 //</l>\n</lg>\n\n<lg>\n<l>īśvaro 'haṃ ca sūtrātmā virāḍātmāhamasmi ca /</l>\n<l>brahmāhaṃ viṣṇurudrau ca gaurī brāhmī ca vaiṣṇāvī // Dg_3.13 = DbhP_7,33.13 //</l>\n</lg>\n\n<lg>\n<l>sūryo 'haṃ tārakāścāhaṃ tārakeśastathāsmyaham /</l>\n<l>paśupakṣisvarūpāhaṃ cāṇḍālo 'haṃ ca taskaraḥ // Dg_3.14 = DbhP_7,33.14 //</l>\n</lg>\n\n<lg>\n<l>vyādho 'haṃ krūrakarmāhaṃ satkarmāhaṃ mahājanaḥ /</l>\n<l>strīpunnapuṃsakākāro 'pyahameva na saṃśayaḥ // Dg_3.15 = DbhP_7,33.15 //</l>\n</lg>\n\n<lg>\n<l>yacca kiñcitkvacidvastu dṛśyate śrūyate 'pi vā /</l>\n<l>antarbahiśca tatsarvaṃ vyāpyāhaṃ sarvadā sthitā // Dg_3.16 = DbhP_7,33.16 //</l>\n</lg>\n\n<lg>\n<l>na tadasti mayā tyaktaṃ vastu kiñciccarācaram /</l>\n<l>yadyasti cettacchūnyaṃ syādvandhyāputropamaṃ hi tat // Dg_3.17 = DbhP_7,33.17 //</l>\n</lg>\n\n<lg>\n<l>rajjuryathā sarpamālābhedairekā vibhāti hi /</l>\n<l>tathaiveśādirūpeṇa bhāmyahaṃ nātra saṃśayaḥ // Dg_3.18 = DbhP_7,33.18 //</l>\n</lg>\n\n<lg>\n<l>adhiṣṭhānātirekeṇa kalpitaṃ tanna bhāsate /</l>\n<l>tasmānmatsattayaivaitat sattāvannānyathā bhavet // Dg_3.19 = DbhP_7,33.19 //</l>\n</lg>\n\n<p>himālaya uvāca</p>\n\n<lg>\n<l>yathā vadasi deveśi samaṣṭyātmavapustvidam /</l>\n<l>tathaiva draṣṭumicchāmi yadi devi kṛpā mayi // Dg_3.20 = DbhP_7,33.20 //</l>\n</lg>\n\n<p>vyāsa uvāca</p>\n\n<lg>\n<l>iti tasya vacaḥ śrutvā sarve devāḥ saviṣṇavaḥ /</l>\n<l>nanandurmuditātmānaḥ pūjayantaśca tadvacaḥ // Dg_3.21 = DbhP_7,33.21 //</l>\n</lg>\n\n<lg>\n<l>atha devamataṃ jñātvā bhaktakāmadughā śivā /</l>\n<l>adarśayannijaṃ rūpaṃ bhaktakāmaprapūriṇī // Dg_3.22 = DbhP_7,33.22 //</l>\n</lg>\n\n<lg>\n<l>apaśyaṃste mahādevyā virāḍrūpaṃ parātparam /</l>\n<l>dyaurmastakaṃ bhavedyasya candramūryau ca cakṣuṣī // Dg_3.23 = DbhP_7,33.23 //</l>\n</lg>\n\n<lg>\n<l>diśaḥ śrotre vaco devāḥ prāṇo vāyuḥ prakīrtitaḥ /</l>\n<l>viśvaṃ hṛdayamityāhuḥ pṛthivī jaghanaṃ smṛtam // Dg_3.24 = DbhP_7,33.24 //</l>\n</lg>\n\n<lg>\n<l>nabhastalaṃ nābhisaro jyotiścakramuraḥ sthalam /</l>\n<l>maharlokastu grīvā syājjanoloko mukhaṃ smṛtam // Dg_3.25 = DbhP_7,33.25 //</l>\n</lg>\n\n<lg>\n<l>tapoloko rarāṭistu satyalokādadhaḥ sthitaḥ /</l>\n<l>indrādayo bāhavaḥ syuḥ śabdaḥ śrotraṃ maheśituḥ // Dg_3.26 = DbhP_7,33.26 //</l>\n</lg>\n\n<lg>\n<l>nāsatyadasrau nāse sto gandho ghrāṇaṃ smṛtitaḥ /</l>\n<l>mukhamagniḥ samākhyāto divārātrī ca pakṣmaṇī // Dg_3.27 = DbhP_7,33.27 //</l>\n</lg>\n\n<lg>\n<l>brahmasthānaṃ bhrūvijṛmbho 'pyāpastāluḥ prkīrtitāḥ /</l>\n<l>raso jihvā samākhyātā yamo daṃṣṭrāḥ prakīrtitāḥ // Dg_3.28 = DbhP_7,33.28 //</l>\n</lg>\n\n<lg>\n<l>dantāḥ snehakalā yasya hāso māyā prakīrtitā /</l>\n<l>sargastvapāṅgamokṣaḥ syādvīḍordhvoṣṭho maheśituḥ // Dg_3.29 = DbhP_7,33.29 //</l>\n</lg>\n\n<lg>\n<l>lobhaḥ syādadharoṣṭho 'syā dharmamārgastu pṛṣṭhabhūḥ /</l>\n<l>prajāpatiśca meḍhraṃ syādyaḥ sraṣṭā jagatītale // Dg_3.30 = DbhP_7,33.30 //</l>\n</lg>\n\n<lg>\n<l>kukṣiḥ samudrā girayo 'sthīni devyā maheśituḥ /</l>\n<l>nadyo nāḍyaḥ samākhyātā vṛkṣāḥ keśaḥ prakīrtitāḥ // Dg_3.31 = DbhP_7,33.31 //</l>\n</lg>\n\n<lg>\n<l>kaumārayauvanajarāvayo 'sya gatiruttamā /</l>\n<l>balāhakāstu keśāḥ syuḥ sandhye te vāsasī vibho // Dg_3.32 = DbhP_7,33.32 //</l>\n</lg>\n\n<lg>\n<l>rājañchrījagadambāyāścandramāstu manaḥ smṛtaḥ /</l>\n<l>vijñānaśaktistu harī rudro 'ntaḥkaraṇaṃ smṛtam // Dg_3.33 = DbhP_7,33.33 //</l>\n</lg>\n\n<lg>\n<l>aśvā hi jātayaḥ sarvāḥ śroṇideśe sthitā vibhoḥ /</l>\n<l>atalādimahālokāḥ kaṭyadhobhāgatām gatāḥ // Dg_3.34 = DbhP_7,33.34 //</l>\n</lg>\n\n<lg>\n<l>etādṛśaṃ mahārūpaṃ dadṛśuḥ surapuṅgavāḥ /</l>\n<l>jvālāmālāsahasrāḍhyaṃ lelihānaṃ ca jihvayā // Dg_3.35 = DbhP_7,33.35 //</l>\n</lg>\n\n<lg>\n<l>daṃṣṭrākaṭakaṭārāvaṃ vamantaṃ vahnimakṣibhiḥ /</l>\n<l>nānāyudhadharaṃ vīraṃ brahmakṣatraudanaṃ ca yat // Dg_3.36 = DbhP_7,33.36 //</l>\n</lg>\n\n<lg>\n<l>sahasraśīrṣanayanaṃ sahasracaraṇaṃ tathā /</l>\n<l>koṭisūryapratīkāśaṃ vidyutkoṭisamaprabham // Dg_3.37 = DbhP_7,33.37 //</l>\n</lg>\n\n<lg>\n<l>bhayaṅkaraṃ mahāghoraṃ hṛdakṣṇostrāsakārakam /</l>\n<l>dadṛśuste surāḥ sarve hāhākāraṃ ca cakrire // Dg_3.38 = DbhP_7,33.38 //</l>\n</lg>\n\n<lg>\n<l>vikampamānahṛdayā mūrcchāmāpurduratyayām /</l>\n<l>smaraṇaṃ ca gataṃ teṣāṃ jagadambeyamityapi // Dg_3.39 = DbhP_7,33.39 //</l>\n</lg>\n\n<lg>\n<l>atha te ye sthitā vedāścaturdikṣu mahāvibhoḥ /</l>\n<l>bodhayāmāsuratyugraṃ mūrchāto mūrcchitānsurān // Dg_3.40 = DbhP_7,33.40 //</l>\n</lg>\n\n<lg>\n<l>atha te dhairyamālambya labdhvā ca śrutimuttamām /</l>\n<l>premāśrupūrṇanayanā ruddhakaṇṭhāstu nirjarāḥ // Dg_3.41 = DbhP_7,33.41 //</l>\n</lg>\n\n<p>bāṣpagadnadayā vācā stotuṃ samupacakrire /</p>\n\n<p>devā ūcuḥ</p>\n\n<l>uparādhaṃ kṣamasvāmba pāhi dīnāṃstvadudbhavān // Dg_3.42 = DbhP_7,33.42 //</l>\n\n<lg>\n<l>kopaṃ saṃhara deveśi sabhayā rūpadarśanāt /</l>\n<l>kā te stutiḥ prakartavyā pāmarairnirjarairiha // Dg_3.43 = DbhP_7,33.43 //</l>\n</lg>\n\n<lg>\n<l>svasyāpyajñeya evāsau yāvānyaśca svavikramaḥ /</l>\n<l>tadarvāgjāyamānānāṃ kathaṃ sa viṣayo bhavet // Dg_3.44 = DbhP_7,33.44 //</l>\n</lg>\n\n<lg>\n<l>namaste bhuvaneśāni namaste praṇavātmike /</l>\n<l>sarvavedāntasaṃsiddhe namo hrīṅkāramūrtaye // Dg_3.45 = DbhP_7,33.45 //</l>\n</lg>\n\n<lg>\n<l>yasmādagniḥ samutpanno yasmātsūryaśca candramāḥ /</l>\n<l>yasmādoṣadhayaḥ sarvāstasmai sarvātmane namaḥ // Dg_3.46 = DbhP_7,33.46 //</l>\n</lg>\n\n<lg>\n<l>yasmācca devāḥ sambhūtāḥ sādhyāḥpakṣiṇa eva ca /</l>\n<l>paśavaśca manuṣyāśca tasmai sarvātmane namaḥ // Dg_3.47 = DbhP_7,33.47 //</l>\n</lg>\n\n<lg>\n<l>prāṇāpānau vrīhiyavau tapaḥ śraddhā ṛtaṃ tathā /</l>\n<l>brahmacaryaṃ vidhiścaiva yasmāttasmai namo namaḥ // Dg_3.48 = DbhP_7,33.48 //</l>\n</lg>\n\n<lg>\n<l>sapta prāṇārciṣo yasmātsamidhaḥ sapta eva ca /</l>\n<l>homāḥ sapta tathā lokāstasmai sarvātmane namaḥ // Dg_3.49 = DbhP_7,33.49 //</l>\n</lg>\n\n<lg>\n<l>yasmātsamudrā girayaḥ sindhavaḥ pracaranti ca /</l>\n<l>yasmādoṣadhayaḥ sarvā rasāstasmai namo namaḥ // Dg_3.50 = DbhP_7,33.50 //</l>\n</lg>\n\n<lg>\n<l>yasmātyajñaḥ samudbhūto dīkṣā yūpaśca dakṣiṇāḥ /</l>\n<l>ṛco yajūṃṣi sāmāni tasmai sarvātmane namaḥ // Dg_3.51 = DbhP_7,33.51 //</l>\n</lg>\n\n<lg>\n<l>namaḥ purastātpṛṣṭhe ca namaste pārśvayordvayoḥ /</l>\n<l>adha ūrdhvaṃ caturdikṣu mātarbhūyo namo namaḥ // Dg_3.52 = DbhP_7,33.52 //</l>\n</lg>\n\n<lg>\n<l>upasaṃhara deveśi rūpametadalaukikam /</l>\n<l>tadeva darśayāsmākaṃ rūpaṃ sundarasundaram // Dg_3.53 = DbhP_7,33.53 //</l>\n</lg>\n\n<p>vyāsa uvāca</p>\n\n<lg>\n<l>iti bhītānsurāndṛṣṭvā jagadambā kṛpārṇavā /</l>\n<l>saṃhṛtya rūpaṃ ghoraṃ taddarśayāmāsa sundaram // Dg_3.54 = DbhP_7,33.54 //</l>\n</lg>\n\n<lg>\n<l>pāśāḍkuśavarābhītidharaṃ sarvaṅgakomalam /</l>\n<l>karuṇāpūrṇanayanaṃ mandasmitamukhāmbujam // Dg_3.55 = DbhP_7,33.55 //</l>\n</lg>\n\n<lg>\n<l>dṛṣṭvā tatsundaraṃ rūpaṃ tadā bhītivivarjitāḥ /</l>\n<l>śāntacittāḥ praṇemuste harṣagadnadaniḥsvanāḥ // Dg_3.56 = DbhP_7,33.56 //</l>\n</lg>\n\n<p>iti devīgītāyāṃ tṛtīyo 'dhyāyaḥ -\niti śrīdevībhāgavate mahāpurāṇe saptamaskandhe devīgītāyāṃ trayastriṃśo 'dhyāyaḥ</p>\n\n</div>\n<div>\n\n<p>atha caturtho 'dhyāyaḥ -\nsaptamaḥ skandhaḥ\natha catustriṃśo 'dhyāyaḥ</p>\n\n<p>śrī devyuvāca</p>\n\n<lg>\n<l>kva yūyaṃ mandabhāgyā vai kvedaṃ rūpaṃ mahādbhutam /</l>\n<l>tathāpi bhaktavātsalyādīdṛśaṃ darśitaṃ mayā // Dg_4.1 = DbhP_7,34.1 //</l>\n</lg>\n\n<lg>\n<l>na vedādhyayanairyogair na dānaistapasejyayā /</l>\n<l>rūpaṃ draṣṭum idaṃ śakyaṃ kevalaṃ matkṛpāṃ vinā // Dg_4.2 = DbhP_7,34.2 //</l>\n</lg>\n\n<lg>\n<l>prakṛtaṃ śṛṇu rājendra paramātmātra jīvatām /</l>\n<l>upādhiyogāt samprāptaḥ kartṛtvādikam apyuta // Dg_4.3 = DbhP_7,34.3 //</l>\n</lg>\n\n<lg>\n<l>kriyāḥ karoti vividhā dharmādharmaika hetavaḥ /</l>\n<l>nānā yonīstataḥ prāpya sukhaduḥkhaiśca yujyate // Dg_4.4 = DbhP_7,34.4 //</l>\n</lg>\n\n<lg>\n<l>punastatsaṃskṛtivaśānnānā karmarataḥ sadā /</l>\n<l>nānā dehān samāpnoti sukhaduḥkhaiśca yujyate // Dg_4.5 = DbhP_7,34.5 //</l>\n</lg>\n\n<lg>\n<l>ghaṭīyantravadetasya na virāmaḥ kadāpi hi /</l>\n<l>ajñānam eva mūlaṃ syāt tataḥ kāmaḥ kriyāstataḥ // Dg_4.6 = DbhP_7,34.6 //</l>\n</lg>\n\n<lg>\n<l>tasmād ajñānanāśāya yateta niyataṃ naraḥ /</l>\n<l>etaddhi janmasāphalyaṃ yadajñānasya nāśanam // Dg_4.7 = DbhP_7,34.7 //</l>\n</lg>\n\n<lg>\n<l>puruṣārthasamāptiśca jīvanmuktadaśāpi ca /</l>\n<l>ajñānanāśane śaktā vidyaiva tu paṭīyasī // Dg_4.8 = DbhP_7,34.8 //</l>\n</lg>\n\n<lg>\n<l>na karma tajjannopāstirvirodhābhāvato gire /</l>\n<l>pratyutāśājñānanāśe karmaṇā naiva bhāvyatām // Dg_4.9 = DbhP_7,34.9 //</l>\n</lg>\n\n<lg>\n<l>anarthadāni karmāṇi punaḥ punaruśanti hi /</l>\n<l>tato rāgastato doṣastato 'nartho mahānbhavet // Dg_4.10 = DbhP_7,34.10 //</l>\n</lg>\n\n<lg>\n<l>tasmāt sarva prayatnena jñānaṃ sampādayennaraḥ /</l>\n<l>kurvanneveha karmāṇītyataḥ karmāpyavaśyakam // Dg_4.11 = DbhP_7,34.11 //</l>\n</lg>\n\n<lg>\n<l>jñānādeva hi kaivalyam ataḥ syāt tatsamuccayaḥ /</l>\n<l>sahāyatāṃ vrajet karma jñānasya hitakāri ca // Dg_4.12 = DbhP_7,34.12 //</l>\n</lg>\n\n<lg>\n<l>iti kecidvadantyatra tadvirodhānna sambhavet /</l>\n<l>jñānādhṛdgranthibhedaḥ syādhṛdgranthau karmasambhavaḥ // Dg_4.13 = DbhP_7,34.13 //</l>\n</lg>\n\n<lg>\n<l>yaugapadyaṃ na sambhāvyaṃ virodhāt tu tatastayoḥ /</l>\n<l>tamaḥ prakāśayoryadvadyaugapadyaṃ na sambhavi // Dg_4.14 = DbhP_7,34.14 //</l>\n</lg>\n\n<lg>\n<l>tasmāt sarvāṇi karmāṇi vaidikāni mahāmate /</l>\n<l>cittaśuddhyantam eva syustāni kuryāt prayatnataḥ // Dg_4.15 = DbhP_7,34.15 //</l>\n</lg>\n\n<lg>\n<l>śamo damastitikṣā ca vairāgyaṃ sattvasambhavaḥ /</l>\n<l>tāvat paryantam eva syuḥ karmāṇi na tataḥ param // Dg_4.16 = DbhP_7,34.16 //</l>\n</lg>\n\n<lg>\n<l>tadante caiva saṃnyasya saṃśrayedgurum ātmavān /</l>\n<l>śrotriyaṃ brahmaniṣṭhaṃ ca bhaktyā nirvyājayā punaḥ // Dg_4.17 = DbhP_7,34.17 //</l>\n</lg>\n\n<lg>\n<l>vedāntaśravaṇaṃ kuryānnityam evam atandritaḥ /</l>\n<l>tat tvam asyādi vākyasya nityam arthaṃ vicārayet // Dg_4.18 = DbhP_7,34.18 //</l>\n</lg>\n\n<lg>\n<l>tat tvam asyādi vākyaṃ tu jīvabrahmaikyabodhakam /</l>\n<l>aikye jñāte nirbhayastu madrūpo hi prajāyate // Dg_4.19 = DbhP_7,34.19 //</l>\n</lg>\n\n<lg>\n<l>padārthāvagatiḥ pūrvaṃ vākyārthāvagatistataḥ /</l>\n<l>tat padasya ca vākyārtho gire 'haṃ parikīrtitaḥ // Dg_4.20 = DbhP_7,34.20 //</l>\n</lg>\n\n<lg>\n<l>tvaṃ padasya ca vākyārtho jīva eva na saṃśayaḥ /</l>\n<l>ubhayor aikyam asinā padena procyate budhaiḥ // Dg_4.21 = DbhP_7,34.21 //</l>\n</lg>\n\n<lg>\n<l>vācyārthayorviruddhatvāt aikyaṃ naiva ghaṭeta ha /</l>\n<l>lakṣaṇātaḥ prakartavyā tattvamoḥ śrutisaṃsthayoḥ // Dg_4.22 = DbhP_7,34.22 //</l>\n</lg>\n\n<lg>\n<l>cinmātraṃ tu tayorlakṣyaṃ tayoraikyasya sambhavaḥ /</l>\n<l>tayoraikyaṃ tathā jñātvā svābhedenādvayo bhavet // Dg_4.23 = DbhP_7,34.23 //</l>\n</lg>\n\n<lg>\n<l>devadattaḥ sa evāyam iti vallakṣaṇā smṛtā /</l>\n<l>sthūlādi deharahito brahma sampadyate naraḥ // Dg_4.24 = DbhP_7,34.24 //</l>\n</lg>\n\n<lg>\n<l>pañcīkṛtamahābhūtasambhūtaḥ sthūladehakaḥ /</l>\n<l>bhogālayo jarāvyādhisaṃyutaḥ sarvakarmaṇām // Dg_4.25 = DbhP_7,34.25 //</l>\n</lg>\n\n<lg>\n<l>mithyā bhūto 'yam ābhāti sphuṭaṃ māyāmayatvataḥ /</l>\n<l>so 'yaṃ sthūla upādhiḥ syādātmano me nageśvara // Dg_4.26 = DbhP_7,34.26 //</l>\n</lg>\n\n<lg>\n<l>jñānakarmendriyayutaṃ prāṇapañcakasaṃyutam /</l>\n<l>manobuddhiyutaṃ caitat sūkṣmaṃ tatkavayo viduḥ // Dg_4.27 = DbhP_7,34.27 //</l>\n</lg>\n\n<lg>\n<l>apañcīkṛtabhūtotthaṃ sūkṣmadeho 'yam ātmanaḥ /</l>\n<l>dvitīyo 'yam upādhiḥ syāt sukhāderavabodhakaḥ // Dg_4.28 = DbhP_7,34.28 //</l>\n</lg>\n\n<lg>\n<l>anādyanirvācyam idam ajñānaṃ tu tṛtīyakaḥ /</l>\n<l>deho 'yam ātmano bhāti kāraṇātmā nageśvara // Dg_4.29 = DbhP_7,34.29 //</l>\n</lg>\n\n<lg>\n<l>upādhivilaye jāte kevalātmāvaśiṣyate /</l>\n<l>dehatraye pañcakośā antaḥsthāḥ santi sarvadā // Dg_4.30 = DbhP_7,34.30 //</l>\n</lg>\n\n<lg>\n<l>pañcakośaparityāge brahma pucchaṃ hi labhyate /</l>\n<l>neti neti iti ādivākyair mama rūpaṃ yaducyate // Dg_4.31 = DbhP_7,34.31 //</l>\n</lg>\n\n<lg>\n<l>na jāyate mriyate tat kadācinnāyaṃ bhūtvā na babhūva kaścit /</l>\n<l>ajo nityaḥ śāśvato 'yaṃ purāṇo na hanyate hanyamāne śarīre // Dg_4.32 = DbhP_7,34.32 //</l>\n</lg>\n\n<lg>\n<l>hataṃ cenmanyate hantuṃ hataścenmanyate hatam /</l>\n<l>ubhau tau na vijānītau nāyaṃ hanti na hanyate // Dg_4.33 = DbhP_7,34.33 //</l>\n</lg>\n\n<lg>\n<l>aṇoraṇīyān mahato mahīyān ātmāsya jantornihito guhāyām /</l>\n<l>tam akratuḥ paśyati vītaśoko dhātuḥ prasādān mahimānam asya // Dg_4.34 = DbhP_7,34.34 //</l>\n</lg>\n\n<lg>\n<l>ātmānaṃ rathinaṃ viddhi śarīraṃ ratham eva tu /</l>\n<l>buddhiṃ tu sārathiṃ viddhi manaḥ pragraham eva ca // Dg_4.35 = DbhP_7,34.35 //</l>\n</lg>\n\n<lg>\n<l>indriyāṇi hayān āhur viṣayāṃs teṣu gocarān /</l>\n<l>ātmendriyamanoyuktaṃ bhoktetyāhurmanīṣiṇaḥ // Dg_4.36 = DbhP_7,34.36 //</l>\n</lg>\n\n<lg>\n<l>yastvavidvān bhavati cāmanaskaśca sadāśuciḥ /</l>\n<l>na tatpadam avāpnoti saṃsāraṃ cādhigacchati // Dg_4.37 = DbhP_7,34.37 //</l>\n</lg>\n\n<lg>\n<l>yastu vijñānavān bhavati samanaskaḥ sadā śuciḥ /</l>\n<l>sa tu tatpadam āpnoti yasmād bhūyo na jāyate // Dg_4.38 = DbhP_7,34.38 //</l>\n</lg>\n\n<lg>\n<l>vijñānasārathiryastu manaḥ pragrahavān naraḥ /</l>\n<l>so 'dhvanaḥ pāram āpnoti madīyaṃ yatparaṃ padam // Dg_4.39 = DbhP_7,34.39 //</l>\n</lg>\n\n<lg>\n<l>itthaṃ śrutyā ca matyā ca niścityātmānam ātmanā /</l>\n<l>bhāvayenmām ātmarūpāṃ nididhyāsanato 'pi // Dg_4.40 = DbhP_7,34.40 //</l>\n</lg>\n\n<lg>\n<l>yogavṛtteḥ purā svasmin bhāvayedakṣaratrayam /</l>\n<l>devīpraṇavasañjñasya dhyānārthaṃ mantravācyayoḥ // Dg_4.41 = DbhP_7,34.41 //</l>\n</lg>\n\n<lg>\n<l>hakāraḥ sthūladehaḥ syād rakāraḥ sūkṣmadehakaḥ /</l>\n<l>īkāraḥ kāraṇātmāsau hrīṅkāro 'haṃ turīyakam // Dg_4.42 = DbhP_7,34.42 //</l>\n</lg>\n\n<lg>\n<l>evaṃ samaṣṭidehe 'pi jñātvā bījatrayam kramāt /</l>\n<l>samaṣṭivyaṣṭyorekatvaṃ bhāvayenmatimān naraḥ // Dg_4.43 = DbhP_7,34.43 //</l>\n</lg>\n\n<lg>\n<l>samādhikālātpūrvaṃ tu bhāvayitvaivam ādṛtaḥ /</l>\n<l>tato dhyāyennilīnākṣo devīṃ māṃ jagadīśvarīm // Dg_4.44 = DbhP_7,34.44 //</l>\n</lg>\n\n<lg>\n<l>prāṇāpānau samau kṛtvā nāsābhyantaracāriṇau /</l>\n<l>nivṛttaviṣayākāṅkṣo vītadoṣo vimatsaraḥ // Dg_4.45 = DbhP_7,34.45 //</l>\n</lg>\n\n<lg>\n<l>bhaktyā nirvyājayā yukto guhāyāṃ niḥsvane sthale /</l>\n<l>hakāram viśvam ātmānaṃ rakāre pravilāpayet // Dg_4.46 = DbhP_7,34.46 //</l>\n</lg>\n\n<lg>\n<l>rakāraṃ taijasaṃ devam īkāre pravilāpayet /</l>\n<l>īkāraṃ prājñam ātmānaṃ hrīṅkāre pravilāpayet // Dg_4.47 = DbhP_7,34.47 //</l>\n</lg>\n\n<lg>\n<l>vācyavācakatāhīnaṃ dvaitabhāvavivarjitam /</l>\n<l>akhaṇḍaṃ saccidānandaṃ bhāvayet tacchikhāntare // Dg_4.48 = DbhP_7,34.48 //</l>\n</lg>\n\n<lg>\n<l>iti dhyānena māṃ rājan sākṣātkṛtya narottamaḥ /</l>\n<l>madrūpa eva bhavati dvayorapyekatā yataḥ // Dg_4.49 = DbhP_7,34.49 //</l>\n</lg>\n\n<lg>\n<l>yogayuktyānayā dṛṣṭvā mām ātmānaṃ parātparam /</l>\n<l>ajñānasya sakāryasya tat kṣaṇo nāśako bhavet // Dg_4.50 = DbhP_7,34.50 //</l>\n</lg>\n\n<p>iti devīgītāyāṃ caturtho 'dhyāyaḥ -\niti śrīdevībhāgavate mahāpurāṇe saptamaskandhe devīgītāyāṃ catustriṃśo 'dhyāyaḥ</p>\n\n</div>\n<div>\n\n<p>atha pañcamo 'dhyāyaḥ -\nsaptamaḥ skandhaḥ\natha pañcatriṃśo 'dhyāyaḥ</p>\n\n<p>himālaya uvāca</p>\n\n<lg>\n<l>yogaṃ veda maheśāni sāṅgaṃ saṃvitpradāyakam /</l>\n<l>kṛtena yena yogyo 'haṃ bhaveyaṃ tattvadarśane // Dg_5.1 = DbhP_7,35.1 //</l>\n</lg>\n\n<p>śrīdevyuvāca</p>\n\n<lg>\n<l>na yogo nabhasaḥ pṛṣṭhe na bhūmau na rasātale /</l>\n<l>aikyaṃ jīvātmanor āhur yogaṃ yogaviśāradāḥ // Dg_5.2 = DbhP_7,35.2 //</l>\n</lg>\n\n<lg>\n<l>tatpratyūhāḥ ṣaḍākhyātā yogavighnakarānagha /</l>\n<l>kāmakrodhau lobhamohau madamātsaryasañjñakau // Dg_5.3 = DbhP_7,35.3 //</l>\n</lg>\n\n<lg>\n<l>yogāṅgaireva bhittvā tānyogino yogamāpnuyuḥ /</l>\n<l>yamaṃ niyamamāsanaprāṇāyāmau tataḥ param // Dg_5.4 = DbhP_7,35.4 //</l>\n</lg>\n\n<lg>\n<l>pratyāhāraṃ dhāraṇākhyaṃ dhyānaṃ sārdhaṃ samādhinā /</l>\n<l>aṣṭāṅgānyāhuretāni yogināṃ yogasādhane // Dg_5.5 = DbhP_7,35.5 //</l>\n</lg>\n\n<lg>\n<l>ahiṃsā satyamasteyaṃ brahmacaryaṃ dayārjavam /</l>\n<l>kṣamā dhṛtirmitāhāraḥ śaucaṃ ceti yamā daśa // Dg_5.6 = DbhP_7,35.6 //</l>\n</lg>\n\n<lg>\n<l>tapaḥ santoṣa āstikyaṃ dānaṃ devasya pūjanam /</l>\n<l>siddhāntaśravaṇaṃ caiva hrīrmatiśca japo hutam // Dg_5.7 = DbhP_7,35.7 //</l>\n</lg>\n\n<lg>\n<l>daśaite niyamāḥ proktā mayā parvatanāyaka /</l>\n<l>padmāsanaṃ svastikaṃ ca bhadraṃ vajrāsanaṃ tathā // Dg_5.8 = DbhP_7,35.8 //</l>\n</lg>\n\n<lg>\n<l>vīrāsanamiti proktaṃ kramādāsanapañcakam /</l>\n<l>ūrvorupari vinyasya samyakpādatale śubhe // Dg_5.9 = DbhP_7,35.9 //</l>\n</lg>\n\n<lg>\n<l>aṅguṣṭhau ca nibadhnīyāddhastābhyāṃ vyutkramāt tataḥ /</l>\n<l>padmāsanamiti proktaṃ yogināṃ hṛdayaṅgamam // Dg_5.10 = DbhP_7,35.10 //</l>\n</lg>\n\n<lg>\n<l>jānūrvorantare samyak kṛtvā pādatale śubhe /</l>\n<l>kṛjukāyo viśedyogī svastikaṃ tatpracakṣate // Dg_5.11 = DbhP_7,35.11 //</l>\n</lg>\n\n<lg>\n<l>sīvanyāḥ pārśvayornyasya gulphayugmaṃ suniścitam /</l>\n<l>vṛṣaṇādhaḥ pādapārṣṇī pārṣṇibhyāṃ paribandhayet // Dg_5.12 = DbhP_7,35.12 //</l>\n</lg>\n\n<lg>\n<l>bhadrāsanamiti proktaṃ yogibhiḥ paripūjitam /</l>\n<l>urvoḥ pādau kramānnyasya jānvoḥ pratyaṅmukhāṅgulī // Dg_5.13 = DbhP_7,35.13 //</l>\n</lg>\n\n<lg>\n<l>karau vidadhyādākhyātaṃ vajrāsanamanuttamam /</l>\n<l>ekaṃ pādamadhaḥ kṛtvā vinyasyoruṃ tathottare // Dg_5.14 = DbhP_7,35.14 //</l>\n</lg>\n\n<lg>\n<l>kṛjukāyo viśedyogī vīrāsanamitīritam /</l>\n<l>iḍayākarṣayet vāyuṃ bāhyaṃ ṣoḍaśamātrayā // Dg_5.15 = DbhP_7,35.15 //</l>\n</lg>\n\n<lg>\n<l>dhārayetpūritaṃ yogī catuḥṣaṣṭyā tu mātrayā /</l>\n<l>suṣumnāmadhyagaṃ samyagdvātriṃśanmātrayā śanaiḥ // Dg_5.16 = DbhP_7,35.16 //</l>\n</lg>\n\n<lg>\n<l>nāḍyā piṅgalayā caiva recayedyogavittamaḥ /</l>\n<l>prāṇāyāmamimaṃ prāhūryogaśāstraviśāradāḥ // Dg_5.17 = DbhP_7,35.17 //</l>\n</lg>\n\n<lg>\n<l>bhūyobhūyaḥ kramāt tasya bāhyamevaṃ samācaret /</l>\n<l>mātrāvṛddhiḥ krameṇaiva samyagdvādaśa ṣoḍaśa // Dg_5.18 = DbhP_7,35.18 //</l>\n</lg>\n\n<lg>\n<l>japadhyānādibhiḥ sārdhaṃ sagarbhaṃ taṃ vidurbudhāḥ /</l>\n<l>tadapetaṃ vigarbhaṃ ca prāṇāyāmaṃ pare viduḥ // Dg_5.19 = DbhP_7,35.19 //</l>\n</lg>\n\n<lg>\n<l>kramādabhyasyataḥ puṃso dehe svedodgamo 'dhamaḥ /</l>\n<l>madhyamaḥ kampasaṃyukto bhūmityāgaḥ paro mataḥ // Dg_5.20 = DbhP_7,35.20 //</l>\n</lg>\n\n<lg>\n<l>uttamasya guṇāvāptiryāvacchīlanam iṣyate /</l>\n<l>indriyāṇāṃ vicaratāṃ viṣayeṣu nirargalam // Dg_5.21 = DbhP_7,35.21 //</l>\n</lg>\n\n<lg>\n<l>balādāharaṇaṃ tebhyaḥ pratyāhāro 'bhidhīyate /</l>\n<l>aṅguṣṭhagulphajānūrumūlādhāraliṅganābhiṣu // Dg_5.22 = DbhP_7,35.22 //</l>\n</lg>\n\n<lg>\n<l>hṛdgrīvākaṇṭhadeśeṣu lambikāyāṃ tato nasi /</l>\n<l>bhrūmadhye mastake mūrdhni dvādaśānte yathāvidhi // Dg_5.23 = DbhP_7,35.23 //</l>\n</lg>\n\n<lg>\n<l>dhāraṇaṃ prāṇamaruto dhāraṇeti nigadyate /</l>\n<l>samāhitena manasā caitanyāntaravartinā // Dg_5.24 = DbhP_7,35.24 //</l>\n</lg>\n\n<lg>\n<l>ātmanyabhīṣṭadevānāṃ dhyānaṃ dhyānamihocyate /</l>\n<l>samatvabhāvanā nityaṃ jīvātmaparamātmanoḥ // Dg_5.25 = DbhP_7,35.25 //</l>\n</lg>\n\n<lg>\n<l>samādhimāhurmunayaḥ proktam aṣṭāṅgalakṣaṇam /</l>\n<l>idānīṃ kathaye te 'haṃ mantrayogamanuttamam // Dg_5.26 = DbhP_7,35.26 //</l>\n</lg>\n\n<lg>\n<l>viśvaṃ śarīramityuktaṃ pañcabhūtātmakaṃ naga /</l>\n<l>candrasūryāgnitejobhirjīvabrahmaikyarūpakam // Dg_5.27 = DbhP_7,35.27 //</l>\n</lg>\n\n<lg>\n<l>tisraḥ koṭyastadardhena śarīre nāḍayo matāḥ /</l>\n<l>tāsu mukhyā daśa proktāstābhyastisro vyavasthitāḥ // Dg_5.28 = DbhP_7,35.28 //</l>\n</lg>\n\n<p>pradhānā merudaṇḍe 'tra candrasūryāgrarūpiṇī\n<l>iḍā vāme sthitā nāḍī śubhrā tu candrarūpiṇī // Dg_5.29 = DbhP_7,35.29 //</l></p>\n\n<lg>\n<l>śaktirūpā tu sā nāḍī sākṣādamṛtavigrahā /</l>\n<l>dakṣiṇe yā piṅgalākhyā puṃrūpā sūryavigrahā // Dg_5.30 = DbhP_7,35.30 //</l>\n</lg>\n\n<lg>\n<l>sarvatejomayī sā tu suṣumnā vahnirūpiṇī /</l>\n<l>tasyā madhye vicitrākhye icchājñānakriyātmakam // Dg_5.31 = DbhP_7,35.31 //</l>\n</lg>\n\n<lg>\n<l>madhye svayaṃbhūliṅgaṃ tu koṭisūryasamaprabham /</l>\n<l>tadūrdhvaṃ māyābījaṃ tu harātmā bindunādakam // Dg_5.32 = DbhP_7,35.32 //</l>\n</lg>\n\n<lg>\n<l>tadūrdhvaṃ tu śikhākārā kuṇḍalī raktavigrahā /</l>\n<l>devyātmikā tu sā proktā madabhinnā nagādhipa // Dg_5.33 = DbhP_7,35.33 //</l>\n</lg>\n\n<lg>\n<l>tadbāhye hemarūpābhaṃ vādisāntacaturdalam /</l>\n<l>drutahemasamaprakhyaṃ padmaṃ tatra vicintayet // Dg_5.34 = DbhP_7,35.34 //</l>\n</lg>\n\n<lg>\n<l>tadūrdhvaṃ tvanalaprakhyaṃ ṣaḍdalaṃ hīrakaprabham /</l>\n<l>bādilāntaṣaḍvarṇena svādhiṣṭhānamanuttamam // Dg_5.35 = DbhP_7,35.35 //</l>\n</lg>\n\n<lg>\n<l>mūlamādhāraṣaṭkoṇaṃ mūlādhāraṃ tato viduḥ /</l>\n<l>svaśabdena paraṃ liṅgaṃ svādhiṣṭhānaṃ tato viduḥ // Dg_5.36 = DbhP_7,35.36 //</l>\n</lg>\n\n<lg>\n<l>tadūrdhvaṃ nābhideśe tu maṇipūraṃ mahāprabham /</l>\n<l>meghābhaṃ vidyudābhaṃ ca bahutejomayaṃ tataḥ // Dg_5.37 = DbhP_7,35.37 //</l>\n</lg>\n\n<lg>\n<l>maṇivadbhinnaṃ tatpadmaṃ maṇipadmaṃ tathocyate /</l>\n<l>daśabhiśca dalairyuktaṃ ḍādiphāntākṣarānvitam // Dg_5.38 = DbhP_7,35.38 //</l>\n</lg>\n\n<lg>\n<l>viṣṇunādhiṣṭhitaṃ padmaṃ viṣṇvālokanakāraṇam /</l>\n<l>tadūrdhve 'nāhataṃ padmamudyadādityasannibham // Dg_5.39 = DbhP_7,35.39 //</l>\n</lg>\n\n<lg>\n<l>kādiṭhāntadalairekaṃ patraiśca samadhiṣṭhitam /</l>\n<l>tanmadhye bāṇaliṅgaṃ tu sūryāyutasamaprabham // Dg_5.40 = DbhP_7,35.40 //</l>\n</lg>\n\n<lg>\n<l>śabdabrahmamayaṃ śabdānāhataṃ tatra dṛśyate /</l>\n<l>anāhatākhyaṃ tatpadmaṃ munibhiḥ parikīrtitam // Dg_5.41 = DbhP_7,35.41 //</l>\n</lg>\n\n<lg>\n<l>ānandasadanaṃ tattu puruṣādhiṣṭhitaṃ param /</l>\n<l>tadūrdhvaṃ tu viśuddhākhyaṃ dalaṃ ṣoḍaśapaṅkajam // Dg_5.42 = DbhP_7,35.42 //</l>\n</lg>\n\n<lg>\n<l>svaraiḥ ṣoḍaśabhiryuktaṃ dhūmravarṇam mahāprabham /</l>\n<l>viśuddhaṃ tanute yasmājjīvasya haṃsalokanāt // Dg_5.43 = DbhP_7,35.43 //</l>\n</lg>\n\n<lg>\n<l>viśuddhaṃ padmamākhyātamākāśākhyaṃ mahādbhutam /</l>\n<l>ājñācakraṃ tadūrdhve tu ātmanādhiṣṭhitaṃ param // Dg_5.44 = DbhP_7,35.44 //</l>\n</lg>\n\n<lg>\n<l>ājñāsaṃkramaṇaṃ tatra tenājñeti prakīrtitam /</l>\n<l>dvidalaṃ hakṣasaṃyuktaṃ padmaṃ tatsumanoharam // Dg_5.45 = DbhP_7,35.45 //</l>\n</lg>\n\n<lg>\n<l>kailāsākhyaṃ tadūrdhvaṃ tu rodhinī tu tadūrdhvataḥ /</l>\n<l>evaṃ tvādhāracakrāṇi proktāni tava suvrata // Dg_5.46 = DbhP_7,35.46 //</l>\n</lg>\n\n<lg>\n<l>sahasrārayutaṃ bindusthānaṃ tadūrdhvamīritam /</l>\n<l>ityetatkathitaṃ sarvam yogamārgamanuttamam // Dg_5.47 = DbhP_7,35.47 //</l>\n</lg>\n\n<lg>\n<l>ādau pūrakayogenāpyādhāre yojayenmanaḥ /</l>\n<l>gudameḍhrāntare śaktistāmākuñcya prabodhayet // Dg_5.48 = DbhP_7,35.48 //</l>\n</lg>\n\n<lg>\n<l>liṅgabhedakrameṇaiva binducakraṃ ca prāpayet /</l>\n<l>śambhunā tāṃ parāṃ śaktimekībhūtāṃ vicintayet // Dg_5.49 = DbhP_7,35.49 //</l>\n</lg>\n\n<lg>\n<l>tatrotthitāmṛtam yattu drutalākṣārasopamam /</l>\n<l>pāyayitvā tu tāṃ śaktiṃ māyākhyāṃ yogasiddhidam // Dg_5.50 = DbhP_7,35.50 //</l>\n</lg>\n\n<lg>\n<l>ṣaḍcakradevatāstatra santarpyāmṛtadhārayā /</l>\n<l>ānayettena mārgeṇa mūlādhāraṃ tataḥ sudhī // Dg_5.51 = DbhP_7,35.51 //</l>\n</lg>\n\n<lg>\n<l>evamabhyasyamānasyāpyahanyahani niścitam /</l>\n<l>pūrvoktadūṣitā mantrāḥ sarve sidhyanti nānyathā // Dg_5.52 = DbhP_7,35.52 //</l>\n</lg>\n\n<lg>\n<l>jarāmaraṇaduḥkhādyairmucyate bhavabandhanāt /</l>\n<l>ye guṇāḥ santi devyā me jaganmāturyathā tathā // Dg_5.53 = DbhP_7,35.53 //</l>\n</lg>\n\n<lg>\n<l>te guṇāḥ sādhakavare bhavantyeva na cānyathā /</l>\n<l>ityevaṃ kathitaṃ tāta vāyudhāraṇamuttamam // Dg_5.54 = DbhP_7,35.54 //</l>\n</lg>\n\n<lg>\n<l>idānīṃ dhāraṇākhyaṃ tu śṛṇuṣvāvahito mama /</l>\n<l>dikkālādyanavacchinnadevyāṃ ceto vidhāya ca // Dg_5.55 = DbhP_7,35.55 //</l>\n</lg>\n\n<lg>\n<l>tanmayo bhavati kṣipraṃ jīvabrahmaikyayojanāt /</l>\n<l>athavā samalaṃ ceto yadi kṣipraṃ na siddhyati // Dg_5.56 = DbhP_7,35.56 //</l>\n</lg>\n\n<lg>\n<l>tadāvayavayogena yogī yogānsamabhyaset /</l>\n<l>madīyahastapādādāvaṅge tu madhure naga // Dg_5.57 = DbhP_7,35.57 //</l>\n</lg>\n\n<lg>\n<l>cittaṃ saṃsthāpayenmantrī sthānasthānajayātpunaḥ /</l>\n<l>viśuddhacittaḥ sarvasminrūpe samsthāpayenmanaḥ // Dg_5.58 = DbhP_7,35.58 //</l>\n</lg>\n\n<lg>\n<l>yāvanmano layaṃ yāti devyāṃ saṃvidi parvata /</l>\n<l>tāvadiṣṭamanuṃ mantrī japahomaiḥ samabhyaset // Dg_5.59 = DbhP_7,35.59 //</l>\n</lg>\n\n<lg>\n<l>mantrābhyāsena yogena jñeyajñānāya kalpate /</l>\n<l>na yogena vinā mantro na mantreṇa vinā hi saḥ // Dg_5.60 = DbhP_7,35.60 //</l>\n</lg>\n\n<lg>\n<l>dvayorabhyāsayogo hi brahmasaṃsiddhikāraṇam /</l>\n<l>tamaḥ parivṛte gehe ghaṭo dīpena dṛśyate // Dg_5.61 = DbhP_7,35.61 //</l>\n</lg>\n\n<lg>\n<l>evaṃ māyāvṛto hyātmā manunā gocarīkṛtaḥ /</l>\n<l>iti yogavidhiḥ kṛtsnaḥ sāṅgaḥ prokto mayā 'dhunā // Dg_5.62 = DbhP_7,35.62 //</l>\n</lg>\n\n<l>gurūpadeśato jñeyo nānyathā śāstrakoṭibhiḥ // Dg_5.63 = DbhP_7,35.63 //</l>\n\n<p>iti devīgītāyāṃ pañcamo 'dhyāyaḥ -\niti śrīdevībhāgavate mahāpurāṇe saptamaskandhe devīgītāyāṃ pañcatriṃśo 'dhyāyaḥ</p>\n\n</div>\n<div>\n\n<p>atha ṣaṣṭho 'dhyāyaḥ -\nsaptamaḥ skandhaḥ\natha ṣaṭtriṃśo 'dhyāyaḥ</p>\n\n<p>devyuvāca</p>\n\n<lg>\n<l>ityādiyogayuktātmā dhyāyenmāṃ brahmarūpiṇīm /</l>\n<l>bhaktyā nirvyājayā rājannāsane samupasthitaḥ // Dg_6.1 = DbhP_7,36.1 //</l>\n</lg>\n\n<lg>\n<l>āviḥ sannihitaṃ guhācaraṃ nāma mahatpadam /</l>\n<l>atraitat sarvam arpitam ejat prāṇannimiṣacca yat // Dg_6.2 = DbhP_7,36.2 //</l>\n</lg>\n\n<lg>\n<l>etajjānatha sadasadvareṇyaṃ paraṃ vijñānādyadvariṣṭhaṃ prajānām /</l>\n<l>yadarcimadyadaṇubhyo 'ṇu ca yasmiṃllokā nihitā lokinaśca // Dg_6.3 = DbhP_7,36.3 //</l>\n</lg>\n\n<lg>\n<l>tadetadakṣaraṃ brahma sa prāṇastadu vāṅmanaḥ /</l>\n<l>tadetat satyam amṛtaṃ tadveddhavyaṃ saumya viddhi // Dg_6.4 = DbhP_7,36.4 //</l>\n</lg>\n\n<lg>\n<l>dhanurgṛhītvaupaniṣadaṃ mahāstraṃ śaraṃ hyupāsāniśitaṃ sandhayīta /</l>\n<l>āyamya tadbhāvagatena cetasā lakṣyaṃ tadevākṣaraṃ saumya viddhi // Dg_6.5 = DbhP_7,36.5 //</l>\n</lg>\n\n<lg>\n<l>praṇavo dhanuḥ śaro hyātmā brahma tallakṣyam ucyate /</l>\n<l>apramattena veddhavyaṃ śaravattanmayo bhavet // Dg_6.6 = DbhP_7,36.6 //</l>\n</lg>\n\n<lg>\n<l>yasmin dyauśca pṛthivī cāntarikṣam otaṃ manaḥ saha prāṇaiśca sarvaiḥ /</l>\n<l>tam evaikaṃ jānathātmānam anyā vāco vimuñcathāmṛtasyaiṣa setuḥ // Dg_6.7 = DbhP_7,36.7 //</l>\n</lg>\n\n<lg>\n<l>arā iva rathanābhau saṃhatā yatra nāḍyaḥ /</l>\n<l>sa eṣo 'ntaścarate bahudhā jāyamānaḥ // Dg_6.8 = DbhP_7,36.8 //</l>\n</lg>\n\n<lg>\n<l>Omityevaṃ dhyāyathātmānaṃ svasti vaḥ pārāya tamasaḥ parastāt /</l>\n<l>divye brahmapure vyomni ātmā sampratiṣṭhitaḥ // Dg_6.9 = DbhP_7,36.9 //</l>\n</lg>\n\n<lg>\n<l>manomayaḥ prāṇaśarīranetā pratiṣṭhito 'nne hṛdayaṃ sannidhāya /</l>\n<l>tadvijñānena paripaśyanti dhīrā ānandarūpam amṛtaṃ yadvibhāti // Dg_6.10 = DbhP_7,36.10 //</l>\n</lg>\n\n<lg>\n<l>bhidyate hṛdayagranthiśchidyante sarvasaṃśayāḥ /</l>\n<l>kṣīyante cāsya karmāṇi tasmin dṛṣṭe parāvare // Dg_6.11 = DbhP_7,36.11 //</l>\n</lg>\n\n<lg>\n<l>hiraṇmaye pare kośe virājaṃ brahma niṣkalam /</l>\n<l>tacchubhraṃ jyotiṣāṃ jyotis tadyadātmavido viduḥ // Dg_6.12 = DbhP_7,36.12 //</l>\n</lg>\n\n<lg>\n<l>na tatra sūryo bhāti na candratārakaṃ nemā vidyuto bhānti kuto 'yam agniḥ /</l>\n<l>tameva bhāntam anubhāti sarvaṃ tasya bhāsā sarvam idaṃ vibhāti // Dg_6.13 = DbhP_7,36.13 //</l>\n</lg>\n\n<lg>\n<l>brahmaivedam amṛtaṃ purastādbrahma paścādbrahma dakṣiṇataścottareṇa /</l>\n<l>adhaścordhvaṃ ca prasṛtaṃ brahmaivedaṃ viśvaṃ variṣṭham // Dg_6.14 = DbhP_7,36.14 //</l>\n</lg>\n\n<lg>\n<l>etādṛganubhavo yasya sa kṛtārtho narottamaḥ /</l>\n<l>brahmabhūtaḥ prasannātmā na śocati na kāṅkṣati // Dg_6.15 = DbhP_7,36.15 //</l>\n</lg>\n\n<lg>\n<l>dvitīyādvai bhayaṃ rājaṃstadabhāvādbibheti na /</l>\n<l>na tadviyogo me 'pyasti madviyogo 'pi tasya na // Dg_6.16 = DbhP_7,36.16 //</l>\n</lg>\n\n<lg>\n<l>aham eva sa so 'haṃ vai niścitaṃ viddhi parvata /</l>\n<l>maddarśanaṃ tu tatra syādyatra jñānī sthito mama // Dg_6.17 = DbhP_7,36.17 //</l>\n</lg>\n\n<lg>\n<l>nāhaṃ tīrthe na kailāse vaikuṇṭhe vā na karhicit /</l>\n<l>vasāmi kintu majjñānihṛdayāmbhojamadhyame // Dg_6.18 = DbhP_7,36.18 //</l>\n</lg>\n\n<lg>\n<l>matpūjākoṭiphaladaṃ sakṛnmajjñānino 'rcanam /</l>\n<l>kulaṃ pavitraṃ tasyāsti jananī kṛtakṛtyakā // Dg_6.19 = DbhP_7,36.19 //</l>\n</lg>\n\n<lg>\n<l>viśvambharā puṇyavatī cillayo yasya cetasaḥ /</l>\n<l>brahmajñānaṃ tu yatpṛṣṭaṃ tvayā parvata sattama // Dg_6.20 = DbhP_7,36.20 //</l>\n</lg>\n\n<lg>\n<l>kathitaṃ tanmayā sarvaṃ nāto vaktavyam asti hi /</l>\n<l>idaṃ jyeṣṭhāya putrāya bhaktiyuktāya śīline // Dg_6.21 = DbhP_7,36.21 //</l>\n</lg>\n\n<lg>\n<l>śiṣyāya ca yathoktāya vaktavyaṃ nānyathā kvacit /</l>\n<l>yasya deve parā bhaktiryathā deve tathā gurau // Dg_6.22 = DbhP_7,36.22 //</l>\n</lg>\n\n<lg>\n<l>tasyaite kathitā hyarthāḥ prakāśante mahātmanaḥ /</l>\n<l>yenopadiṣṭāvidyeyaṃ sa eva parameśvaraḥ // Dg_6.23 = DbhP_7,36.23 //</l>\n</lg>\n\n<lg>\n<l>yasyāyaṃ sukṛtaṃ kartum asamarthastato ṛṇī /</l>\n<l>pitrorapyadhikaḥ prokto brahmajanmapradāyakaḥ // Dg_6.24 = DbhP_7,36.24 //</l>\n</lg>\n\n<lg>\n<l>pitṛjātaṃ janma naṣṭaṃ netthaṃ jātaṃ kadācana /</l>\n<l>tasmai na druhyedityādi nigamo 'pyavadannaga // Dg_6.25 = DbhP_7,36.25 //</l>\n</lg>\n\n<lg>\n<l>tasmācchāstrasya siddhānto brahmadātā guruḥ paraḥ /</l>\n<l>śive ruṣṭe gurustrātā gurau ruṣṭe na śaṅkaraḥ // Dg_6.26 = DbhP_7,36.26 //</l>\n</lg>\n\n<lg>\n<l>tasmāt sarvaprayatnena śrīguruṃ toṣayennaga /</l>\n<l>kāyena manasā vācā sarvadā tatparo bhavet // Dg_6.27 = DbhP_7,36.27 //</l>\n</lg>\n\n<lg>\n<l>anyathā tu kṛtaghnaḥ syāt kṛtaghne nāsti niṣkṛtiḥ /</l>\n<l>indreṇātharvaṇāyoktā śiraścheda pratijñayā // Dg_6.28 = DbhP_7,36.28 //</l>\n</lg>\n\n<lg>\n<l>aśvibhyāṃ kathane tasya śiraśchinnaṃ ca vajriṇā /</l>\n<l>aśvīyaṃ tacchiro naṣṭaṃ dṛṣṭvā vaidyau surottamau // Dg_6.29 = DbhP_7,36.29 //</l>\n</lg>\n\n<lg>\n<l>punaḥ saṃyojitaṃ svīyaṃ tābhyāṃ muniśirastadā /</l>\n<l>iti saṅkaṭasampādyā brahmavidyā nagādhipa // Dg_6.30 = DbhP_7,36.30 //</l>\n</lg>\n\n<p>lābdhā yena sa dhanyaḥ syāt kṛtakṛtyaśca bhūdhara</p>\n\n<p>iti devīgītāyāṃ ṣaṣṭo 'dhyāyaḥ\niti śrīdevībhāgavate mahāpurāṇe saptamaskandhe devīgītāyāṃ ṣaṭtriṃśo 'dhyāyaḥ</p>\n\n</div>\n<div>\n\n<p>atha saptamo 'dhyāyaḥ -\nsaptamaḥ skandhaḥ\natha saptatriṃśo 'dhyāyaḥ</p>\n\n<p>himālaya uvāca</p>\n\n<lg>\n<l>svīyāṃ bhaktiṃ vadasvāmba yena jñānaṃ sukhena hi /</l>\n<l>jāyeta manujasyāsya madhyamasyāvirāgiṇaḥ // Dg_7.1 = DbhP_7,37.1 //</l>\n</lg>\n\n<p>devyuvāca</p>\n\n<lg>\n<l>mārgāstrayo me vikhyātā mokṣaprāptau nagādhipa /</l>\n<l>karmayogo jñānayogo bhaktiyogaśca sattama // Dg_7.2 = DbhP_7,37.2 //</l>\n</lg>\n\n<lg>\n<l>trayāṇāmapyayaṃ yogyaḥ kartuṃ śakyo 'sti sarvathā /</l>\n<l>sulabhatvānmānasatvāt kāyacittādyapīḍanāt // Dg_7.3 = DbhP_7,37.3 //</l>\n</lg>\n\n<lg>\n<l>guṇabhedānmanuṣyāṇāṃ sā bhaktistrividhā matā /</l>\n<l>parapīḍāṃ samuddiśya dambhaṃ kṛtvā puraḥsaram // Dg_7.4 = DbhP_7,37.4 //</l>\n</lg>\n\n<lg>\n<l>mātsaryakrodhayukto yastasya bhaktis tu tāmasī /</l>\n<l>parapīḍādirahitaḥ svakalyāṇārtham eva ca // Dg_7.5 = DbhP_7,37.5 //</l>\n</lg>\n\n<lg>\n<l>nityaṃ sakāmo hṛdayaṃ yaśorthī bhogalolupaḥ /</l>\n<l>tattatphalasamāvāptyai māmupāste 'tibhaktitaḥ // Dg_7.6 = DbhP_7,37.6 //</l>\n</lg>\n\n<lg>\n<l>bhedabuddhyā tu māṃ svasmādanyāṃ jānāti pāmaraḥ /</l>\n<l>tasya bhaktiḥ samākhyātā nagādhipa tu rājasī // Dg_7.7 = DbhP_7,37.7 //</l>\n</lg>\n\n<lg>\n<l>parameśārpaṇaṃ karma pāpasaṅkṣālanāya ca /</l>\n<l>vedoktatvādavaśyaṃ tatkartavyaṃ tu mayāniśam // Dg_7.8 = DbhP_7,37.8 //</l>\n</lg>\n\n<lg>\n<l>iti niścitabuddhistu bhedabuddhim upāśritaḥ /</l>\n<l>karoti prītaye karma bhaktiḥ sā naga sattvikī // Dg_7.9 = DbhP_7,37.9 //</l>\n</lg>\n\n<lg>\n<l>parabhakteḥ prāpikeyaṃ bhedabuddhyavalambanāt /</l>\n<l>pūrvaprokte hyubhe bhaktī na paraprāpike mate // Dg_7.10 = DbhP_7,37.10 //</l>\n</lg>\n\n<lg>\n<l>adhunā parabhaktiṃ tu procyamānāṃ nibodha me /</l>\n<l>madguṇaśravaṇaṃ nityaṃ mama nāmānukīrtanam // Dg_7.11 = DbhP_7,37.11 //</l>\n</lg>\n\n<lg>\n<l>kalyāṇaguṇaratnānāmākarāyāṃ mayi sthiram /</l>\n<l>cetaso vartanaṃ caiva tailadhārāsamaṃ sadā // Dg_7.12 = DbhP_7,37.12 //</l>\n</lg>\n\n<lg>\n<l>hetustu tatra ko vāpi na kadācidbhavedapi /</l>\n<l>sāmīpyasārṣṭisāyujyasālokyānāṃ na caiṣaṇā // Dg_7.13 = DbhP_7,37.13 //</l>\n</lg>\n\n<lg>\n<l>matsevāto 'dhikaṃ kiñcinnaiva jānāti karhicit /</l>\n<l>sevyasevakatābhāvāt tatra mokṣaṃ na vāñchati // Dg_7.14 = DbhP_7,37.14 //</l>\n</lg>\n\n<lg>\n<l>parānuraktyā mām eva cintayedyo hyatandritaḥ /</l>\n<l>svābhedenaiva māṃ nityaṃ jānāti na vibhedataḥ // Dg_7.15 = DbhP_7,37.15 //</l>\n</lg>\n\n<lg>\n<l>madrūpatvena jīvānāṃ cintanaṃ kurute tu yaḥ /</l>\n<l>yathā svasyātmani prītistathaiva ca parātmani // Dg_7.16 = DbhP_7,37.16 //</l>\n</lg>\n\n<lg>\n<l>caitanyasya samānatvānna bhedaṃ kurute tu yaḥ /</l>\n<l>sarvatra vartamānānāṃ sarvarūpāṃ ca sarvadā // Dg_7.17 = DbhP_7,37.17 //</l>\n</lg>\n\n<lg>\n<l>namate yajate caivāpyācāṇḍālāntam īśvara /</l>\n<l>na kutrāpi drohabuddhiṃ kurute bhedavarjanāt // Dg_7.18 = DbhP_7,37.18 //</l>\n</lg>\n\n<lg>\n<l>matsthānadarśane śraddhā madbhaktadarśane tathā /</l>\n<l>macchāstraśravaṇe śraddhā mantratantrādiṣu prabho // Dg_7.19 = DbhP_7,37.19 //</l>\n</lg>\n\n<lg>\n<l>māyi premākulamatī romāñcitatanuḥ sadā /</l>\n<l>premāśrujalapūrṇākṣaḥ kaṇṭhagadnadanisvanaḥ // Dg_7.20 = DbhP_7,37.20 //</l>\n</lg>\n\n<lg>\n<l>ananyenaiva bhāvena pūjayedyo nagādhipa /</l>\n<l>māmīśvarīṃ jagadyoniṃ sarvakāraṇakāraṇam // Dg_7.21 = DbhP_7,37.21 //</l>\n</lg>\n\n<lg>\n<l>vratāni mama divyāni nityanaimittikānyapi /</l>\n<l>nityaṃ yaḥ kurute bhaktyā vittaśāṭhyavivarjitaḥ // Dg_7.22 = DbhP_7,37.22 //</l>\n</lg>\n\n<lg>\n<l>madutsavadidṛkṣā ca madutsavakṛtistathā /</l>\n<l>jāyate yasya niyataṃ svabhāvadeva bhūdhara // Dg_7.23 = DbhP_7,37.23 //</l>\n</lg>\n\n<lg>\n<l>uccairgāyaṃśca nāmāni mamaiva khalu nṛtyati /</l>\n<l>ahaṅkārādirahito dehatādātmyavarjitaḥ // Dg_7.24 = DbhP_7,37.24 //</l>\n</lg>\n\n<lg>\n<l>prārabdhena yathā yacca kriyate tattathā bahvet /</l>\n<l>na me cintāsti tatrāpi dehasaṃrakṣaṇādiṣu // Dg_7.25 = DbhP_7,37.25 //</l>\n</lg>\n\n<lg>\n<l>iti bhaktistu yā proktā parabhaktistu sā smṛtā /</l>\n<l>yasyāṃ devyatiriktaṃ tu na kiñcidapi bhāvyate // Dg_7.26 = DbhP_7,37.26 //</l>\n</lg>\n\n<lg>\n<l>itthaṃ jātā parā bhaktiryasya bhūdhara tattvataḥ /</l>\n<l>tadaiva tasya cinmātre madrūpe vilayo bhavet // Dg_7.27 = DbhP_7,37.27 //</l>\n</lg>\n\n<lg>\n<l>bhaktestu yā parā kāṣṭhā saiva jñānaṃ prakīrtitam /</l>\n<l>vairāgyasya ca sīmā sā jñāne tadubhayaṃ yataḥ // Dg_7.28 = DbhP_7,37.28 //</l>\n</lg>\n\n<lg>\n<l>bhaktau kṛtāyāṃ yasyāpi prārabdhavaśato naga /</l>\n<l>na jāyate mama jñānaṃ maṇidvīpaṃ sa gacchati // Dg_7.29 = DbhP_7,37.29 //</l>\n</lg>\n\n<lg>\n<l>tatra gatvākhilānbhogānanicchannapi carcchati /</l>\n<l>tadante mama cidrūpajñānaṃ samyagbhavennaga // Dg_7.30 = DbhP_7,37.30 //</l>\n</lg>\n\n<lg>\n<l>tena muktaḥ sadaiva syājjñānānmuktirna cānyathā /</l>\n<l>ihaiva yasya jñānaṃ syāddhṛdgatapratyagātmanaḥ // Dg_7.31 = DbhP_7,37.31 //</l>\n</lg>\n\n<lg>\n<l>mama saṃvitparatanostasya prāṇā vrajanti na /</l>\n<l>brahmaiva saṃstadāpnoti brahmaiva brahma veda yaḥ // Dg_7.32 = DbhP_7,37.32 //</l>\n</lg>\n\n<lg>\n<l>kaṇṭhacāmīkarasamam ajñānāttu tirohitam /</l>\n<l>jñānādajñānanāśena labdhameva hi labhyate // Dg_7.33 = DbhP_7,37.33 //</l>\n</lg>\n\n<lg>\n<l>viditāviditādanyannagottama vapurmama /</l>\n<l>yathādarśe tathātmani yathā jale tathā pitṛloke // Dg_7.34 = DbhP_7,37.34 //</l>\n</lg>\n\n<lg>\n<l>chāyātapau yathā svacchau viviktau tadvadeva hi /</l>\n<l>mama loke bhavejjñānaṃ dvaitabhāvavivarjitam // Dg_7.35 = DbhP_7,37.35 //</l>\n</lg>\n\n<lg>\n<l>yastu vairāgyavāneva jñānahīno mriyeta cet /</l>\n<l>brahmaloke vasennityaṃ yāvatkalpaṃ tataḥ param // Dg_7.36 = DbhP_7,37.36 //</l>\n</lg>\n\n<lg>\n<l>śucīnāṃ śrīmatāṃ gehe bhavettasya janiḥ punaḥ /</l>\n<l>karoti sādhanaṃ paścāttato jñānaṃ hi jāyate // Dg_7.37 = DbhP_7,37.37 //</l>\n</lg>\n\n<lg>\n<l>anekajanmabhī rājañjñānaṃ syānnaikajanmanā /</l>\n<l>tataḥ sarvaprayatnena jñānārthaṃ yatnamāśrayet // Dg_7.38 = DbhP_7,37.38 //</l>\n</lg>\n\n<lg>\n<l>nocenmahānvināśaḥ syājjanmaitaddurlabhaṃ punaḥ /</l>\n<l>tatrāpi prathame varṇe vedaprāptiśca durlabhā // Dg_7.39 = DbhP_7,37.39 //</l>\n</lg>\n\n<lg>\n<l>śamādiṣaṭkasampattiryogasiddhistathaiva ca /</l>\n<l>tathottamaguruprāptiḥ sarvamevātra durlabham // Dg_7.40 = DbhP_7,37.40 //</l>\n</lg>\n\n<lg>\n<l>tathendriyāṇāṃ paṭutā saṃskṛtatvaṃ tanostathā /</l>\n<l>anekajanmapuṇyaistu mokṣecchā jāyate tataḥ // Dg_7.41 = DbhP_7,37.41 //</l>\n</lg>\n\n<lg>\n<l>sādhane saphale 'pyevaṃ jāyamāne 'pi yo naraḥ /</l>\n<l>jñānārthaṃ naiva yatate tasya janma nirarthakam // Dg_7.42 = DbhP_7,37.42 //</l>\n</lg>\n\n<lg>\n<l>tasmādrājanyathāśaktyā jñānārthaṃ yatnamāśrayet /</l>\n<l>padepade 'śvamedhasya phalamāpnoti niścitam // Dg_7.43 = DbhP_7,37.43 //</l>\n</lg>\n\n<lg>\n<l>ghṛtamiva payasi nigūḍhaṃ bhūte bhūte ca vasati vijñānam /</l>\n<l>satataṃ manthayitavyaṃ manasā manthānabhūtena // Dg_7.44 = DbhP_7,37.44 //</l>\n</lg>\n\n<lg>\n<l>jñānaṃ labdhvā kṛtārthaḥ syāditi vedāntaḍiṇḍimaḥ /</l>\n<l>sarvamuktaṃ samāsena kiṃ bhūyaḥ śrotumicchasi // Dg_7.45 = DbhP_7,37.45 //</l>\n</lg>\n\n<p>iti devīgītāyāṃ saptamo 'dhyāyaḥ -\niti śrīdevībhāgavate mahāpurāṇe saptamaskandhe devīgītāyāṃ saptatriṃśo 'dhyāyaḥ</p>\n\n</div>\n<div>\n\n<p>aṣṭamo 'dhyāyaḥ\nsaptamaḥ skandhaḥ\nathāṣṭatriṃśo 'dhyāyaḥ</p>\n\n<p>himālaya uvāca</p>\n\n<lg>\n<l>kati sthānāni deveśi draṣṭavyāni mahītale /</l>\n<l>mukhyāni ca pavitrāṇi devīpriyatamāni ca // Dg_8.1 = DbhP_7,38.1 //</l>\n</lg>\n\n<lg>\n<l>vratānyapi tathā yāni tuṣṭidānyutsavā api /</l>\n<l>tatsarvaṃ deva me mātaḥ kṛtakṛtyo yato naraḥ // Dg_8.2 = DbhP_7,38.2 //</l>\n</lg>\n\n<p>śrīdevyuvāca</p>\n\n<lg>\n<l>sarvaṃ dṛśyaṃ mama sthānaṃ sarve kālā vratātmakāḥ /</l>\n<l>utsavāḥ sarvakāleṣu yato 'haṃ sarvarūpiṇī // Dg_8.3 = DbhP_7,38.3 //</l>\n</lg>\n\n<lg>\n<l>tathāpi bhaktavātsalyāt kiñcitkiñcidathocyate /</l>\n<l>śṛṇuṣvāvahito bhūtvā nagarāja vaco mama // Dg_8.4 = DbhP_7,38.4 //</l>\n</lg>\n\n<lg>\n<l>kolāpuraṃ mahāsthānaṃ yatra lakṣmīḥ sadā sthitā /</l>\n<l>mātuḥ puraṃ dvitīyaṃ ca reṇukādhiṣṭhitaṃ param // Dg_8.5 = DbhP_7,38.5 //</l>\n</lg>\n\n<lg>\n<l>tulajāpuraṃ tṛtīyaṃ syātsaptaśṛṅgaṃ tathaiva ca /</l>\n<l>hiṅgulāyā mahāsthānaṃ jvālāmukhyāstathaiva ca // Dg_8.6 = DbhP_7,38.6 //</l>\n</lg>\n\n<lg>\n<l>śakambharyāḥ paraṃ sthānaṃ bhrāmaryāḥ sthānamuttamam /</l>\n<l>śrīraktadantikāsthānaṃ durgāsthānaṃ tathaiva ca // Dg_8.7 = DbhP_7,38.7 //</l>\n</lg>\n\n<lg>\n<l>vindhyācalanivāsinyāḥ sthānaṃ sarvottamottamam /</l>\n<l>annapūrṇamahāsthānaṃ kāñcīpuramanuttamam // Dg_8.8 = DbhP_7,38.8 //</l>\n</lg>\n\n<lg>\n<l>bhīmādevyāḥ paraṃ sthānaṃ vimalāsthānameva ca /</l>\n<l>śrīcandralāmahāsthānaṃ kauśikīsthānameva // Dg_8.9 = DbhP_7,38.9 //</l>\n</lg>\n\n<lg>\n<l>nīlāmbāyāḥ paraṃ sthānaṃ nīlaparvatamastake /</l>\n<l>jāmbūnadeśvarīsthānaṃ tathā śrīnagaraṃ śubham // Dg_8.10 = DbhP_7,38.10 //</l>\n</lg>\n\n<lg>\n<l>guhyakālyā mahāsthānaṃ nepāle yatpratiṣṭhitam /</l>\n<l>mīnākṣyāḥ paraṃ sthānaṃ yacca proktaṃ cidambare // Dg_8.11 = DbhP_7,38.11 //</l>\n</lg>\n\n<lg>\n<l>vedāraṇyaṃ mahāsthānaṃ sundaryāḥ samadhiṣṭhitam /</l>\n<l>ekāmbaraṃ mahāsthānaṃ paraśaktyā pratiṣṭhitam // Dg_8.12 = DbhP_7,38.12 //</l>\n</lg>\n\n<lg>\n<l>mahālasāparaṃ sthānaṃ yogeśvaryāstathaiva ca /</l>\n<l>tathā nīlasarasvatyāḥ sthānaṃ cīneṣu viśrutam // Dg_8.13 = DbhP_7,38.13 //</l>\n</lg>\n\n<lg>\n<l>vaidyanāthe tu bagalāsthānaṃ sarvottamaṃ matam /</l>\n<l>śrīmacchrībhuvaneśvaryā maṇidvīpaṃ mama smṛtam // Dg_8.14 = DbhP_7,38.14 //</l>\n</lg>\n\n<lg>\n<l>śrīmattripurabhairavyāḥ kāmākhyāyonimaṇḍalam /</l>\n<l>bhūmaṇḍale kṣetraratnaṃ mahāmāyādhivāsitam // Dg_8.15 = DbhP_7,38.15 //</l>\n</lg>\n\n<lg>\n<l>nātaḥ parataraṃ sthānaṃ kvacidasti dharātale /</l>\n<l>pratimāsaṃ bhaveddevī yatra sākṣādrajasvalā // Dg_8.16 = DbhP_7,38.16 //</l>\n</lg>\n\n<lg>\n<l>tatratyā devatāḥ sarvāḥ parvatātmakatāṃ gatāḥ /</l>\n<l>parvateṣu vasantyeva mahatyo devatā api // Dg_8.17 = DbhP_7,38.17 //</l>\n</lg>\n\n<lg>\n<l>tatratyā pṛthivī sarvā devīrūpā smṛtā budhaiḥ /</l>\n<l>nātaḥ parataraṃ sthānaṃ kāmākhyāyonimaṇḍalāt // Dg_8.18 = DbhP_7,38.18 //</l>\n</lg>\n\n<lg>\n<l>gāyatryāśca paraṃ sthānam srīmatpuṣkaramīritam /</l>\n<l>amareśe caṇḍikā syātprabhāse puṣkarekṣiṇī // Dg_8.19 = DbhP_7,38.19 //</l>\n</lg>\n\n<lg>\n<l>naimiṣe tu mahāsthāne devī sā liṅgadhāriṇī /</l>\n<l>puruhūtā puṣkarākṣe aṣāḍhai ca ratistathā // Dg_8.20 = DbhP_7,38.20 //</l>\n</lg>\n\n<lg>\n<l>caṇḍamuṇḍīmahāsthāne daṇḍinī parameśvarī /</l>\n<l>bhārabhūtau bhavedbhūtirnākule nakuleśvarī // Dg_8.21 = DbhP_7,38.21 //</l>\n</lg>\n\n<lg>\n<l>candrikā tu hariścandre śrīgirau śāṅkarī smṛtā /</l>\n<l>japyeśvare triśūlā syātsūkṣmā cāmrātakeśvare // Dg_8.22 = DbhP_7,38.22 //</l>\n</lg>\n\n<lg>\n<l>śāṅkarī tu mahākāle śarvāṇī madhyamābhidhe /</l>\n<l>kedārākhye mahākṣetre devī sā mārgadāyinī // Dg_8.23 = DbhP_7,38.23 //</l>\n</lg>\n\n<lg>\n<l>bhairavākhye bhairavī sā gayāyāṃ maṅgalā smṛtā /</l>\n<l>sthāṇupriyā kurukṣetre svāyambhuvyapi nākule // Dg_8.24 = DbhP_7,38.24 //</l>\n</lg>\n\n<lg>\n<l>kanakhale bhavedugrā viśveśā vimaleśvare /</l>\n<l>aṭṭahāse mahānandā mahendre tu mahāntakā // Dg_8.25 = DbhP_7,38.25 //</l>\n</lg>\n\n<lg>\n<l>bhīme bhīmeśvarī proktā sthāne vastrāpathe punaḥ /</l>\n<l>bhavānī śāṅkarī proktā rudrāṇī tvardhakoṭike // Dg_8.26 = DbhP_7,38.26 //</l>\n</lg>\n\n<lg>\n<l>avimukte viśālākṣī mahābhāgā mahālaye /</l>\n<l>gokarṇe bhadrakarṇī syādbhadrā syādbhadrakarṇake // Dg_8.27 = DbhP_7,38.27 //</l>\n</lg>\n\n<lg>\n<l>utpalākṣī suvarṇākṣe sthāṇvīśā sthāṇusañjñike /</l>\n<l>kamalālaye tu kamalā pracaṇḍā chagalaṇḍake // Dg_8.28 = DbhP_7,38.28 //</l>\n</lg>\n\n<lg>\n<l>kuraṇḍale trisandhyā syānmākoṭe mukuṭeśvarī /</l>\n<l>maṇḍaleśe śāṇḍakī syātkālī kālañjare punaḥ // Dg_8.29 = DbhP_7,38.29 //</l>\n</lg>\n\n<lg>\n<l>śaṅkukarṇe dhvaniḥ proktā sthūlā syātsthūlakeśvare /</l>\n<l>jñānināṃ hṛdayāmbhoje hṛllekhā parameśvarī // Dg_8.30 = DbhP_7,38.30 //</l>\n</lg>\n\n<lg>\n<l>proktānīmāni sthānāni devyāḥ priyatamāni ca /</l>\n<l>tattatkṣetrasya māhātmyaṃ śrutvā pūrvaṃ nagottama // Dg_8.31 = DbhP_7,38.31 //</l>\n</lg>\n\n<lg>\n<l>taduktena vidhānena paścāddevīṃ prapūjayet /</l>\n<l>athavā sarvakṣetrāṇi kāśyāṃ santi nagottama // Dg_8.32 = DbhP_7,38.32 //</l>\n</lg>\n\n<lg>\n<l>tatra nityaṃ vasennityaṃ devībhaktiparāyaṇaḥ /</l>\n<l>tāni sthānāni sampaśyañjapandevīṃ nirantaram // Dg_8.33 = DbhP_7,38.33 //</l>\n</lg>\n\n<lg>\n<l>dhyāyaṃstaccaraṇāmbhojaṃ mukto bhavati bandhanāt /</l>\n<l>imāni devīnāmāni prātarutthāya yaḥ paṭhet // Dg_8.34 = DbhP_7,38.34 //</l>\n</lg>\n\n<lg>\n<l>bhasmībhavanti pāpāni tatkṣaṇānnaga satvaram /</l>\n<l>śrāddhakāle paṭhedetānyamalāni dvijāgrataḥ // Dg_8.35 = DbhP_7,38.35 //</l>\n</lg>\n\n<lg>\n<l>muktāstatpitaraḥ sarve prayānti paramāṃ gatim /</l>\n<l>adhunā kathayiṣyāmi vratāni tava suvrata // Dg_8.36 = DbhP_7,38.36 //</l>\n</lg>\n\n<lg>\n<l>nārībhiśca naraiścaiva kartavyāni prayatnataḥ /</l>\n<l>vratamanantatṛtīyākhyaṃ rasakalyāṇinīvratam // Dg_8.37 = DbhP_7,38.37 //</l>\n</lg>\n\n<lg>\n<l>ārdrānandakaraṃ nāmnā tṛtīyāyā vratam ca yat /</l>\n<l>śukravāravrataṃ caiva tathā kṛṣṇacaturdaśī // Dg_8.38 = DbhP_7,38.38 //</l>\n</lg>\n\n<lg>\n<l>bhaumavāravrataṃ caiva pradoṣavratameva ca /</l>\n<l>yatra devo mahādevo devīṃ saṃsthāpya viṣṭare // Dg_8.39 = DbhP_7,38.39 //</l>\n</lg>\n\n<lg>\n<l>nṛtyaṃ karoti purataḥ sārdhaṃ devairniśāmukhe /</l>\n<l>tatropoṣya rajanyādau pradoṣe pūjayecchivām // Dg_8.40 = DbhP_7,38.40 //</l>\n</lg>\n\n<lg>\n<l>pratipakṣaṃ viśeṣeṇa taddevīprītikārakam /</l>\n<l>somavāravrataṃ caiva mamātipriyakṛnnaga // Dg_8.41 = DbhP_7,38.41 //</l>\n</lg>\n\n<lg>\n<l>tatrāpi devīṃ sampūjya rātrau bhojanamācaret /</l>\n<l>navarātradvayaṃ caiva vrataṃ prītikaraṃ // Dg_8.42 = DbhP_7,38.42 //</l>\n</lg>\n\n<lg>\n<l>evamanyānyapi vibho nityanaimittikāni ca /</l>\n<l>vratāni kurute yo vai matprītyarthaṃ vimatsaraḥ // Dg_8.43 = DbhP_7,38.43 //</l>\n</lg>\n\n<lg>\n<l>prāpnoti mama sāyujyaṃ sa me bhaktaḥ sa me priyaḥ /</l>\n<l>utsavānapi kurvīt dolotsavasukhānvibho // Dg_8.44 = DbhP_7,38.44 //</l>\n</lg>\n\n<lg>\n<l>śayanotsavaṃ yathā kuryāttathā jāgaraṇotsavam /</l>\n<l>rathotsavaṃ ca me kuryāddamanotsavameva ca // Dg_8.45 = DbhP_7,38.45 //</l>\n</lg>\n\n<lg>\n<l>pavitrotsavamevāpi śrāvaṇo prītikārakam /</l>\n<l>mama bhaktaḥ sadā kuryādevamanyānmahotsavān // Dg_8.46 = DbhP_7,38.46 //</l>\n</lg>\n\n<lg>\n<l>madbhaktānbhojayetprītyā tathā caiva suvāsinīḥ /</l>\n<l>kumārīrbaṭukāṃścāpi madbuddhyā tadgatāntaraḥ // Dg_8.47 = DbhP_7,38.47 //</l>\n</lg>\n\n<lg>\n<l>vittaśāṭhyena rahito yajedetānsumādibhiḥ /</l>\n<l>ya evaṃ kurute bhaktyā prativarṣamatandritaḥ // Dg_8.48 = DbhP_7,38.48 //</l>\n</lg>\n\n<lg>\n<l>sa dhanyaḥ kṛtakṛtyo 'sau matprīteḥ pātramañjasā /</l>\n<l>sarvamuktaṃ samāsena mama prītipradāyakam // Dg_8.49 = DbhP_7,38.49 //</l>\n</lg>\n\n<l>nāśiṣyāya pradātavyaṃ nābaktāya kadācana // Dg_8.50 = DbhP_7,38.50 //</l>\n\n<p>iti devīgītāyāmaṣṭamo 'dhyāya -\niti śrīdevībhāgavate mahāpurāṇe saptamaskandhe devīgītāyāmaṣṭatriṃśo 'dhyāyaḥ</p>\n\n</div>\n<div>\n\n<p>navamo 'dhyāyaḥ\nsaptamaḥ skandhaḥ\nathaikonacatvāriṃśo 'dhyāyaḥ</p>\n\n<p>himālaya uvāca</p>\n\n<lg>\n<l>devadevi maheśāni karuṇāsāgare 'mbike /</l>\n<l>brūhi pūjāvidhiṃ samyagyathāvadadhunā nijam // Dg_9.1 = DbhP_7,39.1 //</l>\n</lg>\n\n<p>śrīdevyuvāca</p>\n\n<lg>\n<l>vakṣye pūjāvidhiṃ rājannambikāyā yathā priyam /</l>\n<l>atyantaśraddhayā sārdhaṃ śṛṇu parvatapuṅgava // Dg_9.2 = DbhP_7,39.2 //</l>\n</lg>\n\n<lg>\n<l>dvividhā mama pūjā syād vāhyā cābhyantarāpi ca /</l>\n<l>bāhyāpi dvividhā proktā vaidikī tāntrikī tathā // Dg_9.3 = DbhP_7,39.3 //</l>\n</lg>\n\n<lg>\n<l>vaidikyar cāpi dvividhā mūrtibhedena bhūdhara /</l>\n<l>vaidikī vaidikaiḥ kāryā vedadīkṣāsamanvitaiḥ // Dg_9.4 = DbhP_7,39.4 //</l>\n</lg>\n\n<lg>\n<l>tantroktadīkṣāvadbhistu tāntrikī saṃśritā bhavet /</l>\n<l>itthaṃ pūjārahasyaṃ ca na jñātvā viparītakam // Dg_9.5 = DbhP_7,39.5 //</l>\n</lg>\n\n<lg>\n<l>karoti yo naro mūḍhaḥ sa patatyeva sarvathā /</l>\n<l>tatra yā vaidikī proktā prathamā tāṃ vadāmyaham // Dg_9.6 = DbhP_7,39.6 //</l>\n</lg>\n\n<lg>\n<l>yanme sākṣātparaṃ rūpaṃ dṛṣṭavānasi bhūdhara /</l>\n<l>anantasīrṣanayanamanantacaraṇaṃ mahat // Dg_9.7 = DbhP_7,39.7 //</l>\n</lg>\n\n<lg>\n<l>sarvaśaktisamāyuktaṃ prerakaṃ yatparātparam /</l>\n<l>tadeva pūjayennityaṃ nameddhyāyetsmaredapi // Dg_9.8 = DbhP_7,39.8 //</l>\n</lg>\n\n<lg>\n<l>ityetatprathamārcāyāḥ svarūpaṃ kathitaṃ naga /</l>\n<l>śāntaḥ samāhitamanā dambhāhaṅkāravarjitaḥ // Dg_9.9 = DbhP_7,39.9 //</l>\n</lg>\n\n<lg>\n<l>tatparo bhava tadyājī tadeva śaraṇaṃ vraja /</l>\n<l>tadeva cetasā paśya japa dhyāyasva sarvadā // Dg_9.10 = DbhP_7,39.10 //</l>\n</lg>\n\n<lg>\n<l>ananyayā premayuktabhaktyā madbhāvam āśritaḥ /</l>\n<l>yajñairyaja tapodānairmāmeva paritoṣaya // Dg_9.11 = DbhP_7,39.11 //</l>\n</lg>\n\n<lg>\n<l>itthaṃ mamānugrahato mokṣyase bhavabandhanāt /</l>\n<l>matparā ye madāsaktacittā bhaktavarā matāḥ // Dg_9.12 = DbhP_7,39.12 //</l>\n</lg>\n\n<lg>\n<l>pratijāne bhavādasmāduddharāmyacireṇa tu /</l>\n<l>dhyānena karmayuktena bhaktijñānena vā punaḥ // Dg_9.13 = DbhP_7,39.13 //</l>\n</lg>\n\n<lg>\n<l>prāpyāhaṃ sarvathā rājanna tu kevalakarmabhiḥ /</l>\n<l>dharmātsañjāyate bhaktirbhaktyā sañjāyate param // Dg_9.14 = DbhP_7,39.14 //</l>\n</lg>\n\n<lg>\n<l>śrutismṛtibhyāmuditaṃ yatsa dharmaḥ prakīrtitaḥ /</l>\n<l>anyaśāstreṇa yaḥ prokto dharmābhāsaḥ sa ucyate // Dg_9.15 = DbhP_7,39.15 //</l>\n</lg>\n\n<lg>\n<l>sarvajñātsarvaśakteśca matto vedaḥ samutthitaḥ /</l>\n<l>ajñānasya mamābhāvādapramāṇā na ca śrutiḥ // Dg_9.16 = DbhP_7,39.16 //</l>\n</lg>\n\n<lg>\n<l>smṛtayaśca śruterarthaṃ gṛhītvaiva ca nirgatāḥ /</l>\n<l>manvādīnāṃ śrutīnāṃ ca tataḥ prāmāṇyamiṣyate // Dg_9.17 = DbhP_7,39.17 //</l>\n</lg>\n\n<lg>\n<l>kvacitkadācittantrārthakaṭākṣeṇa paroditam /</l>\n<l>dharmaṃ vadanti soṃśastu naivagrāhyo 'sti vaidikaiḥ // Dg_9.18 = DbhP_7,39.18 //</l>\n</lg>\n\n<lg>\n<l>anyeṣāṃ śāstrakartṛṇāmajñānaprabhavatvataḥ /</l>\n<l>ajñānadoṣaduṣṭatvāttadukterna pramāṇatā // Dg_9.19 = DbhP_7,39.19 //</l>\n</lg>\n\n<lg>\n<l>tasmānmumukṣurdharmārthaṃ sarvathā vedamāśrayet /</l>\n<l>rājājñā ca yathā loke hanyate na kadācana // Dg_9.20 = DbhP_7,39.20 //</l>\n</lg>\n\n<lg>\n<l>sarveśānyā mamājñā sā śrutistyājyā kathaṃ nṛbhiḥ /</l>\n<l>madājñārakṣaṇārthaṃ tu brahmakṣatriyajātayaḥ // Dg_9.21 = DbhP_7,39.21 //</l>\n</lg>\n\n<lg>\n<l>mayā sṛṣṭāstato jñeyaṃ rahasyaṃ me śrutervacaḥ /</l>\n<l>yadā yadā hi dharmasya glānirbhavati bhūdhara // Dg_9.22 = DbhP_7,39.22 //</l>\n</lg>\n\n<lg>\n<l>abhyutthānamadharmasya tadā veṣānbibharmyaham /</l>\n<l>devadaityavibhāgaścāpyata evābhavannṛpa // Dg_9.23 = DbhP_7,39.23 //</l>\n</lg>\n\n<lg>\n<l>ye na kurvanti taddharmaṃ tacchikṣārthaṃ mayā sadā /</l>\n<l>sampāditāstu narakāstrāso yacchravaṇādbhavet // Dg_9.24 = DbhP_7,39.24 //</l>\n</lg>\n\n<lg>\n<l>yo vedadharmam ujjhitya dharmamanyaṃ samāśrayet /</l>\n<l>rājā pravāsayeddeśānnijādetānadharmiṇaḥ // Dg_9.25 = DbhP_7,39.25 //</l>\n</lg>\n\n<lg>\n<l>brāhmaṇairna ca sambhāṣyāḥ paṅktigrāhyā na ca dvijaiḥ /</l>\n<l>anyāni yāni śāstrāṇi loke 'sminvividhāni ca // Dg_9.26 = DbhP_7,39.26 //</l>\n</lg>\n\n<lg>\n<l>śrutismṛtiviruddhāni tāmasānyeva sarvaśaḥ /</l>\n<l>vāmaṃ kāpālakaṃ caiva kaulakaṃ bhairavāgamaḥ // Dg_9.27 = DbhP_7,39.27 //</l>\n</lg>\n\n<lg>\n<l>śivena mohanārthāya praṇīto nānyahetukaḥ /</l>\n<l>dakṣaśāpādbhṛgoḥ śāpāddadhīcasya ca śāpataḥ // Dg_9.28 = DbhP_7,39.28 //</l>\n</lg>\n\n<lg>\n<l>dagdhā ye brāhmaṇavarā vedamārgabahiṣkṛtāḥ /</l>\n<l>teṣāmuddharaṇārthāya sopānakramataḥ sadā // Dg_9.29 = DbhP_7,39.29 //</l>\n</lg>\n\n<lg>\n<l>śaivāśca vaiṣṇavāśścaiva saurāḥ śāktāstathaiva ca /</l>\n<l>gāṇapatyā āgamāśca praṇītāḥ śaṅkareṇa tu // Dg_9.30 = DbhP_7,39.30 //</l>\n</lg>\n\n<lg>\n<l>tatra vedāviruddhāṃśo 'pyukta eva kvacitkvacit /</l>\n<l>vaidikaistadgrahe deṣo na bhavatyeva karhicit // Dg_9.31 = DbhP_7,39.31 //</l>\n</lg>\n\n<lg>\n<l>sarvathā vedabhinnārthe nādhikārī dvijo bhavet /</l>\n<l>vedādhikārahīnastu bhavettatrādhikāravān // Dg_9.32 = DbhP_7,39.32 //</l>\n</lg>\n\n<lg>\n<l>tasmātsarvaprayatnena vaidiko vedamāśrayet /</l>\n<l>dharmeṇa sahitaṃ jñānaṃ paraṃ brahma prakāśayet // Dg_9.33 = DbhP_7,39.33 //</l>\n</lg>\n\n<lg>\n<l>sarvaiṣaṇāḥ parityajya māmeva śaraṇaṃ gatāḥ /</l>\n<l>sarvabhūtadayāvanto mānāhaṅkāravarjitāḥ // Dg_9.34 = DbhP_7,39.34 //</l>\n</lg>\n\n<lg>\n<l>maccittā madgataprāṇā matsthānakathane ratāḥ /</l>\n<l>saṃnyāsino vanasthāśca gṛhasthā brahmacāriṇaḥ // Dg_9.35 = DbhP_7,39.35 //</l>\n</lg>\n\n<lg>\n<l>upāsante sadā bhaktyā yogamaiśvarasañjñitam /</l>\n<l>teṣāṃ nityāviyuktānāmahamajñānajaṃ tamaḥ // Dg_9.36 = DbhP_7,39.36 //</l>\n</lg>\n\n<lg>\n<l>jñānasūryaprakāśena nāśayāmi na saṃśayaḥ /</l>\n<l>itthaṃ vaidikapūjāyāḥ prathamāyā nagādhipa // Dg_9.37 = DbhP_7,39.37 //</l>\n</lg>\n\n<lg>\n<l>svarūpamuktaṃ samkṣepād dvitīyāyā atho bruve /</l>\n<l>mūrtau vā sthaṇḍile vāpi tathā sūryendumaṇḍale // Dg_9.38 = DbhP_7,39.38 //</l>\n</lg>\n\n<lg>\n<l>jale 'thavā bāṇaliṅge yantre vāpi mahāpaṭe /</l>\n<l>tathā śrīhṛdayāmbhoje dhyātvā devīṃ parātparām // Dg_9.39 = DbhP_7,39.39 //</l>\n</lg>\n\n<lg>\n<l>saguṇāṃ karuṇāpūrṇāṃ taruṇīmaruṇāruṇām /</l>\n<l>saundaryasārasīmāntāṃ sarvāvayavasundarām // Dg_9.40 = DbhP_7,39.40 //</l>\n</lg>\n\n<lg>\n<l>śṛṅgārarasasampūrṇāṃ sadā bhaktārtikātarām /</l>\n<l>prasādasumukhīmambāṃ candrakhaṇḍaśikhaṇḍinīm // Dg_9.41 = DbhP_7,39.41 //</l>\n</lg>\n\n<lg>\n<l>pāśāṅkuśavarābhītidharāmānandarūpiṇīm /</l>\n<l>pūjayedupacāraiśca yathāvittānusārataḥ // Dg_9.42 = DbhP_7,39.42 //</l>\n</lg>\n\n<lg>\n<l>yāvadāntarapūjāyāmadhikāro bhavenna hi /</l>\n<l>tāvadbāhyāmimāṃ pūjāṃ śrayejjāte tu tāṃ tyajet // Dg_9.43 = DbhP_7,39.43 //</l>\n</lg>\n\n<lg>\n<l>ābhyantarā tu yā pūjā sā tu saṃvillayaḥ smṛtaḥ /</l>\n<l>saṃvideva paraṃ rūpamupādhirahitaṃ mama // Dg_9.44 = DbhP_7,39.44 //</l>\n</lg>\n\n<lg>\n<l>ataḥ saṃvidi madrūpe cetaḥ sthāpyaṃ nirāśrayam /</l>\n<l>saṃvidrūpātiriktaṃ tu mithyā māyāmayaṃ jagat // Dg_9.45 = DbhP_7,39.45 //</l>\n</lg>\n\n<lg>\n<l>ataḥ saṃsāranāśāya sākṣiṇīmātmarūpiṇīm /</l>\n<l>bhāvayennirmanaskena yogayuktena cetasā // Dg_9.46 = DbhP_7,39.46 //</l>\n</lg>\n\n<lg>\n<l>ataḥ paraṃ bāhyapūjāvistāraḥ kathyate mayā /</l>\n<l>sāvadhānena manasā śṛṇu parvatasattama // Dg_9.47 = DbhP_7,39.47 //</l>\n</lg>\n\n<p>iti devīgītāyāṃ navamo 'dhyāyaḥ -\niti śrīdevībhāgavate mahāpurāṇe saptamaskandhe devīgītāyāmekonacatvāriṃśo 'dhyāyaḥ</p>\n\n</div>\n<div>\n\n<p>daśamo 'dhyāyaḥ\nsaptamaḥ skandhaḥ\natha catvāriṃśo 'dhyāyaḥ</p>\n\n<p>śrī devyuvāca</p>\n\n<lg>\n<l>prātarutthāya śirasi saṃsmaretpadmamujjvalam /</l>\n<l>karpūrābhaṃ smarettatra śrīguruṃ nijarūpiṇam // Dg_10.1 = DbhP_7,40.1 //</l>\n</lg>\n\n<lg>\n<l>suprasann aṃ lasadbhūṣābhūṣitaṃ śaktisaṃyutam /</l>\n<l>namaskṛtya tato devīṃ kuṇḍalīṃ saṃsmaredbudhaḥ // Dg_10.2 = DbhP_7,40.2 //</l>\n</lg>\n\n<lg>\n<l>prakāśamānāṃ prathame prayāṇe pratiprayāṇe 'pyamṛtāyamānām /</l>\n<l>antaḥ padavyāmanusañcarantīmānandarūpāmabalāṃ prapadye // Dg_10.3 = DbhP_7,40.3 //</l>\n</lg>\n\n<lg>\n<l>dhyātvaivaṃ tacchikhāmadhye saccidānandarūpiṇīm /</l>\n<l>māṃ dhyāyedatha śaucāditriyāḥ sarvāḥ samāpayet // Dg_10.4 = DbhP_7,40.4 //</l>\n</lg>\n\n<lg>\n<l>agnihotraṃ tato hūtvā matprītyarthaṃ dvijottamaḥ /</l>\n<l>homānte svāsane sthitvā pūjāsaṅkalpamācaret // Dg_10.5 = DbhP_7,40.5 //</l>\n</lg>\n\n<lg>\n<l>bhūtaśuddhiṃ purā kṛtvā mātṛkānyāsameva ca /</l>\n<l>hṛllekhāmātṛkānyāsaṃ nityameva samācaret // Dg_10.6 = DbhP_7,40.6 //</l>\n</lg>\n\n<lg>\n<l>mūlādhāre hakāraṃ ca hṛdaye ca rakārakam /</l>\n<l>bhrūmadhye tadvadīkāraṃ hrīṅkāraṃ mastake nyaset // Dg_10.7 = DbhP_7,40.7 //</l>\n</lg>\n\n<lg>\n<l>tattanmantroditānanyānnyāsānsarvānsamācaret /</l>\n<l>kalpayetsvātmano dehe pīṭhaṃ dharmādibhiḥ punaḥ // Dg_10.8 = DbhP_7,40.8 //</l>\n</lg>\n\n<lg>\n<l>tato dhyāyenmahādevīṃ prāṇāyāmairvijṛmbhite /</l>\n<l>hṛdambhoje mama sthāne pañcapretāsane budhaḥ // Dg_10.9 = DbhP_7,40.9 //</l>\n</lg>\n\n<lg>\n<l>brahmā viṣṇuśca rudraśca īśvaraśca sadāśivaḥ /</l>\n<l>ete pañca mahāpretāḥ pādamūle mama sthitāḥ // Dg_10.10 = DbhP_7,40.10 //</l>\n</lg>\n\n<lg>\n<l>pañcabhūtātmakā hyete pañcāvasthātmakā api /</l>\n<l>ahaṃ tvavyaktacidrūpā tadatītāsti sarvathā // Dg_10.11 = DbhP_7,40.11 //</l>\n</lg>\n\n<lg>\n<l>tato viṣṭaratāṃ yātāḥ śaktitantreṣu sarvadā /</l>\n<l>dhyātvaivaṃ mānasairbhogaiḥ pūjayenmāṃ japedapi // Dg_10.12 = DbhP_7,40.12 //</l>\n</lg>\n\n<lg>\n<l>japaṃ samarpya śrīdevyai tato 'rghyasthāpanaṃ caret /</l>\n<l>pātrāsādanakaṃ kṛtvā pūjādravyāṇi śodhayet // Dg_10.13 = DbhP_7,40.13 //</l>\n</lg>\n\n<lg>\n<l>jalena tena manunā cāstramantreṇa deśikaḥ /</l>\n<l>digbandhaṃ ca purā kṛtvā gurūn natvā tataḥ param // Dg_10.14 = DbhP_7,40.14 //</l>\n</lg>\n\n<lg>\n<l>tadanujñāṃ samādāya bāhyapīṭhe tataḥ param /</l>\n<l>hṛdisthāṃ bhavitāṃ mūrtiṃ mama divyāṃ manoharām // Dg_10.15 = DbhP_7,40.15 //</l>\n</lg>\n\n<lg>\n<l>āvāhayettataḥ pīṭhe prāṇasthāpanavidyayā /</l>\n<l>asanāvāhane cārghyaṃ pādyādyācamanaṃ tathā // Dg_10.16 = DbhP_7,40.16 //</l>\n</lg>\n\n<lg>\n<l>snānaṃ vāsodvayaṃ caiva bhūṣaṇāni ca sarvaśaḥ /</l>\n<l>gandhapuṣpaṃ yathāyogyaṃ dattvā devyai svabhaktitaḥ // Dg_10.17 = DbhP_7,40.17 //</l>\n</lg>\n\n<lg>\n<l>yantrasthānāmāvṛtīnīṃ pūjanaṃ samyagācaret /</l>\n<l>prativāramaśaktānāṃ śukravāro niyamyate // Dg_10.18 = DbhP_7,40.18 //</l>\n</lg>\n\n<lg>\n<l>mūladevīprabhārūpāḥ smartavyā aṅgadevatāḥ /</l>\n<l>tatprabhāpaṭalavyāptaṃ trailokyaṃ ca vicintayet // Dg_10.19 = DbhP_7,40.19 //</l>\n</lg>\n\n<lg>\n<l>punarāvṛttisahitāṃ mūladevīṃ ca pūjayet /</l>\n<l>gandhādibhiḥ sugandhaistu tathā puṣpaiḥ suvāsitaiḥ // Dg_10.20 = DbhP_7,40.20 //</l>\n</lg>\n\n<lg>\n<l>naivedyaistarpaṇaiścaiva tāmbūlairdakṣiṇādibhiḥ /</l>\n<l>toṣayenmāṃ tvatkṛtena nāmnāṃ sāhasrakeṇa ca // Dg_10.21 = DbhP_7,40.21 //</l>\n</lg>\n\n<lg>\n<l>kavacena ca sūktenāhaṃ rudrebhiriti prabho /</l>\n<l>devyatharvaśiromantrairhṛllekhopaniṣadbhavaiḥ // Dg_10.22 = DbhP_7,40.22 //</l>\n</lg>\n\n<lg>\n<l>mahāvidyāmahāmantraistoṣayenmāṃ muhurmuhuḥ /</l>\n<l>kṣamāpayejjagaddhātrīṃ premārdrahṛdayo naraḥ // Dg_10.23 = DbhP_7,40.23 //</l>\n</lg>\n\n<lg>\n<l>pulakāṅkitasarvāṅgairbāṣparuddhākṣiniḥsvanaḥ /</l>\n<l>nṛtyagītādighoṣeṇa toṣayenmāṃ muhurmuhuḥ // Dg_10.24 = DbhP_7,40.24 //</l>\n</lg>\n\n<lg>\n<l>vedapārāyanaiścaiva purāṇaiḥ sakalairapi /</l>\n<l>pratipādyā yato 'haṃ vai tasmāttaistoṣayettu mām // Dg_10.25 = DbhP_7,40.25 //</l>\n</lg>\n\n<lg>\n<l>nijaṃ sarvasvamapi me sadehaṃ nityaśo 'rpayet /</l>\n<l>nityahomaṃ tataḥ kuryādbrāhmaṇāṃśca suvāsinīḥ // Dg_10.26 = DbhP_7,40.26 //</l>\n</lg>\n\n<lg>\n<l>baṭukānpāmarānanyāndevībuddhyā tu bhojayet /</l>\n<l>natvā punaḥ svahṛdaye vyutkrameṇa visarjayet // Dg_10.27 = DbhP_7,40.27 //</l>\n</lg>\n\n<lg>\n<l>sarvaṃ hṛllekhayā kuryāt pūjanaṃ mama subrata /</l>\n<l>hṛllekhā sarvamantrāṇāṃ nāyikā paramā smṛtā // Dg_10.28 = DbhP_7,40.28 //</l>\n</lg>\n\n<lg>\n<l>hṛllekhādarpaṇe nityamahaṃ tatpratibimbitā /</l>\n<l>tasmād hṛllekhayā dattaṃ sarvamantraiḥ samarpitam // Dg_10.29 = DbhP_7,40.29 //</l>\n</lg>\n\n<lg>\n<l>guruṃ sampūjya bhūṣādyaiḥ kṛtakṛtyatvamāvahet /</l>\n<l>ya evaṃ pūjayeddevīṃ śrīmadbhuvanasundarīm // Dg_10.30 = DbhP_7,40.30 //</l>\n</lg>\n\n<lg>\n<l>na tasya durlabhaṃ kiñcit kadācit kvacidasti hi /</l>\n<l>dehānte tu maṇidvīpaṃ mama yātyeva sarvathā // Dg_10.31 = DbhP_7,40.31 //</l>\n</lg>\n\n<lg>\n<l>jñeyo devīsvarūpo 'sau devā nityaṃ namanti tam /</l>\n<l>iti te kathitaṃ rājan mahādevyāḥ prapūjanam // Dg_10.32 = DbhP_7,40.32 //</l>\n</lg>\n\n<lg>\n<l>vimṛśyaitadaśeṣeṇāpyadhikārānurūpataḥ /</l>\n<l>kuru me pūjanaṃ tena kṛtārthastvaṃ baviṣyasi // Dg_10.33 = DbhP_7,40.33 //</l>\n</lg>\n\n<lg>\n<l>idaṃ tu gītāśāstraṃ me nāśiṣyāya vadet kvacit /</l>\n<l>nābhaktāya pradātavyaṃ na dhūrtāya ca durhṛde // Dg_10.34 = DbhP_7,40.34 //</l>\n</lg>\n\n<lg>\n<l>etatprakāśanaṃ māturuddhāṭanamurojayoḥ /</l>\n<l>tasmādavaśyaṃ yatnena gopanīyamidaṃ sadā // Dg_10.35 = DbhP_7,40.35 //</l>\n</lg>\n\n<lg>\n<l>deyaṃ bhaktāya śiṣyāya jyeṣṭhaputrāya caiva hi /</l>\n<l>suśīlāya suveṣāya devībhaktiyutāya ca // Dg_10.36 = DbhP_7,40.36 //</l>\n</lg>\n\n<lg>\n<l>śrāddhakāle paṭhedetad brāhmaṇānām samīpataḥ /</l>\n<l>tṛptāstatpitaraḥ sarve prayānti paramaṃ padam // Dg_10.37 = DbhP_7,40.37 //</l>\n</lg>\n\n<p>vyāsa uvāca</p>\n\n<lg>\n<l>ityuktvā sā bhagavatī tatraivāntaradhīyata /</l>\n<l>devāśca muditāḥ sarve devīdarśanato 'bhavan // Dg_10.38 = DbhP_7,40.38 //</l>\n</lg>\n\n<lg>\n<l>tato himālaye jajñe devī haimavatī tu sā /</l>\n<l>yā gaurīti prasiddhāsīddattā sā śaṅkarāya ca // Dg_10.39 = DbhP_7,40.39 //</l>\n</lg>\n\n<lg>\n<l>tataḥ skandaḥ samudbhūtastārakastena pātitaḥ /</l>\n<l>samudramanthane pūrvaṃ ratnānyāsurnarādhipa // Dg_10.40 = DbhP_7,40.40 //</l>\n</lg>\n\n<lg>\n<l>tatra devaiḥ stutā devī lakṣmīprāptyarthamādarāt /</l>\n<l>teṣāmanugrahārthāya nirgatā tu ramā tataḥ // Dg_10.41 = DbhP_7,40.41 //</l>\n</lg>\n\n<lg>\n<l>vaikuṇṭhāya surairdattā tena tasya śamo 'bhavat /</l>\n<l>iti te kathitaṃ rājan devīmāhātmyamuttamam // Dg_10.42 = DbhP_7,40.42 //</l>\n</lg>\n\n<lg>\n<l>gaurīlakṣmyoḥ samudbhūtiviṣayaṃ sarvakāmadam /</l>\n<l>na vācyaṃ tvetadanyasmai rahasyaṃ kathitaṃ yataḥ // Dg_10.43 = DbhP_7,40.43 //</l>\n</lg>\n\n<lg>\n<l>gītā rahasyabhūteyaṃ gopanīyā prayatnataḥ /</l>\n<l>sarvamuktaṃ smasena yatpṛṣṭaṃ tattvayānagha // Dg_10.44 = DbhP_7,40.44 //</l>\n</lg>\n\n<l>pavitraṃ pāvanaṃ divyaṃ kiṃ bhūyaḥ śrotumicchasi // Dg_10.45 = DbhP_7,40.45 //</l>\n\n<p>iti devīgītāyāṃ daśamo 'dhyāyaḥ devīgītā samāptā -\niti śrīdevībhāgavate mahāpurāṇe saptamaskandhe devīgītāyāṃ catvāriṃśo 'dhyāyaḥ</p>\n\n  </div>\n</body>\n\n"
}