{
  "title": "sa_dharmakīrti-saṃbandhaparīkṣā-comm",
  "body": "<body xmlns='http://www.tei-c.org/ns/1.0'>\n\n<p>ācāryadharmakīrtiviracitā sambandhaparīkṣā\n(prabhācandrakṛtavyākhyopetā)</p>\n\n<p>nanu cāṇū nāmayaḥśalākākalpatvenānyonyaṃ sambandhābhāvataḥ sthūlādipratīterbhrāntatvāt kathaṃ tadvaśāt tatsvabhāvo bhāvaḥ syāt? tathā hi - sambandho 'rthānāṃ pāratantryalakṣaṇo vā syāt, rūpaśleṣalakṣaṇo vā syāt? prathamapakṣe kimasau niṣpannayoḥ sambandhinoḥ syāt, aniṣpannayorvā? na tāvadaniṣpannayoḥ; svarūpasyaivāsattvāt śaśāśvaviṣāṇavat / niṣpannayośca pāratantryābhāvādasambandha eva /</p>\n\n<lg>\n<l>uktañca-</l>\n<l>pāratantryaṃ hi sambandhaḥ siddhe kā paratantratā /</l>\n<l>tasmāt sarvasya bhāvasya sambandho nāsti tattvataḥ // 1 //</l>\n</lg>\n\n<p>nāpi rūpaśleṣalakṣaṇo 'sau; sambandhinordvitve rūpaśleṣavirodhāt /\ntayoraikye vā sutarāṃ sambandhābhāvaḥ, sambandhinorabhāve sambandhāyogāt; dviṣṭhatvāttasya / atha nairantaryaṃ tayo rūpaśleṣaḥ? na; asyāntarālabhāvarūpatvenātāttvikatvāt sambandharūpatvāyogaḥ / nirantaratāyāśca sambandharūpatve sāntaratāpi kathaṃ sambandho na syāt?</p>\n\n<p>kiñca- asau rūpaśleṣaḥ sarvātmanā, ekadeśena vā syāt? sarvātmanā rūpaśleṣe aṇūnāṃ piṇḍaḥ aṇumātraḥ syāt / ekadeśena tacchaleṣe kimekadeśāstasyātmabhūtāḥ, parabhūtā vā? ātmabhūtāścet; na ekadeśena rūpaśleṣastadabhāvāt / parabhūtāścet; tairapyaṇūnāṃ sarvātmanaikadeśena vā rūpaśleṣe sa eva paryanuyogaḥ, anavasthā ca syāt / taduktam-</p>\n\n<lg>\n<l>rūpaśleṣo hi sambadho dvitve sa ca kathaṃ bhavet /</l>\n<l>tasmāt prakṛtibhinnānāṃ sambandho nāsti tattvataḥ // 2 //</l>\n</lg>\n\n<p>kiñca- parāpakṣaiva sambandhaḥ, tasya dviṣṭhatvāt / taṃ cāpekṣate bhāvaḥ svayaṃ san, asan vā? na tāvadasan; apekṣādharmāśrayatvavirodhāt kharaśṛṅgavat / nāpi san; sarvanirāśaṃsatvāt, anyathā sattvavirodhāt / tanna parāpekṣā nāma yadrūpaḥ sambandhaḥ siddhyet /</p>\n\n<lg>\n<l>uktañca-</l>\n<l>parāpekṣā hi sambandhaḥ so 'san kathamapekṣate /</l>\n<l>saṃśca sarvanirāśaṃso bhāvaḥ kathamapekṣate // 3 //</l>\n</lg>\n\n<p>kiñca- asau sambandhaḥ sambandhibhyāṃ bhinnaḥ, abhinno vā? yadyabhinnaḥ; tadā sambandhināveva, na sambandhaḥ kaścit, sa eva vā, na tāviti? bhinnaścet; sambandhinau kevalau kathaṃ sambaddhau syātām?</p>\n\n<p>bhavatu vā sambandho 'rthāntaram; tathāpi tenaikena sambandhena saha dvayoḥ sambandhinoḥ kaḥ sambandhaḥ? yathā sambandhinoryathoktadoṣānna kaścit sambandhaḥ, tathātrāpi / tenānayoḥ sambandhāntarābhyupagame cānavasthā syāt; tatrāpi sambandhāntarānuṣaṅgāt / tanna sambandhinoḥ sambandhabuddhirvāstavī; tavadyatirekeṇānyasya sambandhasyāsambhavāt / taduktam-</p>\n\n<lg>\n<l>dvayorekābhisambandhāt sambandho yadi taddvayoḥ /</l>\n<l>kaḥ sambandho 'navasthā ca na sambandhamatistathā // 4 //</l>\n</lg>\n\n<lg>\n<l>tataḥ-</l>\n<l>tau ca bhāvau tadanyaśca sarve te svātmani sthitāḥ /</l>\n<l>ityamiśrāḥ svayaṃ bhāvāstān miśrayati kalpanā // 5 //</l>\n</lg>\n\n<p>tau ca bhāvau sambandhinau tābhyāmanyaśca sambandhaḥ, sarve te svātmani svasvarūpe sthitāḥ / tenāmiśrā vyāvṛttasvarūpāḥ svayaṃ bhāvāḥ, tathāpi tānmiśrayati yojayati kalpanā // 5 //</p>\n\n<p>ata eva tadvāstavasambandhābhāve 'pi tāmeva kalpanāmanurundhānairvyavahartṛbhirbhāvānāṃ bhedo 'nyāpohaḥ, tasya pratyāyanāya kriyākārakādivācinaḥ śabdāḥ prayojyante- 'devadatta gāmabhyāja śuklāṃ daṇḍena ityādayaḥ / na khalu kārakāṇāṃ kriyayā sambandho 'sti; kṣaṇikatvena kriyākāle kārakāṇāmasambhavāt / uktañca-</p>\n\n<lg>\n<l>tāmeva cānurundhānaiḥ kriyākārakavācinaḥ /</l>\n<l>bhāvabhedapratītyarthaṃ saṃyojyante 'bhidhāyakāḥ // 6 //</l>\n</lg>\n\n<lg>\n<l>kāryakāraṇabhāvopi tayorasahabhāvataḥ /</l>\n<l>prasiddhyati kathaṃ dviṣṭho 'dviṣṭhe sambandhatā katham // 7 //</l>\n</lg>\n\n<p>kāryakāraṇabhāvastarhi sambadho bhaviṣyati- ityapyasamīcīnam, kāryakāraṇayorasahabhāvatastasyāpi dviṣṭhasyāsambhavāt / na khalu kāraṇakāle kāryaṃ tatkāle vā kāraṇamasti, tulyakālaṃ kāryakāraṇabhāvanupapatteḥ, savyetaragoviṣāṇavat / tanna sambandhinau sahabhāvinau vidyete yeṃnānayorvartamāno 'sau sambandhaḥ syāt / adviṣṭhe ca bhāve sambandhatānupapannaiva // 7 //</p>\n\n<lg>\n<l>krameṇa bhāva ekatra varttamāno 'nyanispṛhaḥ /</l>\n<l>tadbhāve 'pi tadbhāvāt sambandho naikavṛttimān // 8 //</l>\n</lg>\n\n<l>kārye kāraṇe vā krameṇāsau sambandho vartate- ityapyasāmpratam; yataḥ krameṇāpi bhāvaḥ sambandhākhya ekatra kāraṇe kārye vā varttamāno 'nyanispṛhaḥ kāryakāraṇayoranyatarānapekṣo naikavṛttimān sambandho yuktaḥ; tadabhāvepi kāryakāraṇayorabhāve 'pi tadbhāvāt // 8 //</l>\n\n<lg>\n<l>yadyapekṣya tayorekamanyatrāsau pravartate /</l>\n<l>upakārī hyapekṣyaḥ syāt kathaṃ copakarotyasan // 9 //</l>\n</lg>\n\n<p>yadi punaḥ kāryakāraṇayorekaṃ kāryaṃ kāraṇaṃ vāpekṣyānyatra kārye kāraṇe vāsau sambandhaḥ krameṇa varttata iti saspṛhatvena dviṣṭha eveṣyate; tadānenāpekṣyamāṇenopakāriṇā bhavitavyam, yasmādupakāryapekṣyaḥ syāt, nānyaḥ / kathaṃ copakarotyasan? yadā kāraṇakāle kāryākhyo bhāvo 'san tatkāle vā kāraṇākhyastadā naivopakuryād; asāmarthyāt // 9 //</p>\n\n<lg>\n<l>yadyekārthābhisambandhāt kāryakāraṇatā tayoḥ /</l>\n<l>prāptā dvitvādisambandhāt savyetaraviṣāṇayoḥ // 10 //</l>\n</lg>\n\n<l>kiñca- yadyekārthābhisambandhāt kāryakāraṇatā tayoḥ kāryakāraṇabhāvatvenābhimatayoḥ; tarhi dvitvasaṃkhyāparatvāparatvavibhāgādisambandhāt prāptā sā savyetaragoviṣāṇayorapi // 10 //</l>\n\n<lg>\n<l>dviṣṭho hi kaścit sambandho nāto 'nyattasya lakṣaṇam /</l>\n<l>bhāvābhāvopadhiryogaḥ kāryakāraṇatā yadi // 11 //</l>\n</lg>\n\n<l>na yena kenacidekena sambandhāt seṣyate; kiṃ tarhi? sambandhalakṣaṇenaiveti cet; tanna, dviṣṭho hi kaścitpadārthaḥ sambandhaḥ, nāto 'rthadvayābhisambandhādanyat tasya lakṣaṇam, yenāsya saṃkhyāderviśeṣo vyavasthāpyeta // 11 //</l>\n\n<lg>\n<l>yogopādhi na tāveva karyakāraṇatātra kim /</l>\n<l>bhedāccennanvayaṃ śabdo niyoktāraṃ samāśritaḥ // 12 //</l>\n</lg>\n\n<p>kasyacidbhāve bhāvo 'bhāve cābhāvaḥ, tāvupādhī viśeṣaṇaṃ yasya yogasya=sambandhasya sa kāryakāraṇatā yadi na sarvasambandhaḥ; tadā tāveva yogopādhī bhāvābhāvau kāryakāraṇatāstu, kimasatsambandhakalpanayā? bhedāccet 'bhāve hi bhāvo 'bhāve cābhāvaḥ' iti bahavo 'bhidheyāḥ kathaṃ kāryakāraṇatetyekārthābhidhāyinā śabdenocyante? nanvayaṃ śabdo niyoktāraṃ samāśritaḥ / niyoktā hi yaṃ śabdaṃ yathā prayuṅkte tathā prāha, ityanekatrāpyekā śrutirna virudhyate iti tāveva kāryakāraṇatā // 12 //</p>\n\n<lg>\n<l>paśyanneka madṛṣṭasya darśane tadadarśane /</l>\n<l>apaśyatkāryamanveti vinā vyākhyātṛbhirjanaḥ // 13 //</l>\n</lg>\n\n<l>yasmāt paśyannekaṃ kāraṇābhimatamupalabdhilakṣaṇaprāptasyādṛṣṭasya kāryākhyasya darśane sati tadadarśane ca satyapaśyatkāryamanveti 'idamato bhavati' iti pratipadyate janaḥ 'ata idaṃ jātam' ityākhyātṛbhirvināpi // 13 //</l>\n\n<lg>\n<l>darśanādarśane muktvā kāryabuddherasambhavāt /</l>\n<l>kāryādiśrutirapyatra lāghavārtha niveśitā // 14 //</l>\n</lg>\n\n<l>tasmād darśanādarśane viṣayiṇi viṣayopacārāt- bhāvābhāvau muktvā kāryabuddherasambhavāt kāryādiśrutirapyatra 'bhāvābhāvayormā lokaḥ pratipadamiyatīṃ śabdamālāmabhidadhyāt' iti vyavahāralāghavārthaṃ niveśiteti // 14 //</l>\n\n<lg>\n<l>tadbhāvābhāvāt tatkāryagatiryāpyanuvarṇyate /</l>\n<l>saṅketaviṣayākhyā sā sāsnādergogatiryathā // 15 //</l>\n</lg>\n\n<p>anvayavyatirekābhyāṃ kāryakāraṇatā nānyā cet kathaṃ bhāvābhāvābhyāṃ sā prasādhyate? tadabhāvābhāvāt liṅgāt tatkāryatāgatiryāpyanuvarṇyate- 'asyedaṃ kāryaṃ kāraṇaṃ ca' iti; saṅketaviṣayākhyā sā / yathā 'gaurayaṃ sāsnādimattvāt' ityanena govyavahārasya viṣayaḥ pradarśyate // 15 //</p>\n\n<lg>\n<l>bhāve bhāvini tadbhāvo bhāva eva ca bhāvitā /</l>\n<l>prasiddhe hetuphalate pratyakṣānupalambhataḥ // 16 //</l>\n</lg>\n\n<p>yataśca 'bhāve bhāvini=bhavanadharmiṇi tadbhāvaḥ=kāraṇābhimatasya bhāva eva kāraṇatvam, bhāve eva kāraṇābhimatasya bhāvitā kāryābhimatasya kāryatvam' iti prasiddhe pratyakṣānupalambhato hetuphalate / tato bhāvābhāvāveva kāryakāraṇatā, nānyā // 16 //</p>\n\n<lg>\n<l>etāvanmātratattvārthāḥ kāryakāraṇagocarāḥ /</l>\n<l>vikalpā darśayantyarthān mithyārthā ghaṭitāniva // 17 //</l>\n</lg>\n\n<p>tenaitāvanmātraṃ=bhāvābhāvau tāveva tattvaṃ 'yasyārthasyāsāvetāvanmātratattvaḥ, so 'rtho yeṣāṃ vikalpānāṃ te etāvanmātratattvārthāḥ=etāvanmātrabījāḥ kāryakāraṇagocarāḥ, darśayanti ghaṭitāniva=sambaddhānivāsambaddhānapyarthān / evaṃ ghaṭanācca mithyārthāḥ // 17 //</p>\n\n<lg>\n<l>bhinne kā ghaṭanābhinne kāryakāraṇatāpi kā /</l>\n<l>bhāvehyanyasya viśliṣṭau śliṣṭau syātāṃ kathaṃ ca tau // 18 //</l>\n</lg>\n\n<p>kiñca, asau kāryakāraṇabhūto 'rtho bhinnaḥ, abhinno vā syāt? yadi bhinnaḥ;, tarhi bhinne kā ghaṭanā svasvabhāvavyavasthiteḥ? athābhinnaḥ; tadābhinne kāryakāraṇatāpi kā? naiva syāt /</p>\n\n<p>syādetat, na bhinnasyābhinnasya vā sambandhaḥ / kiṃ tarhi? sambandhākhyenaikena sambandhāt; ityatrāpi bhāve sattāyāmanyasya sambandhasya viśliṣṭau kāryakāraṇābhimatau śliṣṭau syātām, kathaṃ ca tau saṃyogisamavāyinau? ādigrahaṇāt svasvāmyādikam // 18 //</p>\n\n<lg>\n<l>saṃyogisamavāyyādi sarvametena cintitam /</l>\n<l>anyonyānupakārācca na sambandhī ca tādṛśaḥ // 19 //</l>\n</lg>\n\n<l>sarvametenāntantaroktena sāmānyasambandhapratiṣedhena cintitam saṃyogyādīnāmanyonyamanupakārāccājanyajanakabhāvācca na sambandhī ca tādṛśo 'nupakāryopakārakabhūtaḥ // 19 //</l>\n\n<lg>\n<l>janane 'pi hi kāryasya kenacit samavāyinā /</l>\n<l>samavāyī tadā nāsau na tato 'tiprasaṅgataḥ // 20 //</l>\n</lg>\n\n<p>athāsti kaścit samavāyī yo 'vayavirūpaṃ kāryaṃ janayati, ato nānupakārādasambandhiteti; tanna; yato janane 'pi kāryasya kenacit samavāyinābhyupagamyamāne samavāyī, nāsau tadā; jananakāle kāryasyāniṣpatteḥ / na ca tato jananāt samavāyitvaṃ siddhyati; kumbhakārāderapi ghaṭe samavāyitvaprasaṅgāt // 20 //</p>\n\n<lg>\n<l>tayoranupakāre 'pi samavāye paratra vā /</l>\n<l>sambandho yadi viśvaṃ syāt samavāyi parasparam // 21 //</l>\n</lg>\n\n<l>tayoḥ samavāyinoḥ parasparamanupakāre 'pi tābhyāṃ vā samavāyasya nityatayā samavāyena vā tayoḥ paratra vā kvacidanupakāre 'pi sambandho yadīṣyate; tadā viśvaṃ parasparāsambaddhaṃ samavāyi parasparaṃ syāt // 21 //</l>\n\n<lg>\n<l>saṃyogajanane 'piṣṭau tataḥ saṃyoginau na tau /</l>\n<l>karmādiyogitāpatteḥ sthitiśca prativarṇitā // 22 //</l>\n</lg>\n\n<p>ityācāryadharmakīrtiviracitā sambandhaparīkṣā samāptā /</p>\n\n<p>yadi ca saṃyogasya kāryatvāttasya tābhyāṃ jananāt saṃyogitā tayoḥ tadā saṃyogajanane 'piṣṭau, tataḥ saṃyogajananānna tau saṃyoginau, karmaṇo 'pi saṃyogitāpatteḥ / saṃyogo hyanyatarakarmajaḥ ubhayakarmajaśceṣyate / ādigrahaṇāt saṃyogasyāpi saṃyogitā syāt / na saṃyogajananāt saṃyogitā, kintarhi? sthāpanāditi cet; na sthitiśca prativarṇitā=granthāntare pratikṣiptā, sthāpyasthāpakayorjanyajanakatvābhāvānnānyā sthitiriti // 22 //</p>\n\n<p>iti prabhācandrakṛtā sambandhaparīkṣāvyākhyā samāptā /</p>\n\n  </body>\n\n"
}