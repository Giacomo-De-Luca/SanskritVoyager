{
  "title": "sa_nāgārjuna-vigrahavyāvartanīkārikā",
  "body": "<body xmlns='http://www.tei-c.org/ns/1.0'>\n\n<p>Vigrahavyāvartanī-kārikā ||</p>\n\n<lg>\n<l>sarveṣāṃ bhāvānāṃ sarvatra na vidyate svabhāvaś cet |</l>\n<l>tvadvacanam asvabhāvaṃ na nivartayituṃ svabhāvam alam || NagVvy_01</l>\n</lg>\n\n<lg>\n<l>atha savabhāvam etad vākyaṃ pūrvā hatā pratijñā te |</l>\n<l>vaiṣamikatvaṃ tasmin viśeṣahetuś ca vaktavyaḥ || NagVvy_02</l>\n</lg>\n\n<lg>\n<l>mā śabdavad ity etat syāt te buddhir na caitad upapannam |</l>\n<l>śabdena hy atra satā bhaviṣyato vāraṇaṃ tasya || NagVvy_03</l>\n</lg>\n\n<lg>\n<l>pratiṣedhapratiṣedho 'py evam iti mataṃ bhavet tad asad eva |</l>\n<l>evaṃ tava pratijñā lakṣaṅato dūṣyate na mama || NagVvy_04</l>\n</lg>\n\n<lg>\n<l>pratyakṣeṇa hi tāvad yady upalabhya vinivartayasi bhāvān |</l>\n<l>tan nāsti pratyakṣaṃ bhāvā yenopalabhyante || NagVvy_05</l>\n</lg>\n\n<lg>\n<l>anumānaṃ pratyuktaṃ pratyakṣeṇāgamopamāne ca |</l>\n<l>anumānāgamasādhyā ye 'rthā dṛṣṭāntasādhyāś ca || NagVvy_06</l>\n</lg>\n\n<lg>\n<l>kuśalānāṃ dharmāvasthāvidaś ca manyante |</l>\n<l>kuśalaṃ janāḥ svabhāvaṃ śeṣeṣv apy eṣa viniyogaḥ || NagVvy_07</l>\n</lg>\n\n<lg>\n<l>nairyāṇikasvabhāvo dharmā nairyāṇikāś ca ye teṣām |</l>\n<l>dharmāvasthoktānām evaṃ anairyāṇikādīnām || NagVvy_08</l>\n</lg>\n\n<lg>\n<l>yadi ca na bhavet svabhāvo dharmāṇāṃ niḥsvabhāva ity evam |</l>\n<l>nāmāpi bhaven naivaṃ nāma hi nirvastukaṃ nāsti || NagVvy_09</l>\n</lg>\n\n<lg>\n<l>atha vidyate svabhāvaḥ sa ca dharmāṇāṃ na vidyate tasmāt |</l>\n<l>dharmair vinā svabhāvaḥ sa yasya tad yuktam upadeṣṭum || NagVvy_10</l>\n</lg>\n\n<lg>\n<l>sata eva pratiṣedho nāsti ghaṭo geha ity ayaṃ yasmāt |</l>\n<l>dṛṣṭaḥ pratiṣedho 'yaṃ sataḥ svabhāvasya te tasmāt || NagVvy_11</l>\n</lg>\n\n<lg>\n<l>atha nāsti sa svabhāvaḥ kiṃ nu pratiṣidhyate tvayānena |</l>\n<l>vacanenarte vacanāt pratiṣedhaḥ sidhyate hy asataḥ || NagVvy_12</l>\n</lg>\n\n<lg>\n<l>bālānāṃ iva mithyā mṛgatṛṣnāyāṃ yathājalagrāhaḥ |</l>\n<l>evaṃ mithyāgrāhaḥ syāt te pratiṣedhyato hy asataḥ || NagVvy_13</l>\n</lg>\n\n<lg>\n<l>nanv evaṃ saty asti grāho grāhyaṃ ca tadgrahītā ca |</l>\n<l>pratiṣedhaḥ pratiṣedhyaṃ pratiṣeddhā ceti ṣaṭkaṃ tat || NagVvy_14</l>\n</lg>\n\n<lg>\n<l>atha naivāsti grāho naiva grāhyaṃ na ca grahītāraḥ |</l>\n<l>pratiṣedhaḥ pratiṣedhyaṃ pratiṣeddhāro nanu sa santi || NagVvy_15</l>\n</lg>\n<p>pratiṣedhaḥ pratiṣedhyaṃ pratiṣeddhāraś ca yadyuta na santi |</p>\n\n<l>siddhā hi sarvabhāvās teṣam eva svabhāvaś ca || NagVvy_16</l>\n\n<lg>\n<l>hetoś ca te na siddhir naiḥsvābhāvyāt kuto hi te hetuḥ |</l>\n<l>nirhetukasya siddhir na copapannāsya te 'rthasya || NagVvy_17</l>\n</lg>\n\n<lg>\n<l>yadi cāhetoḥ siddhiḥ svabhāvavinivartanasya te bhavati |</l>\n<l>svābhāvyasyāstitvaṃ mamāpi nirhetukaṃ siddham || NagVvy_18</l>\n</lg>\n\n<lg>\n<l>atha hetor astitvaṃ bhāvāsvābhāvyam ity anupapannam |</l>\n<l>lokeṣu niḥsvabhāvo na hi kaś cana vidyate bhāvaḥ || NagVvy_19</l>\n</lg>\n\n<lg>\n<l>pūrvaṃ cet pratiṣedhaḥ paścāt pratiṣedhyam ity anupapannam |</l>\n<l>paścāc cānupapanno yugapac ca yataḥ svabhāvaḥ san || NagVvy_20</l>\n</lg>\n\n<lg>\n<l>hetupratyayasāmagryāṃ ca pṛthak cāpi madvaco na yadi |</l>\n<l>manu śūnyatvaṃ siddhaṃ bhāvānām asvabhāvatvāt || NagVvy_21</l>\n</lg>\n\n<lg>\n<l>yaś ca pratītyabhāvo bhāvānāṃ śūnyateti sā proktā |</l>\n<l>yaś pratītyabhāvo bhavati hi tasyāsvabhāvatvam || NagVvy_22</l>\n</lg>\n\n<lg>\n<l>nirmitako nirmitakaṃ māyāpuruṣaḥ svamāyayā sṛṣṭam |</l>\n<l>pratiṣedhayeta yadvat pratiṣedho 'yaṃ tathaiva syāt || NagVvy_23</l>\n</lg>\n\n<lg>\n<l>na svābhāvikam etad vākyaṃ tasmān na vādahānir me |</l>\n<l>nāsti ca vaiṣamikatvaṃ viśeṣahetuś ca na nigadyaḥ || NagVvy_24</l>\n</lg>\n\n<lg>\n<l>mā śabdavad iti nāyaṃ dṛṣṭānto yas tvayā samārabdhaḥ |</l>\n<l>śabdena hi tac chabdasya vāraṇaṃ naivam etac ca || NagVvy_25</l>\n</lg>\n\n<lg>\n<l>naiḥsvābhāvyānāṃ cen naiḥsvābhāvyena vāraṇaṃ yadi hi |</l>\n<l>naiḥsvābhāvyanivṛttau svābhāvyaṃ hi prasiddhaṃ syāt || NagVvy_26</l>\n</lg>\n\n<lg>\n<l>atha vā nirmitakāyāṃ yathā striyāṃ strīyam ity asadgrāham |</l>\n<l>nirmitakaḥ pratihanyāt kasya cid evaṃ bhaved etat || NagVvy_27</l>\n</lg>\n\n<lg>\n<l>atha vā sādhyasamo 'yaṃ hetur na hi vidyate dhvaneḥ sattā |</l>\n<l>saṃvyavahāraṃ ca vayaṃ nānabhyupagamya kathayāmaḥ || NagVvy_28</l>\n</lg>\n\n<lg>\n<l>yadi kā cana pratijñā syān me tata eṣa me bhaved doṣaḥ |</l>\n<l>nāsti ca mama pratijñā tasmān naivāsti me doṣaḥ || NagVvy_29</l>\n</lg>\n\n<lg>\n<l>yadi kiṃ cid upalabheyaṃ pravartayeyaṃ nivartayeyaṃ vā |</l>\n<l>pratyakṣādibhir arthais tadabhāvān me 'nupālambhaḥ || NagVvy_30</l>\n</lg>\n\n<lg>\n<l>yadi ca pramāṇatas te teṣāṃ teṣāṃ prasiddhir arthānām |</l>\n<l>teṣāṃ punaḥ prasiddhiṃ brūhi kathaṃ te pramāṇānām || NagVvy_31</l>\n</lg>\n\n<lg>\n<l>anyair yadi pramāṇaiḥ pramāṇasiddhir bhavet tad anavasthā |</l>\n<l>nādeḥ siddhis tatrāsti naiva madhyasya nāntasya || NagVvy_32</l>\n</lg>\n\n<lg>\n<l>teṣām atha pramāṇair vinā prasiddhir vihīyate vādaḥ |</l>\n<l>vaiṣamikatvaṃ tasmin viśeṣahetuś ca vaktavyaḥ || NagVvy_33</l>\n</lg>\n\n<lg>\n<l>viṣamopanyāso 'yaṃ na hy ātmānaṃ prakāśayaty agniḥ |</l>\n<l>na hi tasyānupalabdhir dṛṣṭā tamasīva kumbhasya || NagVvy_34</l>\n</lg>\n\n<lg>\n<l>yadi ca svātmānam ayaṃ tvadvacanena prakāśayaty agniḥ |</l>\n<l>param iva nanv ātmānaṃ svaṃ paridhakṣyaty api hutāśaḥ || NagVvy_35</l>\n</lg>\n\n<lg>\n<l>yadi ca svaparātmānau tvadvacanena prakāśayaty agniḥ |</l>\n<l>pracchādayiṣyati tamaḥ svaparātmānau hutāśa iva || NagVvy_36</l>\n</lg>\n\n<lg>\n<l>nāsti tamaś ca jvalane yatra ca tiṣṭhati parātmani jvalanaḥ |</l>\n<l>kurute kathaṃ prakāśaṃ sa hi prakāśo 'ndhakāravadhaḥ || NagVvy_37</l>\n</lg>\n\n<lg>\n<l>utpadyamāna eva prakāśayaty agnir ity asadvādaḥ |</l>\n<l>utpadyamāna eva prāpnoti tamo na hi hutāśaḥ || NagVvy_38</l>\n</lg>\n\n<lg>\n<l>aprāpto 'pi jvalano yadi vā punar andhakāram upahanyāt |</l>\n<l>sarveṣu lokadhātuṣu tamo 'yam iha saṃsthito hanyāt || NagVvy_39</l>\n</lg>\n\n<lg>\n<l>yadi svataś ca pramāṇasiddhir anapekṣya tava prameyāṇi |</l>\n<l>bhavati pramāṇasiddhir na parāpekṣā svataḥsiddhiḥ || NagVvy_40</l>\n</lg>\n\n<lg>\n<l>anapekṣya hi prameyān arthān yadi te pramāṇasiddhir iti |</l>\n<l>na bhavanti kasya cid evam imāni tāni pramāṇāni || NagVvy_41</l>\n</lg>\n\n<lg>\n<l>atha matam apekṣya siddhis teṣām ity atra bhavati ko doṣaḥ |</l>\n<l>siddhasya sādhanaṃ syān nāsiddho 'pekṣate hy anyat || NagVvy_42</l>\n</lg>\n\n<lg>\n<l>sidhyanti hi prameyāṇy apekṣya yadi sarvathā pramāṇāni |</l>\n<l>bhavati prameyasiddhir nāpekṣyaiva pramāṇāni || NagVvy_43</l>\n</lg>\n\n<lg>\n<l>yadi ca prameyasiddhir nāpekṣyaiva bhavati pramāṇāni |</l>\n<l>kiṃ te pramāṇasiddhyā tāni yadarthaṃ prasiddhaṃ tat || NagVvy_44</l>\n</lg>\n\n<lg>\n<l>atha tu pramāṇasiddhir bhavaty apekṣyaiva te prameyāṇi |</l>\n<l>vyatyaya evaṃ sati te dhruvaṃ pramāṇaprameyāṇām || NagVvy_45</l>\n</lg>\n\n<lg>\n<l>atha te pramāṇasiddhyā prameyasiddhiḥ prameyasiddhyā ca |</l>\n<l>bhavati pramāṇasiddhir nāsty ubhayasyāpi te siddhiḥ || NagVvy_46</l>\n</lg>\n\n<lg>\n<l>sidhyanti hi pramāṇair yadi prameyāṇi tāni tair eva |</l>\n<l>sādhyāni ca prameyais tāni kathaṃ sādhayiṣyanti || NagVvy_47</l>\n</lg>\n\n<lg>\n<l>sidhyanti ca prameyair yadi pramāṇāni tāni tair eva |</l>\n<l>sādhyāni ca pramāṇais tāni kathaṃ sādhayiṣyanti || NagVvy_48</l>\n</lg>\n\n<lg>\n<l>pitrā yady utpādyaḥ putro yadi tena caiva putreṇa |</l>\n<l>utpādyaḥ sa yadi pitā vada tatrotpādayati kaḥ kam || NagVvy_49</l>\n</lg>\n\n<lg>\n<l>kaś ca pitā kaḥ putras tatra tvaṃ brūhi tāv ubhāv api ca |</l>\n<l>pitṛputralakṣaṇadharau yato bhavati no 'tra saṃdehaḥ || NagVvy_50</l>\n</lg>\n\n<lg>\n<l>naiva svataḥ prasiddhir na parasparataḥ parapramāṇair vā |</l>\n<l>na bhavati na ca prameyair na cāpy akasmāt pramāṇānāṃ || NagVvy_51</l>\n</lg>\n\n<lg>\n<l>kuśalānāṃ dharmāṇāṃ dharmāvasthāvido bruvīran yat |</l>\n<l>kuśalaṃ svabhāvam evaṃ pravibhāgenābhidheyaḥ syāt || NagVvy_52</l>\n</lg>\n\n<lg>\n<l>yadi ca pratīya kuśalaḥ svabhāva utpadyate sa kuśalānām |</l>\n<l>dharmāṇāṃ parabhāvaḥ svabhāva evaṃ kathaṃ bhavati || NagVvy_53</l>\n</lg>\n\n<lg>\n<l>atha na pratītya kiṃ cit svabhāva utpadyate sa kuśalānām |</l>\n<l>dharmāṇam evaṃ syād vāso na brahmacaryasya || NagVvy_54</l>\n</lg>\n\n<lg>\n<l>nādharmo dharmo vā saṃvyavahārāś ca laukikā na syuḥ |</l>\n<l>nityāś ca sasvabhāvāḥ syur nityatvād ahetumataḥ || NagVvy_55</l>\n</lg>\n\n<lg>\n<l>evam akuśaleṣv avyākṛteṣu nairyāṇikādiṣu ca doṣaḥ |</l>\n<l>tasmāt sarvaṃ saṃskṛtam asaṃskṛtaṃ te bhavaty eva || NagVvy_56</l>\n</lg>\n\n<lg>\n<l>yaḥ sadbhūtaṃ nāmātra brūyāt sasvabhāva ity evam |</l>\n<l>bhavatā prativaktavyo nāma brūmaś ca na vayaṃ sat || NagVvy_57</l>\n</lg>\n\n<lg>\n<l>nāmāsad iti ca yad idaṃ tat kiṃ nu sato bhavaty utāpy asataḥ |</l>\n<l>yadi hi sato yady asato dvidhāpi te hīyate vādaḥ || NagVvy_58</l>\n</lg>\n\n<lg>\n<l>sarveṣāṃ bhāvānāṃ śūnyatvaṃ copapāditaṃ pūrvam |</l>\n<l>sa upālambhas tasmād bhavaty ayaṃ cāpratijñāyāḥ || NagVvy_59</l>\n</lg>\n\n<lg>\n<l>atha vidyate svabhāvaḥ sa ca dharmāṇāṃ na vidyata itīdam |</l>\n<l>āśaṅkitaṃ yad uktaṃ bhavaty anāśaṅkitaṃ tac ca || NagVvy_60</l>\n</lg>\n\n<lg>\n<l>sata eva pratiṣedho yadi śūnyatvaṃ nanu prasiddham idam |</l>\n<l>pratiṣedhayate hi bhavān bhāvānāṃ niḥsvabhāvatvam || NagVvy_61</l>\n</lg>\n\n<lg>\n<l>pratiṣedhayase 'tha tvaṃ śūnyatvaṃ tac ca nāsti śūnyatvam |</l>\n<l>pratiṣedhaḥ sata iti te nanv eṣa vihīyate vādaḥ || NagVvy_62</l>\n</lg>\n\n<lg>\n<l>pratiṣedhayāmi nāhaṃ kiṃ cit pratiṣedhyam asti na ca kiṃ cit |</l>\n<l>tasmāt pratiṣedhayasīty adhilaya eṣa tvayā kriyate || NagVvy_63</l>\n</lg>\n\n<lg>\n<l>yac cāharte vacanād asataḥ pratiṣedhavacanasiddhir iti |</l>\n<l>atra jñāpayate vāg asad iti tan na pratinihanti || NagVvy_64</l>\n</lg>\n\n<lg>\n<l>mṛgatṛṣṇādṛṣṭānte yaḥ punar uktas tvayā mahāṃś carcaḥ |</l>\n<l>tatrāpi nirṇayaṃ śṛṇu yathā sa dṛṣṭānta upapannaḥ || NagVvy_65</l>\n</lg>\n\n<lg>\n<l>sa yadi svabhāvataḥ syād grāho na syāt pratītya saṃbhūtaḥ |</l>\n<l>yaś ca pratītya bhavati grāho nanu śūnyatā saiva || NagVvy_66</l>\n</lg>\n\n<lg>\n<l>yadi ca svabhāvataḥ syād grāhaḥ kas taṃ nivartayed grāham |</l>\n<l>śeṣeṣv apy eṣa viddhis tasmād eṣo 'nupālambhaḥ || NagVvy_67</l>\n</lg>\n\n<lg>\n<l>etena hetvabhāvaḥ pratyuktaḥ pūrvam eva sa samatvāt |</l>\n<l>mṛgatṛṣṇādṛṣṭāntavyāvṛttividhau ya uktaḥ prāk || NagVvy_68</l>\n</lg>\n\n<lg>\n<l>yas traikālye hetuḥ pratyuktaḥ pūrvam eva sa samatvāt |</l>\n<l>traikālyapratihetuś ca śūnyatāvādināṃ prāptaḥ || NagVvy_69</l>\n</lg>\n\n<lg>\n<l>prabhavati ca śūnyateyaṃ yasya prabhavanti tasya sarvārthāḥ |</l>\n<l>prabhavati na tasya kiṃ cin na prabhavati śūnyatā yasya || NagVvy_70</l>\n</lg>\n\n<lg>\n<l>yaḥ śūnyatāṃ pratītyasamutpādaṃ madhyamāṃ pratipadaṃ ca |</l>\n<l>ekārthāṃ nijagāda praṇamāmi tam apratimabuddham || NagVvy_71</l>\n</lg>\n\n<p>%%%%%%%%%%%%%%%%%%%%%%%%%%%%%%%%%%%%%%%%%%%%%%</p>\n\n<p>Copyright (C) 2003 by Chr. Lindtner - Denmark</p>\n\n<p>%%%%%%%%%%%%%%%%%%%%%%%%%%%%%%%%%%%%%%%%%%%%%%</p>\n\n  </body>\n\n"
}