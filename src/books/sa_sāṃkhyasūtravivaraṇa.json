{
  "title": "sa_sāṃkhyasūtravivaraṇa",
  "body": "<body xmlns='http://www.tei-c.org/ns/1.0'>\n\n<p>sāṃkhyasūtravivaraṇam |</p>\n\n<p>śrīkapilāya namaḥ |</p>\n\n<lg>\n<l>prakṛtiṃ puruṣaṃ natvā sāṃkhyasūtre vidhīyate /</l>\n<l>saṃkṣepato vivaraṇamavivekāpanuttaye //</l>\n</lg>\n\n<p>iha khalu bhagavān kapilo munirāsuraye 'nukampayā pañcaviṃśatitattvānyupadiśya sūtrayāmāsa |</p>\n\n<p><hi rend='bold'>[aṣṭau prakṛtayaḥ || Tats_1 ||]</hi></p>\n\n<p>aṣṭau prakṛtaya ityādi / kāḥ punastā ityucyante / pradhānaṃ mahānahaṃkārastanmātrāṇi ca / pradhānaṃ prakṛtiravyaktamavyākṛtaṃ cetyanarthāntaram / mahān mahattatvaṃ buddhiradhyavasāyalakṣaṇam / ahaṃkāro 'bhimānalakṣaṇo vaikṛtikastaijaso bhūtādiśceti trividhaḥ / tanmātrāṇi tu pañca śabdatanmātramākāśahetuḥ / sparśatanmātraṃ vāyuyoniḥ / rūpatanmātraṃ tejoyoniḥ / rasatanmātramapprakṛtiḥ / gandhatanmātraṃ pṛthivīhetuḥ / iti pañcatanmātrāṇi ityaṣṭau prakṛtayaḥ /</p>\n\n<p><hi rend='bold'>[ṣoḍaśa vikārāḥ || Tats_2 ||]</hi></p>\n\n<p>ke punarvikārāḥ kati |\nṣoḍaśavikārāḥ |\nekādaśendriyāṇi pañca mahābhūtāni ca |\n<lg>\n<l>tatra śrotratvakcakṣūrasanaghrāṇākhyāni buddhīndriyāṇi śabdasparśarūparasagandhālocanavṛttīni |</l>\n<l>vākpāṇipādapāyūpasthāni karmendriyāṇi vacanādānaviharaṇotsargānandavṛttīni |</l>\n<l>jñānakriyāśaktidvayātmakaṃ saṅkalpavikalpalakṣaṇaṃ mana ityekādaśendriyāṇi |</l>\n<l>bhūtāni cākāśavāyutejaḥsalilapṛthivīlakṣaṇāni pañceti ṣoḍaśavikārāḥ ||</l>\n</lg></p>\n\n<p><hi rend='bold'>[puruṣaḥ || Tats_3 ||]</hi></p>\n\n<lg>\n<l>atha kaḥ puruṣaḥ ityucyate |</l>\n<l>puruṣo 'nekastriguṇarahito vivekī aviṣayo 'sādhāraṇo 'prasavadharmā cetanaḥ sākṣī kevalo madhyastho draṣṭā 'kartā ca ||</l>\n</lg>\n\n<p>atha ke punastrayo guṇā ityucyante |</p>\n\n<p><hi rend='bold'>[traiguṇyam || Tats_4 ||]</hi></p>\n\n<p>traiguṇyaṃ sattvaṃ rajastama iti |\n<lg>\n<l>traya eva guṇāstraiguṇyam |</l>\n<l>sattvaṃ nāma pāṭavamārdavalāghavaprasannatābhisaṅgaprītituṣṭyanīhāsantoṣādilakṣaṇamanantabhedaṃ samāsataḥ sukhāvaham |</l>\n<l>rajo nāma śokatāpakhedastambhodgamodvegaroṣamānādilakṣaṇamanantabhedaṃ samāsato duḥkhāvaham |</l>\n<l>tamo nāmācchādanāvaraṇabībhatsadainyagauravālasyanidrāpramādādilakṣaṇamanantabhedaṃ samāsato mohātmakaṃ etat traiguṇyaṃ vyākhyātam ||</l>\n</lg></p>\n\n<lg>\n<l>sattvaṃ prakāśakaṃ vindyādrajo vindyāt pravartakam /</l>\n<l>vināśakaṃ tamo vindyāt traiguṇyaṃ nāma sañjñitam //</l>\n</lg>\n\n<p><hi rend='bold'>[saṃcaraḥ || Tats_5 ||]</hi></p>\n\n<p><hi rend='bold'>[pratisaṃcaraḥ || Tats_6 ||]</hi></p>\n\n<p>atrāha kaḥ sañcaraḥ pratisañcaraśceti |\nucyate |\nutpattiḥ sañcaraḥ |\npralayaḥ pratisañcaraḥ |\ntatrotpattirnāmāvyaktāt samupadiṣṭāt sarvajagataḥ pareṇa rūpeṇādhiṣṭhānātmakāt mahān mahato 'haṃkāraḥ |\nsa ca trividhaḥ |\nvaikṛtiko bhūtādistaijasaśceti |\ntatra vaikṛtādindriyāṇyutpadyante bhūtādestanmātrāṇi taijasādubhayam indriyāṇi tanmātrāṇi ceti |\ntanmātrebhyo bhūtāni |\nayaṃ sañcaraḥ |\npratisañcaro nāma bhūtāni tanmātreṣu līyante |\ntanmātrāṇīndriyāṇi cāhaṃkāre |\nahaṃkāro buddhau |\n<lg>\n<l>buddhiravyakte |</l>\n<l>tato 'vyaktaṃ tu kvacinna līyate kasmāt anutpannatvāt |</l>\n<l>ityevaṃ pratisañcaraḥ |</l>\n<l>evametau sañcarapratisañcarau vyākhyātau ||</l>\n</lg></p>\n\n<p><hi rend='bold'>[adhyātmam || Tats_7 ||]</hi></p>\n\n<p><hi rend='bold'>[adhibhūtam || Tats_8 ||]</hi></p>\n\n<p><hi rend='bold'>[adhidaivam || Tats_9 ||]</hi></p>\n\n<p>atrāha kiṃvidhamadhyātmamadhibhūtamadhidaivataṃ ca |\natrocyate |\nbuddhiradhyātmam |\nbodhayitavyamadhibhūtam |\nbrahmā tatrādidaivatam |\nahaṃkāro 'dhyātmam |\nabhimantavyamadhibhūtam |\nrudrastatrādhidaivatam |\nmanodhyātmaṃ saṃkalpamadhibhūtam |\ncandrastatrādidaivatam |\nśrotramadhyātmam |\nsparśayitavyamadhibhūtam |\nvāyustatrādhidaivatam |\ncakṣuradhyātmam |\ndarśayitavyamadhibhūtam |\nsūryastatrādidaivatam |\njihvādhyātmam |\nrasayitavyamadhibhūtam |\nvaruṇastatrādhidaivatam |\nnāsādhyātmam |\nghrātavyamadhibhūtam |\npṛthivī tatrādhidaivatam |\nvāgadhyātmam |\nvaktavyamadhibhūtam |\nagnistatrādhidaivatam |\npāṇiradhyātmam |\nādātavyamadhibhūtam |\nindrastatrādhidaivatam |\npādāvadhyātmam |\ngantavyamadhibhūtam |\nviṣṇustatrādhidaivatam |\npāyuradhyātmam |\nutsraṣṭāvyamadhibhūtam |\nmitrastatrādhidaivatam |\nupasthamadhyātmam |\nānandayitavyamadhibhūtam |\n<lg>\n<l>prajāpatistatrādhidaivatam |</l>\n<l>evameva trayodaśakaraṇasyādhyātmamadhibhūtamadhidaivaṃ ca vyākhyātam |</l>\n<l>kāni catvārītyata āha ceti |</l>\n<l>trīṇi guṇarūpāṇi caturthamadhidaivatamityarthaḥ ||</l>\n</lg></p>\n\n<lg>\n<l>catvāri yo vedayate yathāvad guṇasvarūpāṇyadhidaivataṃ ca /</l>\n<l>vimuktapāpmā gatadoṣasaṅgo guṇāṃstu bhuṅkte na guṇaiḥ sa bhujyate //</l>\n</lg>\n\n<p><hi rend='bold'>[pañcābhibuddhayaḥ || Tats_10 ||]</hi></p>\n\n<p>atha kāstā abhibuddhaya ityucyante |\npañcābhibuddhayaḥ |\nbuddhirabhimāna icchā kartavyaṃ tatkriyā ceti |\nabhimukhī buddhirabhibuddhiḥ |\nidaṃ karaṇīyametyetadadhyavasāyo buddhiḥ kriyātmaparāmarśasvarūpapratyayaḥ |\nabhimukho māno 'haṃ karomītyahaṃkāro 'bhimānaḥ |\nbuddhikriyā icchā vāñchā |\n<lg>\n<l>kartavyaṃ saṃkalpo manaso vṛttiḥ |</l>\n<l>kriyā etadvastusvarūpamiti kartavyālocanaṃ yadbuddhīndriyāṇāṃ sā kriyā |</l>\n<l>itthametat kartavyamiti yatpravṛttiḥ karmendriyāṇāṃ sā kriyeti |</l>\n<l>evametāha pañcābhibuddhayo vyākhyātāḥ ||</l>\n</lg></p>\n\n<p><hi rend='bold'>[pañca karmayonayaḥ || Tats_11 ||]</hi></p>\n\n<p>atha kāḥ pañcakarmayonayaḥ ucyante |\ndhṛtiḥ śraddhā sukhā avividiṣā vividiṣā ceti pañca karmayonayaḥ |</p>\n\n<lg>\n<l>vāci karmaṇi kāye ca pratītiryābhirajyate /</l>\n<l>tanniṣṭhastatpratiṣṭhaśca dhṛteretaddhi lakṣaṇam //</l>\n</lg>\n\n<lg>\n<l>anasūyā brahmacaryaṃ yajanaṃ yājanaṃ tapaḥ /</l>\n<l>pratigraho 'trahomaśca śraddhāyā lakṣaṇaṃ smṛtam //</l>\n</lg>\n\n<lg>\n<l>sukhārthī yastu seveta vidyākarmatapāṃsi ca /</l>\n<l>prāyaścittaparo nityaṃ sukheyaṃ parikīrtitā //</l>\n</lg>\n\n<p>viṣadhūmamūrchitavadavividiṣā |\nvividiṣā dhyāyināṃ prajñāyoniḥ |</p>\n\n<lg>\n<l>ekatvaṃ ca pṛthaktvaṃ ca nityaṃ cedamacetanam /</l>\n<l>sūkṣmaṃ satkāryamakṣobhyaṃ jñeyā vividiṣā hi sā //</l>\n</lg>\n\n<lg>\n<l>kāryakāraṇakṣamakarā vividiṣā prākṛtikā vṛttiḥ |</l>\n<l>dhṛtiḥ śraddhā sukhā avividiṣā catasro bandhāya vividiṣaikā mokṣāya iti pañca karmayonayo vyākhyātāḥ ||</l>\n</lg>\n\n<p><hi rend='bold'>[pañca vāyavaḥ || Tats_12 ||]</hi></p>\n\n<lg>\n<l>atrāha ke te pañcavāyavaḥ |</l>\n<l>ucyante |</l>\n<l>prāṇo 'pānaḥ samānaśca udāno vyāna eva ca /</l>\n<l>ityete vāyavaḥ pañca śarīreṣu śarīriṇām //</l>\n</lg>\n\n<p>tatra prāṇo nāma vāyuryo 'yaṃ mukhanāsikādhiṣṭhānaprāṇanāt krameṇānanāt prāṇa ityabhidhīyate |\napāno nāma vāyurnābheradhiṣṭhātā apanayanādadhogamanāccāpāna ityabhidhīyate |\n<lg>\n<l>samāno nāma vāyurhṛdadhiṣṭhātā samanāt samagamanācca samāna ityabhidhīyate |</l>\n<l>udāno nāma vāyuḥ kaṇṭhādhiṣṭhātā ūrdhvaṃ gamanācca udāna ityabhidhīyate |</l>\n<l>vyāno nāma vāyuḥ sandhyadhiṣṭhātā prāṇādijṛmbhaṇācca vyāna ityabhidhīyate |</l>\n<l>iti pañcavāyavo vyākhyātāḥ ||</l>\n</lg></p>\n\n<p><hi rend='bold'>[pañca karmātmānaḥ || Tats_13 ||]</hi></p>\n\n<p>āha ke te pañcakarmātmānaḥ ucyante |\nvaikārikastaijaso bhūtādiśca sānumāno niranumānaśceti |\ntatra vaikārikaḥ śubhakarmakartā |\ntaijaso 'śubhakarmakartā |\n<lg>\n<l>bhūtādirmūḍhakarmakartā |</l>\n<l>sānumānaḥ śubhamūḍhakarmakartā |</l>\n<l>niranumāno 'śubhamūḍhakarmakartā |</l>\n<l>ityete pañcakarmakartāro vyākhyātāḥ ||</l>\n</lg></p>\n\n<p><hi rend='bold'>[pañcaparvāvidyā || Tats_14 ||]</hi></p>\n\n<p>āha kā sā pañcaparvāvidyeti |\nucyate |\ntamo moho mahāmohastāmisro 'ndhatāmisraśceti |\ntatra tamomohāvubhāvetāvaṣṭātmākau |\nmahāmoho daśātmakaḥ |\ntāmisrāndhatāmisrau cāṣṭādaśātmākau |\ntatra tamo nāmāṣṭāsu prakṛtiṣvavyaktabuddhyahaṃkārapañcatanmātrasañjñitāsu anātmasvātmajñānābhimānastama ityabhidhīyate |\nmoho nāmāṇimādyaṣṭāguṇaiśvaryaprāptaye yobhimāna utpadyate sa moha ityabhidhīyate |\n<lg>\n<l>mahāmoho nāma dṛṣṭānuśravikeṣu viṣayeṣu daśasu nivṛtteṣu mukto 'hamiti manyate sa mahāmoha ityabhidhīyate |</l>\n<l>tāmisro nāma aṣṭaguṇaiśvarye 'ṇimādye daśavidhe ca viṣaye pratihatasya duḥkhamutpadyate 'sau tāmisra ityabhidhīyate |</l>\n<l>andhatāmisro nāma aṇimādyaṣṭaguṇaiśvarye daśavidhe ca viṣaye siddhe maraṇakāle ca yo viṣādaḥ pratyapadyate so 'ndhatāmisra ityabhidhīyate |</l>\n<l>evameṣā pañcaparvā 'vidyā dviṣaṣṭibhedā vyākhyātā ||</l>\n</lg></p>\n\n<p><hi rend='bold'>[aṣṭaviṃśatidhāśaktiḥ || Tats_15 ||]</hi></p>\n\n<p>atrāha kāṣṭāviṃśatidhāśaktiḥ |\natrocyate |\nekādaśendriyavadhāḥ saptadaśabuddhivadhāḥ |\neṣāṣṭāviṃśatidhāśaktiḥ |\ntatrendriyavadhāstāvat |\nbadhirastvakbadhiraḥ andhaḥ jaḍajihvaḥ ajighraḥ mūkaḥ kuṇiḥ paṅguḥ napuṃsakaḥ ūrdhvavāyuyuktaḥ amanāḥ |\ntaduktam |</p>\n\n<lg>\n<l>bādhiryaṃ kuṣṭhitāndhastvaṃ jaḍatā 'jighratā tathā /</l>\n<l>mūkatā kauṇyapaṅgutvaṃ klaibyodāvartamattatāḥ //</l>\n</lg>\n\n<p>etedindriyadvārā buddhereva vadhāḥ |\nsākṣādbuddhivadhā yathā |</p>\n\n<p><hi rend='bold'>[navadhā tuṣṭiḥ || Tats_16 ||]</hi></p>\n\n<p><hi rend='bold'>[aṣṭadhā siddhiḥ || Tats_17 ||]</hi></p>\n\n<p>navavidhatuṣṭivaikalyāt aṣṭavidhāsiddhavaikalyācca saptadaśabuddhivadhā ityaṣṭāviṃśatidhāśaktiḥ ||</p>\n\n<p>kā punarnavadhā tuṣṭiḥ ucyate |\ncatasra ādyātmikyastuṣṭayaḥ bāhyāḥ pañca |\nādyāḥ prakṛtyupādānakālabhāgyākhyāḥ |\nprakṛtyaiva muktiḥ kiṃ punaḥ sādhanairiti tuṣṭiḥ prakṛtyākhyā ambho nāma |\n<lg>\n<l>sādhanaiḥ saṃnyāsādibhirupāttaistuṣṭiḥ sādhānākhyā salilaṃ nāma |</l>\n<l>kālenaiva muktyādikaṃ setsyati kiṃ duḥkhaiḥ saṃnyāsādisādhanairiti tuṣṭiḥ kālākhyā 'gho nāma |</l>\n<l>yā tu bhāgyādeva sarvaṃ setsyati kiṃ sādhanādidhyānādikleśairiti sā bhāgyākhyā tuṣṭirnāma |</l>\n<l>bāhyāḥ śabdādiviṣayavairāgyāstuṣṭayaḥ arjanarakṣaṇakṣayabhogahiṃsādoṣadarśanaṃ vairāgyahetuḥ pañcavidhastadbhedena pañcatuṣṭayaḥ ||</l>\n</lg></p>\n\n<p>atha kāḥ siddhayaḥ ucyante |\naṣṭau siddhayaḥ |\nucyante |\nadhyayanaṃ tāraṃ nāma siddhiḥ |\ntato 'rthajñānaṃ sutāraṃ nāma |\ntatastarkeṇārthaparīkṣaṇaṃ tāratāraṃ nāma siddhiḥ |\ntataḥ parīkṣakasaṃvādanaṃ ramyakaṃ nāma |\ntato vivekakhyātiḥ sadāmuditaṃ nāma |\n<lg>\n<l>etāḥ pañca gauṇyaḥ siddhayaḥ |</l>\n<l>duḥkhatrayavighātāstāstrayo mukhyāḥ siddhayaḥ |</l>\n<l>pramodamuditamodanāmākhyāḥ phalamityaṣṭau siddhayaḥ |</l>\n<l>tuṣṭisiddhīnāṃ viparyayāt saptadaśadhā vuddhivadhāḥ ||</l>\n</lg></p>\n\n<p><hi rend='bold'>[daśa mūlikārthāḥ || Tats_18 ||]</hi></p>\n\n<p>ke punarmaulikārthāḥ katidhā ucyante |\ndaśadhā maulikārthāha |\nekatvamarthavattvaṃ pārārthyaṃ pradhānasya |\nanyatvamakartṛtvaṃ bahutvaṃ puruṣasya |\nastitvaṃ yogo viyogaścetyubhayayoḥ |\nśeṣavṛttiḥ pariśiṣṭatvaṃ pralaye tadubhayayoḥ |</p>\n\n<lg>\n<l>taduktam</l>\n<l>pradhānāstitvamekatvamarthavattvaṃ yathārthatā /</l>\n<l>pārārthyaṃ ca tathā naikyaṃ viyogo yoga eva ca //</l>\n</lg>\n\n<p>śeṣavṛttirakartṛtvaṃ maulikārthāḥ smṛtā daśa //</p>\n\n<p>iti |</p>\n\n<p><hi rend='bold'>[anugrahasargaḥ || Tats_19 ||]</hi></p>\n\n<p>atrāha ko 'nugrahasargaḥ |\nanugṛhṇāti pratyayabhūtādisargaṃ yaḥ sargaḥ so 'nugrahasargaḥ |\ntanmātrasarga evāsau viśeṣāparanāmā |\nke viśeṣāḥ kiyantaśca |\nucyante |\nliṅgadehāha sthūladehāḥ sthūlabhūtāni ca |\ntatra liṅgaṃ sthūladehāt pūrvamutpannamavyāhataṃ sthūlanāśe 'pyanaśvaram |\n<lg>\n<l>mahadahaṃkārendriyatanmātrātmakam |</l>\n<l>dharmādharmajñānājñānavairāgyāvairāgyaiśvaryānaiśvaryākhyabhāvavāsitaṃ saṃsarati |</l>\n<l>sthūlabhūtāni tu bhūgolasamudravahniśiśumārabrahmāṇḍavirāṭādīni |</l>\n<l>sthūladehāḥ ke katividhāśceti ucyate ||</l>\n</lg></p>\n\n<p><hi rend='bold'>[caturdaśavidho bhūtasargaḥ || Tats_20 ||]</hi></p>\n\n<p>caturdaśavidho bhūtasargaḥ |\ntatrāṣṭāvikalpo daivastairyagyonaḥ pañcadhā mānuṣya ekavidhaḥ brāhmaḥ prājāpatyaḥ paitre gāndharvo yākṣo rākṣasaḥ paiśācāśca daivasargaḥ paśumṛgasarīsṛpasthāvarāḥ tiraścāṃ sargaḥ |\nbrāhmaṇādijātibhede 'pi saṃsthāne viśeṣābhāvāt ekavidho mānuṣya iti caturdaśavidhāḥ sthūladehāḥ |</p>\n\n<p><hi rend='bold'>[trividho bandhaḥ || Tats_21 ||]</hi></p>\n\n<p>kaḥ punarbandhaḥ katidhā ca |\ntrividho bandhaḥ |\nkāḥ punastā vidhā ucyante |\nprākṛtiko vaikṛtiko dākṣaṇikaśca bandhaḥ |\nprakṛtimātmānaṃ jñātvā taccintanāt prākṛtikaḥ atrocyate pūrṇavarṣasahasraṃ tu tiṣṭhantyavyaktacintakā iti |\n<lg>\n<l>mahadādīnātmatvena jñātvā taccintanādvaikārikaḥ |</l>\n<l>atrocyate |</l>\n<l>daśamanvantarāṇīha tiṣṭhantīndriyacintakāḥ /</l>\n<l>bhautikāstu śataṃ pūrṇaṃ sahasraṃ cābhimānikāḥ //</l>\n</lg></p>\n\n<p>bauddhā daśasahasrāṇi tiṣṭhanti vigatajvarāḥ /</p>\n\n<p>amī videhāḥ |\niṣṭāpūrttī dakṣiṇā tannimitto dākṣaṇikaḥ atrocyate /\nsvargasthā narakaṃ yānti nārakāśca triviṣṭapamiti /</p>\n\n<p>gatāgataṃ kāmakāmā labhanta iti ca |\nata eva hi triṣvapi bandheṣu ekaikāpāye tatastato mokṣa iti |</p>\n\n<p><hi rend='bold'>[trividho mokṣaḥ || Tats_22 ||]</hi></p>\n\n<p>trividho mokṣaḥ |\nkarmaṇo vikārāt prākṛtaśca mokṣaḥ |\nyaduktam |</p>\n\n<lg>\n<l>prākṛtena ca bandhena tathā vaikārikeṇa ca /</l>\n<l>dakṣiṇābhistṛtīyena vṛddho nānyena mucyate //</l>\n</lg>\n\n<p>iti |</p>\n\n<p>atha kutastyānāṃ tattvānāṃ siddhiḥ |\npramāṇāditi brūmaḥ |</p>\n\n<p><hi rend='bold'>[trividhaṃ pramāṇam || Tats_23 ||]</hi></p>\n\n<p>tatra pramāṇaṃ kiṃ katividhama vā ucyate trividhaṃ pramāṇam |\ntisro vidhā yasyeti trividham |\nkāstā vidhāḥ |\nucyate |\ndṛṣṭamanumānamāptavacanaṃ ca |\narthasannikṛṣṭendriyajo niścayo dṛṣṭam |\nindriyāṇi pañca cakṣurādīni manaśca |\nvyāptipakṣadharmatājñānapūrvakamanumānam |\ntacca trividham |\npūrvavat śeṣavat sāmānyato dṛṣṭaṃ ca |\npūrvavadyathā kardamena pūrvavṛttavṛṣṭyanumānam |\nśeṣavadyathā |\nsamudrātapalamudakaṃ(?) kṣāramupalabhya śeṣasyāpi kṣāratvānumānam |\nsāmānyato dṛṣṭāṃ ca yathā |\nrūpādyupalabhya tadupalabdheḥ kāraṇasyānumānam |\nrūpādyupalabdhayaḥ karaṇasādhyāḥ kriyatvāt chidikriyāvat |\nāptaśrutirāptavacanaṃ ca |\nyathārthavākyajārthaviṣayodhyavasāya iti yāvat |\nprāvādukodbhāvitānāṃ tu upamānārthāpattisambhavābhāvaitihyapratibhānāmityukteṣvevāntarbhāvaḥ |\nyat tadyathā gaurgavayastatheti vākyam |\ntadjñānanidhīrāgama eva |\ngavayepi gosadṛśasya gavayaśabdo vācaka iti pratyayaḥ soyamanumānametatsaṅketagraharūpatvāt |\nyad gavayasya cakṣuḥsannikṛṣṭagosādṛśyajñānaṃ tatpratyakṣameva |\nata eva smaryamāṇāyāṃ gavi sādṛśyajñānaṃ pratyakṣam |\ngogavayayoḥ sādṛśyasya gavayāntaravarttibhūyovayavasāmānyarūpasya yogarūpasyaikatvādityupamānaṃ na mānāntaram |\njīvato gṛhābhāvadarśanena bahirbhāvakalpanādityarthāpattiranumānameva |\nsambhavopi khāryādau droṇāḍhakaprasthādyavagamarūpo 'numānameva |\niha bhūtale ghaṭo nāstītyādirabhāvāvagamo 'pi pratyakṣameveti nābhāvaḥ pṛthak pramāṇam |\nanirdiṣṭapravaktṛkaṃ pravādamātramaitihyamapīha vaṭe yakṣaḥ prativasatītyapramāṇameva |\nāptamūlatve tvāgama eva |\ndvāravatī puṇyabhūmiriti śruteḥ tatra vasataḥ śreyāṃsastatra gamane puṇyaṃ bhavatītyādibuddhirjāyamānā pratibhā |\nyatrocyate |\n<lg>\n<l>anuktamapyūhati paṇḍito jana iti |</l>\n<l>sā tu prāyeṇa pramāṇameva |</l>\n<l>ārṣaṃ tu darśanaṃ pratyakṣameva |</l>\n<l>yā pratibhā sāpyanumānameva ||</l>\n</lg></p>\n\n<lg>\n<l>trayoviṃśatisūtrairhi sarvaśāstrārthasaṃgrahaḥ /</l>\n<l>kṛto munivareṇātra yathāmati sacīvṛtaḥ(?) //</l>\n</lg>\n\n<p>iti sāṃkhyasūtravivaraṇākhyā kāpilasūtravṛttiḥ samāptā ||</p>\n\n  </body>\n\n"
}