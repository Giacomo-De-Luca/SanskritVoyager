{
  "title": "sa_davuldeṇa-jñāneśvara-mahāsthavira-yaśodharācarita",
  "body": "<body xmlns='http://www.tei-c.org/ns/1.0'>\n\n<lg>\n<l>śrī siddhārthaḥ kapilanagare bodhisattvaḥ saputrāṃ</l>\n<l>devīṃ tyaktvā sakalavibhavaṃ cakravartiśriyaṃ ca |</l>\n<l>māsy āṣāḍhe viratamanasā pūrṇimāyāṃ niśīthe</l>\n<l>niścakrāma śramaṇapadabhṛn mokṣam anveṣṭukāmaḥ || Yaśo_1 ||</l>\n</lg>\n\n<lg>\n<l>atha prabhāte śayanāt samutthitā</l>\n<l>sutena sārdhaṃ mahiṣī yaśodharā |</l>\n<l>didṛkṣayā svāmivarasya satvaraṃ</l>\n<l>gatāvidūre śayanīyamandiram || Yaśo_2 ||</l>\n</lg>\n\n<lg>\n<l>yathā pure vañcayituṃ sa me patī</l>\n<l>rahogataḥ kutra cid eva gūḍhavān |</l>\n<l>vicintya saudhe 'ntarabāhiraṃ bhṛśaṃ</l>\n<l>parīkṣyamāṇāpi dadarśa naiva tam || Yaśo_3 ||</l>\n</lg>\n\n<lg>\n<l>dadhāva tasmāt sacivasya mandiraṃ</l>\n<l>gavākṣam udghāṭya drutaṃ drutaṃ śucā |</l>\n<l>kapāṭam āhatya dṛḍhaṃ muhur muhur</l>\n<l>vyarīravac channa bhavan bhavann iti || Yaśo_4 ||</l>\n</lg>\n\n<lg>\n<l>apekṣya kiṃ cit kvaṇam antarād gṛhe</l>\n<l>vyatiṣṭhatālpaṃ pratihārasannidhau |</l>\n<l>vicārabhaṅgāc chvasatī ca pāṇinā</l>\n<l>pratāḍayām āsa kapolayugmakam || Yaśo_5 ||</l>\n</lg>\n\n<lg>\n<l>tato gatā sā nṛpamandurālayaṃ</l>\n<l>turaṅgamaṃ nātra dadarśa kanthakam |</l>\n<l>kuto yayau kiṃ rahasā sa vallabho</l>\n<l>vitarkayantīti babhūva mūrchitā || Yaśo_6 ||</l>\n</lg>\n\n<lg>\n<l>vicintya yat kiṃ cid itas tataḥ śiraś</l>\n<l>cacāla jaghrau ca mukhe sutasya sā |</l>\n<l>bhujātapatreṇa vilocanadvayān</l>\n<l>nyavārayat sā sravadaśruśīkaram || Yaśo_7 ||</l>\n</lg>\n\n<lg>\n<l>aśaknuvantī nitarāṃ samudgamāṃ</l>\n<l>manovyathāṃ soḍhum udagramanyunā |</l>\n<l>patipradattaṃ maṇikaṇṭhabhūṣaṇaṃ</l>\n<l>pravālamālām api kuṇḍaladvayam || Yaśo_8 ||</l>\n</lg>\n\n<lg>\n<l>lalāṭikāṃ hemamayāṅgulīyakaṃ</l>\n<l>hiraṇyasūtreṇa nibaddhamekhalām |</l>\n<l>vimucya śīrṣābharaṇaṃ ca kaṅkaṇe</l>\n<l>sasarja dhig dhig vadatī sasambhramam || Yaśo_9 ||</l>\n</lg>\n\n<lg>\n<l>atītaḍat pādatalena bhūtalaṃ</l>\n<l>jajṛmbha ūrdhvaṃ vicakarṣa mūrdhajam |</l>\n<l>jajalpa vākyaṃ vigatārtham ākulaṃ</l>\n<l>rurāva bhīteva ruroda gadgadam || Yaśo_10 ||</l>\n</lg>\n\n<lg>\n<l>niveśya bālaṃ śayane punaḥ punaḥ</l>\n<l>samutkṣipantī yugapat karadvayam |</l>\n<l>vikampya śīrṣaṃ ca yathā vicetanā</l>\n<l>jughoṣa śaśvāsa papāta vivyathe || Yaśo_11 ||</l>\n</lg>\n\n<lg>\n<l>nipīḍyamānāpi bubhukṣayāniśaṃ</l>\n<l>na bhojanaṃ bhoktum iyeṣa kiṃ cana |</l>\n<l>tṛṣāturā nodakabindum apy asau</l>\n<l>papau ca kāye 'py babhūva vepathuḥ || Yaśo_12 ||</l>\n</lg>\n\n<lg>\n<l>nihanyate dhīsmṛtiśaktidhīratā</l>\n<l>śarīravarṇaṃ balam indriyeṣv api |</l>\n<l>vinaśyate jīvam anukrameṇa ca</l>\n<l>durantateyaṃ priyaviprayogatā || Yaśo_13 ||</l>\n</lg>\n\n<lg>\n<l>niṣadya bhūmyāṃ vinatārdhavigrahā</l>\n<l>śiraś ca pāṇidvayam aṅkamastake |</l>\n<l>niveśya kiṃ cit pariṇamya kaṃdharaṃ</l>\n<l>mamajja cintājaladhāv apāśraye || Yaśo_14 ||</l>\n</lg>\n\n<lg>\n<l>yaśodharāyā avamānanakriyā</l>\n<l>asahya siddhārthakumāra ekakaḥ |</l>\n<l>nivāsam utsṛjya gato nu kānanam</l>\n<l>iti pravādo 'pi bhaved aho mama || Yaśo_15 ||</l>\n</lg>\n\n<lg>\n<l>yad asti kāryaṃ triṣu mandireṣu tac</l>\n<l>cakāra kāryakṣamasevikā yathā |</l>\n<l>gatau sthitau vā śayane ca vipriyaṃ</l>\n<l>kadā canāhaṃ na cakāra kiṃ cana || Yaśo_16 ||</l>\n</lg>\n\n<lg>\n<l>vicintayantī sahasāgatāpadaṃ</l>\n<l>pragamya devāyatanaṃ priyaṃ prati |</l>\n<l>sugandhipuspair api dhūmadīpakair</l>\n<l>apūpujad devagaṇaṃ sagauravam || Yaśo_17 ||</l>\n</lg>\n\n<lg>\n<l>bhujadvayaṃ mūrdhni niveśya śokinī</l>\n<l>vilokya devapratimānanaśriyam |</l>\n<l>praṇamya bhaktyā pariśuddhacetasā</l>\n<l>yayāca devān iti viprayogataḥ || Yaśo_18 ||</l>\n</lg>\n\n<lg>\n<l>trilokasargasthitināśahetavaḥ</l>\n<l>caturmukhaśrīpaticandraśekharāḥ |</l>\n<l>mahānubhāvā jagadīśvarāḥ surāḥ</l>\n<l>suduḥkhitāyai śaraṇaṃ bhavantu me || Yaśo_19 ||</l>\n</lg>\n\n<lg>\n<l>vidhāya yācñām iti devahastayor</l>\n<l>upāyanīkṛtya babandha kārṣikau |</l>\n<l>upāharan miṣṭanavāmbupāyasaṃ</l>\n<l>sitāṃśukaṃ svarṇamayīṃ ca putrikām || Yaśo_20 ||</l>\n</lg>\n\n<lg>\n<l>pramodam āpādayituṃ sureśvarāṃś</l>\n<l>cakāra ghaṇṭāninadaṃ ca bhūsurān |</l>\n<l>ajījapad devagirā ca saṃstavān</l>\n<l>nanāma bhūmāv asakṛt nipatya sā || Yaśo_21 ||</l>\n</lg>\n\n<lg>\n<l>pure vane saṃvasathe 'pi vallabho</l>\n<l>vased dhi kasminn iti divyācakṣuṣā |</l>\n<l>vilokya gehaṃ vinivartayantu taṃ</l>\n<l>divaukasaḥ prārthayataiva sā punaḥ || Yaśo_22 ||</l>\n</lg>\n\n<lg>\n<l>nirīkṣya jihmānimiṣeṇa cakṣuṣā</l>\n<l>nihatya gāḍhaṃ caraṇaṃ bhuvas tale |</l>\n<l>muhur muhur daṃśitakomalādharā</l>\n<l>prakarṣam utkṣipya vikampya tarjanīm || Yaśo_23 ||</l>\n</lg>\n\n<lg>\n<l>are-tvayāryasya gṛhābhiniṣkramaḥ</l>\n<l>śruto na dṛṣṭaḥ vada kiṃ nirākulam |</l>\n<l>iti pratīhārabhaṭaṃ ruṣoccakai</l>\n<l>raveṇa papraccha sabāṣpalocanā || Yaśo_24 ||</l>\n</lg>\n\n<lg>\n<l>bhavān sa ārye nṛpavaṃśaśekharo</l>\n<l>mayā na dṛṣṭaḥ pratihāram āgataḥ |</l>\n<l>varāṅganābhiḥ saha kelikānane</l>\n<l>gate niśīthe 'ramateti me śrutam || Yaśo_25 ||</l>\n</lg>\n\n<lg>\n<l>avītarāgo nanu rājanandano</l>\n<l>vavāñcha tasmān nanu nūtanapriyām |</l>\n<l>mithaḥ sa kāṃ cit pariṇīya nāṭikāṃ</l>\n<l>bahir gato 'ddheti vitarkayāmy aham || Yaśo_26 ||</l>\n</lg>\n\n<lg>\n<l>purā hi mandhātvabhidho mahāyaśāḥ</l>\n<l>sa sārvabhaumo 'pi surāṅganāgaṇe |</l>\n<l>kṛtānurāgo parivarjya mānuṣīṃ</l>\n<l>śriyaṃ prapede nu divaukasāṃ puram || Yaśo_27 ||</l>\n</lg>\n\n<lg>\n<l>mano'bhirāmaṃ surasundarīgaṇaṃ</l>\n<l>vihāya vindhyāvanatāpasāśrame |</l>\n<l>agastipatnīṃ parirabhya tāpasīṃ</l>\n<l>lalāsa rantuṃ niśi pākaśāsanaḥ || Yaśo_28 ||</l>\n</lg>\n\n<lg>\n<l>pratītalaṅkāvijite 'grabhūpatir</l>\n<l>daśānano daṇḍakakānanaṃ gataḥ |</l>\n<l>vigṛhya sītāṃ janakātmajām api</l>\n<l>nijapriyāvad vyadadhāt tadātmasāt || Yaśo_29 ||</l>\n</lg>\n\n<lg>\n<l>maheśvaraś cāpi purā tapaś carann</l>\n<l>umāmahiṣyā saha kalikānane |</l>\n<l>apāsya sātatyasamādhibhāvanaṃ</l>\n<l>vyarīramac cājanayat sutau nanu || Yaśo_30 ||</l>\n</lg>\n\n<lg>\n<l>śucākulāṃ sāntvayituṃ vadhūttamām</l>\n<l>iti pratīhāra uraḥsthale 'ñjalim |</l>\n<l>vidhāya valgudhvaninānukampayā</l>\n<l>natena mūrdhnā vacasā vyajijñapat || Yaśo_31 ||</l>\n</lg>\n\n<lg>\n<l>are-tvam etarhi bhavantam uttamaṃ</l>\n<l>gṛhe bahir vopavane 'pi kutra cit |</l>\n<l>aharmukhe kiṃ niśi vā dadarśitha</l>\n<l>vyapṛcchad itthaṃ nijasevikāṃ ruṣā || Yaśo_32 ||</l>\n</lg>\n\n<lg>\n<l>nidhāya vāmetarajānumaṇḍalaṃ</l>\n<l>kṣitau bhujau cāpi lalāṭamastake |</l>\n<l>natārdhakāyaṃ nijagāda sevikā</l>\n<l>śrutaṃ ca dṛṣṭaṃ na na vedmi kiṃ cana || Yaśo_33 ||</l>\n</lg>\n\n<lg>\n<l>ataḥ-paraṃ harmyam upeyuṣī satī</l>\n<l>pramārjya nisyandajalaṃ vilocane |</l>\n<l>are-kim āryo 'tra samāgato na vā</l>\n<l>vyapṛcchad antaḥpurapālapaṇḍakam || Yaśo_34 ||</l>\n</lg>\n\n<lg>\n<l>praśasyarūpeṇa girā ca valgunā</l>\n<l>śriyā 'pi dhṛtyā tava kakṣam āgatāḥ |</l>\n<l>mahottame sarvajanena mānitā</l>\n<l>bhavanti tasya tritayāḥ priyāṅganāḥ || Yaśo_35 ||</l>\n</lg>\n\n<lg>\n<l>mano'bhirāmā bhavatī ca bhāratī</l>\n<l>tathaiva lakṣmīr iti tāḥ priyāṅganāḥ |</l>\n<l>sadaiva tābhī ramate kumārakaḥ</l>\n<l>kadā cid anyatra mano 'sya no rajet || Yaśo_36 ||</l>\n</lg>\n\n<lg>\n<l>jugupsite satpuruṣair manasvibhiḥ</l>\n<l>sadoṣakāme vimukho nu te patiḥ |</l>\n<l>tato 'sya śuddhāntagatiḥ kadā cana</l>\n<l>śrutā na dṛṣṭā na divā vā niśi || Yaśo_37 ||</l>\n</lg>\n\n<lg>\n<l>tapodhanānāṃ samatām upeyivān</l>\n<l>ratiṃ na kuryāt sa bhavatraye kva cit |</l>\n<l>amedhyagehena same 'varodhane</l>\n<l>kathaṃ vidhatte ratim eṣa te patiḥ || Yaśo_38 ||</l>\n</lg>\n\n<lg>\n<l>asādhyarogāyatane sukhetare</l>\n<l>bubhukṣayā nityanipīḍitodare |</l>\n<l>atarpaṇīye vividhānnapānakaiḥ</l>\n<l>spṛhāṃ na dehe prakaroti paṇḍitaḥ || Yaśo_39 ||</l>\n</lg>\n\n<lg>\n<l>vikīrṇagharmodakavipruṣi tvaci</l>\n<l>vicitravarṇaṃ śamalena saṃskṛte |</l>\n<l>śarīra ālokya jano vinaśyate</l>\n<l>pataṅgavad dīpaśikhojjvalaprabhām || Yaśo_40 ||</l>\n</lg>\n\n<lg>\n<l>tato nṛpāntaḥpurapālakodite</l>\n<l>kṛtāvadhānā vacane yaśodharā |</l>\n<l>divaukasāṃ nandanakānanopamaṃ</l>\n<l>jagāma rājopavanaṃ calātmanā || Yaśo_41 ||</l>\n</lg>\n\n<lg>\n<l>athābhirāmopavanasya rakṣakaḥ</l>\n<l>puraḥ pragamyorasi baddhapāṇinā |</l>\n<l>kimartham ārye 'tra samāgatis tava</l>\n<l>bhavāmi jijñāsur iti nyavedayat || Yaśo_42 ||</l>\n</lg>\n\n<lg>\n<l>sakhe mamāryo rahasāruṇodaye</l>\n<l>samāgato vātra na kiṃ samāgataḥ |</l>\n<l>kim atra dṛṣṭaḥ sa na vā śrutas tvayā</l>\n<l>vicintya samyag vada māṃ yathātatham || Yaśo_43 ||</l>\n</lg>\n\n<lg>\n<l>gataspṛhaḥ pañcasu kāmavastuṣu</l>\n<l>sa āryaputro vijitendriyo bhavet |</l>\n<l>tato 'bhirāmopavanaṃ samāgamo</l>\n<l>na dṛṣṭa ārye na hi vā śruto mayā || Yaśo_44 ||</l>\n</lg>\n\n<lg>\n<l>vidhitsamāno 'bhyudayaṃ jagattraye</l>\n<l>divaukasānām adhigamya yācanam |</l>\n<l>divo 'vatīrṇo nanu puṇyatejasā</l>\n<l>manuṣyajanmany ajaniṣṭa sa prabhuḥ || Yaśo_45 ||</l>\n</lg>\n\n<lg>\n<l>mahāmahe saty asitarṣir īyivān</l>\n<l>divaṃ kim ity asya vimṛśya kāraṇam |</l>\n<l>svamitraśuddhodanabhūpateḥ suto</l>\n<l>'janīti harṣāt tam avekṣituṃ yayau || Yaśo_46 ||</l>\n</lg>\n\n<lg>\n<l>tato 'sitarṣir nṛpasaudham āgataḥ</l>\n<l>kumārakaṃ vīkṣya sapuṇyasampadam |</l>\n<l>atīndriyajñānamayena cakṣuṣā</l>\n<l>parīkṣamāṇo 'sya śarīralakṣaṇam || Yaśo_47 ||</l>\n</lg>\n\n<lg>\n<l>jagāda vākyaṃ śiśur eṣa puṇyavān</l>\n<l>bhaved dhi buddho hatamārabandhanaḥ |</l>\n<l>pratārayet sarvanarāmarāsurān</l>\n<l>apārasaṃsāramahārṇavād iti || Yaśo_48 ||</l>\n</lg>\n\n<lg>\n<l>dvijeṣu pañcasv atha dehalakṣaṇaṃ</l>\n<l>parīkṣya kauṇḍaṇyabudho 'bravīd iti |</l>\n<l>vinaśya tṛṣṇādimalāny ayaṃ śiśur</l>\n<l>anuttaraṃ buddhapadaṃ gamiṣyati || Yaśo_49 ||</l>\n</lg>\n\n<lg>\n<l>tadā prasūtakṣaṇa eva lumbinī-</l>\n<l>vane sa saptāmbujamūrdhny abhivrajan |</l>\n<l>abhītanādaṃ nyanadaj jagattraye</l>\n<l>bhaveyam agras tv iti siṃhapotavat || Yaśo_50 ||</l>\n</lg>\n\n<lg>\n<l>bhramaddvirephaśrutiramyanisvanaḥ</l>\n<l>sugandhinaḥ puṣpaparāgarāśinā |</l>\n<l>taraṃgiṇīśīkaramiśramāruto</l>\n<l>vavau samantād vipine śanaiḥ tadā || Yaśo_51 ||</l>\n</lg>\n\n<lg>\n<l>mahātmanas tasya parārdhyajanmani</l>\n<l>vasuṃdharāyā nidhayaḥ samudgatāḥ |</l>\n<l>dharāṅganā tarhy atimātramoditā</l>\n<l>savismayāṃ siddhim adarśayad bhuvi || Yaśo_52 ||</l>\n</lg>\n\n<lg>\n<l>tataḥ paraṃ lumbinikānanād gṛhaṃ</l>\n<l>vicitrajāmbūnadabimbasaṃnibham |</l>\n<l>kumārakaṃ tau pitarau savatsalau</l>\n<l>sabandhuvargaṃ parivārya ninyatuḥ || Yaśo_53 ||</l>\n</lg>\n\n<lg>\n<l>gurupradiṣṭaṃ vidhivad gurupriyaḥ</l>\n<l>samastavidyāsamayaṃ ca darśanam |</l>\n<l>bhave bhave saṃcitapuṇyatejasā</l>\n<l>samadhyagīṣṭāciram eṣa buddhimā || Yaśo_54 ||</l>\n</lg>\n\n<lg>\n<l>śrutena dhṛtyā navayauvanaśriyam</l>\n<l>upeyuṣo 'syāryasutasya janmanaḥ |</l>\n<l>saha tvayā ṣoḍaśame hi hāyane</l>\n<l>vivāhadīkṣāṃ vidhivac cakāra nu || Yaśo_55 ||</l>\n</lg>\n\n  </body>\n\n"
}