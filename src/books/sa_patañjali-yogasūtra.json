{
  "title": "sa_patañjali-yogasūtra",
  "body": "<body xmlns='http://www.tei-c.org/ns/1.0'>\n\n<l>atha yogānuśāsanam || YS_1.1 ||</l>\n\n<l>yogaś cittavṛttinirodhaḥ || YS_1.2 ||</l>\n\n<l>tadā draṣṭuḥ svarūpe 'vasthānam || YS_1.3 ||</l>\n\n<l>vṛttisārūpyam itaratra || YS_1.4 ||</l>\n\n<l>vṛttayaḥ pañcatayyaḥ kliṣṭākliṣṭāḥ || YS_1.5 ||</l>\n\n<l>pramāṇaviparyayavikalpanidrāsmṛtayaḥ || YS_1.6 ||</l>\n\n<l>pratyakṣānumānāgamāḥ pramāṇāni || YS_1.7 ||</l>\n\n<l>viparyayo mithyājñānam atadrūpapratiṣṭham || YS_1.8 ||</l>\n\n<l>śabdajñānānupātī vastuśūnyo vikalpaḥ || YS_1.9 ||</l>\n\n<l>abhāvapratyayālambanā vṛttir nidrā || YS_1.10 ||</l>\n\n<l>anubhūtaviṣayāsaṃpramoṣaḥ smṛtiḥ || YS_1.11 ||</l>\n\n<l>abhyāsavairāgyābhyāṃ tannirodhaḥ || YS_1.12 ||</l>\n\n<l>tatra sthitau yatno 'bhyāsaḥ || YS_1.13 ||</l>\n\n<l>sa tu dīrghakālanairantaryasatkārāsevito dṛḍhabhūmiḥ || YS_1.14 ||</l>\n\n<l>dṛṣṭānuśravikaviṣayavitṛṣṇasya vaśīkārasaṃjñā vairāgyam || YS_1.15 ||</l>\n\n<l>tat paraṃ puruṣakhyāter guṇavaitṛṣṇyam || YS_1.16 ||</l>\n\n<l>vitarkavicārānandāsmitārūpānugamāt saṃprajñātaḥ || YS_1.17 ||</l>\n\n<l>virāmapratyayābhyāsapūrvaḥ saṃskāraśeṣo 'nyaḥ || YS_1.18 ||</l>\n\n<l>bhavapratyayo videhaprakṛtilayānām || YS_1.19 ||</l>\n\n<l>śraddhāvīryasmṛtisamādhiprajñāpūrvaka itareṣām || YS_1.20 ||</l>\n\n<l>tīvrasaṃvegānām āsannaḥ || YS_1.21 ||</l>\n\n<l>mṛdumadhyādhimātratvāt tato 'pi viśeṣaḥ || YS_1.22 ||</l>\n\n<l>īśvarapraṇidhānād vā || YS_1.23 ||</l>\n\n<l>kleśakarmavipākāśayair aparāmṛṣṭaḥ puruṣaviśeṣa īśvaraḥ || YS_1.24 ||</l>\n\n<l>tatra niratiśayaṃ sarvajñabījam || YS_1.25 ||</l>\n\n<l>pūrveṣām api guruḥ kālenānavacchedāt || YS_1.26 ||</l>\n\n<l>tasya vācakaḥ praṇavaḥ || YS_1.27 ||</l>\n\n<l>tajjapas tadarthabhāvanam || YS_1.28 ||</l>\n\n<l>tataḥ pratyakcetanādhigamo 'py antarāyābhāvaś ca || YS_1.29 ||</l>\n\n<l>vyādhistyānasaṃśayapramādālasyāviratibhrāntidarśanālabdhabhūmikatvānavasthitatvāni cittavikṣepās te 'ntarāyāḥ || YS_1.30 ||</l>\n\n<l>duḥkhadaurmanasyāṅgamejayatvaśvāsapraśvāsā vikṣepasahabhuvaḥ || YS_1.31 ||</l>\n\n<l>tatpratiṣedhārtham ekatattvābhyāsaḥ || YS_1.32 ||</l>\n\n<l>maitrīkaruṇāmuditopekṣāṇāṃ sukhaduḥkhapuṇyāpuṇyaviṣayāṇāṃ bhāvanātaś cittaprasādanam || YS_1.33 ||</l>\n\n<l>pracchardanavidhāraṇābhyāṃ vā prāṇasya || YS_1.34 ||</l>\n\n<l>viṣayavatī vā pravṛttir utpannā manasaḥ sthitinibandhanī || YS_1.35 ||</l>\n\n<l>viśokā vā jyotiṣmatī || YS_1.36 ||</l>\n\n<l>vītarāgaviṣayaṃ vā cittam || YS_1.37 ||</l>\n\n<l>svapnanidrājñānālambanaṃ vā || YS_1.38 ||</l>\n\n<l>yathābhimatadhyānād vā || YS_1.39 ||</l>\n\n<l>paramāṇuparamamahattvānto 'sya vaśīkāraḥ || YS_1.40 ||</l>\n\n<l>kṣīṇavṛtter abhijātasyeva maṇer grahītṛgrahaṇagrāhyeṣu tatsthatadañjanatā samāpattiḥ || YS_1.41 ||</l>\n\n<l>tatra śabdārthajñānavikalpaiḥ saṃkīrṇā savitarkā samāpattiḥ || YS_1.42 ||</l>\n\n<l>smṛtipariśuddhau svarūpaśūnyevārthamātranirbhāsā nirvitarkā || YS_1.43 ||</l>\n\n<l>etayaiva savicārā nirvicārā ca sūkṣmaviṣayā vyākhyātā || YS_1.44 ||</l>\n\n<l>sūkṣmaviṣayatvaṃ cāliṅgaparyavasānam || YS_1.45 ||</l>\n\n<l>tā eva sabījaḥ samādhiḥ || YS_1.46 ||</l>\n\n<l>nirvicāravaiśāradye 'dhyātmaprasādaḥ || YS_1.47 ||</l>\n\n<l>ṛtaṃbharā tatra prajñā || YS_1.48 ||</l>\n\n<l>śrutānumānaprajñābhyām anyaviṣayā viśeṣārthatvāt || YS_1.49 ||</l>\n\n<l>tajjaḥ saṃskāro 'nyasaṃskārapratibandhī || YS_1.50 ||</l>\n\n<l>tasyāpi nirodhe sarvanirodhān nirbījaḥ samādhiḥ || YS_1.51 ||</l>\n\n<l>tapaḥsvādhyāyeśvarapraṇidhānāni kriyāyogaḥ || YS_2.1 ||</l>\n\n<l>samādhibhāvanārthaḥ kleśatanūkaraṇārthaś ca || YS_2.2 ||</l>\n\n<l>avidyāsmitārāgadveṣābhiniveśāḥ kleśāḥ || YS_2.3 ||</l>\n\n<l>avidyā kṣetram uttareṣāṃ prasuptatanuvicchinnodārāṇām || YS_2.4 ||</l>\n\n<l>anityāśuciduḥkhānātmasu nityaśucisukhātmakhyātir avidyā || YS_2.5 ||</l>\n\n<l>dṛgdarśanaśaktyor ekātmatevāsmitā || YS_2.6 ||</l>\n\n<l>sukhānuśayī rāgaḥ || YS_2.7 ||</l>\n\n<l>duḥkhānuśayī dveṣaḥ || YS_2.8 ||</l>\n\n<l>svarasavāhī viduṣo 'pi tathā rūḍho 'bhiniveśaḥ || YS_2.9 ||</l>\n\n<l>te pratiprasavaheyāḥ sūkṣmāḥ || YS_2.10 ||</l>\n\n<l>dhyānaheyās tadvṛttayaḥ || YS_2.11 ||</l>\n\n<l>kleśamūlaḥ karmāśayo dṛṣṭādṛṣṭajanmavedanīyaḥ || YS_2.12 ||</l>\n\n<l>sati mūle tadvipāko jātyāyurbhogāḥ || YS_2.13 ||</l>\n\n<l>te hlādaparitāpaphalāḥ puṇyāpuṇyahetutvāt || YS_2.14 ||</l>\n\n<l>pariṇāmatāpasaṃskāraduḥkhair guṇavṛttivirodhāc ca duḥkham eva sarvaṃ vivekinaḥ || YS_2.15 ||</l>\n\n<l>heyaṃ duḥkham anāgatam || YS_2.16 ||</l>\n\n<l>draṣṭṛdṛśyayoḥ saṃyogo heyahetuḥ || YS_2.17 ||</l>\n\n<l>prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam || YS_2.18 ||</l>\n\n<l>viśeṣāviśeṣaliṅgamātrāliṅgāni guṇaparvāṇi || YS_2.19 ||</l>\n\n<l>draṣṭā dṛśimātraḥ śuddho 'pi pratyayānupaśyaḥ || YS_2.20 ||</l>\n\n<l>tadartha eva dṛśyasyātmā || YS_2.21 ||</l>\n\n<l>kṛtārthaṃ prati naṣṭam apy anaṣṭaṃ tadanyasādhāraṇatvāt || YS_2.22 ||</l>\n\n<l>svasvāmiśaktyoḥ svarūpopalabdhihetuḥ saṃyogaḥ || YS_2.23 ||</l>\n\n<l>tasya hetur avidyā || YS_2.24 ||</l>\n\n<l>tadabhāvāt saṃyogābhāvo hānaṃ taddṛśeḥ kaivalyam || YS_2.25 ||</l>\n\n<l>vivekakhyātir aviplavā hānopāyaḥ || YS_2.26 ||</l>\n\n<l>tasya saptadhā prāntabhūmiḥ prajñā || YS_2.27 ||</l>\n\n<l>yogāṅgānuṣṭhānād aśuddhikṣaye jñānadīptir ā vivekakhyāteḥ || YS_2.28 ||</l>\n\n<l>yamaniyamāsanaprāṇāyāmapratyāhāradhāraṇādhyānasamādhayo 'ṣṭāv aṅgāni || YS_2.29 ||</l>\n\n<l>ahiṃsāsatyāsteyabrahmacaryāparigrahā yamāḥ || YS_2.30 ||</l>\n\n<l>jātideśakālasamayānavacchinnāḥ sārvabhaumā mahāvratam || YS_2.31 ||</l>\n\n<l>śaucasaṃtoṣatapaḥsvādhyāyeśvarapraṇidhānāni niyamāḥ || YS_2.32 ||</l>\n\n<l>vitarkabādhane pratipakṣabhāvanam || YS_2.33 ||</l>\n\n<l>vitarkā hiṃsādayaḥ kṛtakāritānumoditā lobhakrodhamohapūrvakā mṛdumadhyādhimātrā duḥkhājñānānantaphalā iti pratipakṣabhāvanam || YS_2.34 ||</l>\n\n<l>ahiṃsāpratiṣṭhāyāṃ tatsaṃnidhau vairatyāgaḥ || YS_2.35 ||</l>\n\n<l>satyapratiṣṭhāyāṃ kriyāphalāśrayatvam || YS_2.36 ||</l>\n\n<l>asteyapratiṣṭhāyāṃ sarvaratnopasthānam || YS_2.37 ||</l>\n\n<l>brahmacaryapratiṣṭhāyāṃ vīryalābhaḥ || YS_2.38 ||</l>\n\n<l>aparigrahasthairye janmakathaṃtāsaṃbodhaḥ || YS_2.39 ||</l>\n\n<l>śaucāt svāṅgajugupsā parair asaṃsargaḥ || YS_2.40 ||</l>\n\n<l>sattvaśuddhisaumanasyaikāgryendriyajayātmadarśanayogyatvāni ca || YS_2.41 ||</l>\n\n<l>saṃtoṣād anuttamaḥ sukhalābhaḥ || YS_2.42 ||</l>\n\n<l>kāyendriyasiddhir aśuddhikṣayāt tapasaḥ || YS_2.43 ||</l>\n\n<l>svādhyāyād iṣṭadevatāsaṃprayogaḥ || YS_2.44 ||</l>\n\n<l>samādhisiddhir īśvarapraṇidhānāt || YS_2.45 ||</l>\n\n<l>sthirasukham āsanam || YS_2.46 ||</l>\n\n<l>prayatnaśaithilyānantasamāpattibhyām || YS_2.47 ||</l>\n\n<l>tato dvandvānabhighātaḥ || YS_2.48 ||</l>\n\n<l>tasmin sati śvāsapraśvāsayor gativicchedaḥ prāṇāyāmaḥ || YS_2.49 ||</l>\n\n<l>bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ || YS_2.50 ||</l>\n\n<l>bāhyābhyantaraviṣayākṣepī caturthaḥ || YS_2.51 ||</l>\n\n<l>tataḥ kṣīyate prakāśāvaraṇam || YS_2.52 ||</l>\n\n<l>dhāraṇāsu ca yogyatā manasaḥ || YS_2.53 ||</l>\n\n<l>svaviṣayāsaṃprayoge cittasvarūpānukāra ivendriyāṇāṃ pratyāhāraḥ || YS_2.54 ||</l>\n\n<l>tataḥ paramā vaśyatendriyāṇām || YS_2.55 ||</l>\n\n<l>deśabandhaś cittasya dhāraṇā || YS_3.1 ||</l>\n\n<l>tatra pratyayaikatānatā dhyānam || YS_3.2 ||</l>\n\n<l>tad evārthamātranirbhāsaṃ svarūpaśūnyam iva samādhiḥ || YS_3.3 ||</l>\n\n<l>trayam ekatra saṃyamaḥ || YS_3.4 ||</l>\n\n<l>tajjayāt prajñālokaḥ || YS_3.5 ||</l>\n\n<l>tasya bhūmiṣu viniyogaḥ || YS_3.6 ||</l>\n\n<l>trayam antaraṅgaṃ pūrvebhyaḥ || YS_3.7 ||</l>\n\n<l>tad api bahiraṅgaṃ nirbījasya || YS_3.8 ||</l>\n\n<l>vyutthānanirodhasaṃskārayor abhibhavaprādurbhāvau nirodhakṣaṇacittānvayo nirodhapariṇāmaḥ || YS_3.9 ||</l>\n\n<l>tasya praśāntavāhitā saṃskārāt || YS_3.10 ||</l>\n\n<l>sarvārthataikāgratayoḥ kṣayodayau cittasya samādhipariṇāmaḥ || YS_3.11 ||</l>\n\n<l>tataḥ punaḥ śāntoditau tulyapratyayau cittasyaikāgratāpariṇāmaḥ || YS_3.12 ||</l>\n\n<l>etena bhūtendriyeṣu dharmalakṣaṇāvasthāpariṇāmā vyākhyātāḥ || YS_3.13 ||</l>\n\n<l>śāntoditāvyapadeśyadharmānupātī dharmī || YS_3.14 ||</l>\n\n<l>kramānyatvaṃ pariṇāmānyatve hetuḥ || YS_3.15 ||</l>\n\n<l>pariṇāmatrayasaṃyamād atītānāgatajñānam || YS_3.16 ||</l>\n\n<l>śabdārthapratyayānām itaretarādhyāsāt saṃkaras tatpravibhāgasaṃyamāt sarvabhūtarutajñānam || YS_3.17 ||</l>\n\n<l>saṃskārasākṣātkaraṇāt pūrvajātijñānam || YS_3.18 ||</l>\n\n<l>pratyayasya paracittajñānam || YS_3.19 ||</l>\n\n<l>na ca tat sālambanaṃ tasyāviṣayībhūtatvāt || YS_3.20 ||</l>\n\n<l>kāyarūpasaṃyamāt tadgrāhyaśaktistambhe cakṣuḥprakāśāsaṃprayoge 'ntardhānam || YS_3.21 ||</l>\n\n<l>sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā || YS_3.22 ||</l>\n\n<l>maitryādiṣu balāni || YS_3.23 ||</l>\n\n<l>baleṣu hastibalādīni || YS_3.24 ||</l>\n\n<l>pravṛttyālokanyāsāt sūkṣmavyavahitaviprakṛṣṭajñānam || YS_3.25 ||</l>\n\n<l>bhuvanajñānaṃ sūrye saṃyamāt || YS_3.26 ||</l>\n\n<l>candre tārāvyūhajñānam || YS_3.27 ||</l>\n\n<l>dhruve tadgatijñānam || YS_3.28 ||</l>\n\n<l>nābhicakre kāyavyūhajñānam || YS_3.29 ||</l>\n\n<l>kaṇṭhakūpe kṣutpipāsānivṛttiḥ || YS_3.30 ||</l>\n\n<l>kūrmanāḍyāṃ sthairyam || YS_3.31 ||</l>\n\n<l>mūrdhajyotiṣi siddhadarśanam || YS_3.32 ||</l>\n\n<l>prātibhād vā sarvam || YS_3.33 ||</l>\n\n<l>hṛdaye cittasaṃvit || YS_3.34 ||</l>\n\n<l>sattvapuruṣayor atyantāsaṃkīrṇayoḥ pratyayāviśeṣo bhogaḥ parārthāt svārthasaṃyamāt puruṣajñānam || YS_3.35 ||</l>\n\n<l>tataḥ prātibhaśrāvaṇavedanādarśāsvādavārtā jāyante || YS_3.36 ||</l>\n\n<l>te samādhāv upasargā vyutthāne siddhayaḥ || YS_3.37 ||</l>\n\n<l>bandhakāraṇaśaithilyāt pracārasaṃvedanāc ca cittasya paraśarīrāveśaḥ || YS_3.38 ||</l>\n\n<l>udānajayāj jalapaṅkakaṇṭakādiṣv asaṅga utkrāntiś ca || YS_3.39 ||</l>\n\n<l>samānajayāj jvalanam || YS_3.40 ||</l>\n\n<l>śrotrākāśayoḥ saṃbandhasaṃyamād divyaṃ śrotram || YS_3.41 ||</l>\n\n<l>kāyākāśayoḥ saṃbandhasaṃyamāl laghutūlasamāpatteś cākāśagamanam || YS_3.42 ||</l>\n\n<l>bahir akalpitā vṛttir mahāvidehā tataḥ prakāśāvaraṇakṣayaḥ || YS_3.43 ||</l>\n\n<l>sthūlasvarūpasūkṣmānvayārthavattvasaṃyamād bhūtajayaḥ || YS_3.44 ||</l>\n\n<l>tato 'ṇimādiprādurbhāvaḥ kāyasaṃpat taddharmānabhighātaś ca || YS_3.45 ||</l>\n\n<l>rūpalāvaṇyabalavajrasaṃhananatvāni kāyasaṃpat || YS_3.46 ||</l>\n\n<l>grahaṇasvarūpāsmitānvayārthavattvasaṃyamād indriyajayaḥ || YS_3.47 ||</l>\n\n<l>tato manojavitvaṃ vikaraṇabhāvaḥ pradhānajayaś ca || YS_3.48 ||</l>\n\n<l>sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca || YS_3.49 ||</l>\n\n<l>tadvairāgyād api doṣabījakṣaye kaivalyam || YS_3.50 ||</l>\n\n<l>sthānyupanimantraṇe saṅgasmayākaraṇaṃ punar aniṣṭaprasaṅgāt || YS_3.51 ||</l>\n\n<l>kṣaṇatatkramayoḥ saṃyamād vivekajaṃ jñānam || YS_3.52 ||</l>\n\n<l>jātilakṣaṇadeśair anyatānavacchedāt tulyayos tataḥ pratipattiḥ || YS_3.53 ||</l>\n\n<l>tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam || YS_3.54 ||</l>\n\n<l>sattvapuruṣayoḥ śuddhisāmye kaivalyam iti || YS_3.55 ||</l>\n\n<l>janmauṣadhimantratapaḥsamādhijāḥ siddhayaḥ || YS_4.1 ||</l>\n\n<l>jātyantarapariṇāmaḥ prakṛtyāpūrāt || YS_4.2 ||</l>\n\n<l>nimittam aprayojakaṃ prakṛtīnāṃ varaṇabhedas tu tataḥ kṣetrikavat || YS_4.3 ||</l>\n\n<l>nirmāṇacittāny asmitāmātrāt || YS_4.4 ||</l>\n\n<l>pravṛttibhede prayojakaṃ cittam ekam anekeṣām || YS_4.5 ||</l>\n\n<l>tatra dhyānajam anāśayam || YS_4.6 ||</l>\n\n<l>karmāśuklākṛṣṇaṃ yoginas trividham itareṣām || YS_4.7 ||</l>\n\n<l>tatas tadvipākānuguṇānām evābhivyaktir vāsanānām || YS_4.8 ||</l>\n\n<l>jātideśakālavyavahitānām apy ānantaryaṃ smṛtisaṃskārayor ekarūpatvāt || YS_4.9 ||</l>\n\n<l>tāsām anāditvaṃ cāśiṣo nityatvāt || YS_4.10 ||</l>\n\n<l>hetuphalāśrayālambanaiḥ saṃgṛhītatvād eṣām abhāve tadabhāvaḥ || YS_4.11 ||</l>\n\n<l>atītānāgataṃ svarūpato 'sty adhvabhedād dharmāṇām || YS_4.12 ||</l>\n\n<l>te vyaktasūkṣmā guṇātmānaḥ || YS_4.13 ||</l>\n\n<l>pariṇāmaikatvād vastutattvam || YS_4.14 ||</l>\n\n<l>vastusāmye cittabhedāt tayor vibhaktaḥ panthāḥ || YS_4.15 ||</l>\n\n<l>na caikacittatantraṃ vastu tadapramāṇakaṃ tadā kiṃ syāt || YS_4.16 ||</l>\n\n<l>taduparāgāpekṣitvāc cittasya vastu jñātājñātam || YS_4.17 ||</l>\n\n<l>sadā jñātāś cittavṛttayas tatprabhoḥ puruṣasyāpariṇāmitvāt || YS_4.18 ||</l>\n\n<l>na tat svābhāsaṃ dṛśyatvāt || YS_4.19 ||</l>\n\n<l>ekasamaye cobhayānavadhāraṇam || YS_4.20 ||</l>\n\n<l>cittāntaradṛśye buddhibuddher atiprasaṅgaḥ smṛtisaṃkaraś ca || YS_4.21 ||</l>\n\n<l>citer apratisaṃkramāyās tadākārāpattau svabuddhisaṃvedanam || YS_4.22 ||</l>\n\n<l>draṣṭṛdṛśyoparaktaṃ cittaṃ sarvārtham || YS_4.23 ||</l>\n\n<l>tad asaṃkhyeyavāsanābhiś citram api parārthaṃ saṃhatyakāritvāt || YS_4.24 ||</l>\n\n<l>viśeṣadarśina ātmabhāvabhāvanānivṛttiḥ || YS_4.25 ||</l>\n\n<l>tadā vivekanimnaṃ kaivalyaprāgbhāraṃ cittam || YS_4.26 ||</l>\n\n<l>tacchidreṣu pratyayāntarāṇi saṃskārebhyaḥ || YS_4.27 ||</l>\n\n<l>hānam eṣāṃ kleśavad uktam || YS_4.28 ||</l>\n\n<l>prasaṃkhyāne 'py akusīdasya sarvathā vivekakhyāter dharmameghaḥ samādhiḥ || YS_4.29 ||</l>\n\n<l>tataḥ kleśakarmanivṛttiḥ || YS_4.30 ||</l>\n\n<l>tadā sarvāvaraṇamalāpetasya jñānasyānantyāj jñeyam alpam || YS_4.31 ||</l>\n\n<l>tataḥ kṛtārthānāṃ pariṇāmakramasamāptir guṇānām || YS_4.32 ||</l>\n\n<l>kṣaṇapratiyogī pariṇāmāparāntanirgrāhyaḥ kramaḥ || YS_4.33 ||</l>\n\n<l>puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir iti || YS_4.34 ||</l>\n\n  </body>\n\n"
}