{
  "title": "sa_rāva-mithyāgrahaṇa",
  "body": "<body xmlns='http://www.tei-c.org/ns/1.0'>\n      <div>\n\t<head>Śrīgaṇeśāya namaḥ <lb/>Mithyāgrahaṇam</head>\n\t<pb edRef='#Rāva1954' n='24'/>\n\t<p xml:id='RāMigra_1'><s n='24-01'>Caitramāsasya sāyaṃ samayaḥ.</s>\n\t  <s n='24-02'>Mohamayyā mājhagāvanāmani sthāne kasyacic chrīlasya gehe kanyāyā vivāhasya maṇḍapamaṇḍanādiprāthamikasaṃbhāro 'nuṣṭhīyate sma.</s>\n\t  <s n='24-03'>Kvacin maṅgalapāṭhakānāṃ purohitānāṃ madhuravacanaiḥ<orig>,</orig> kaṭhinamaṇikuṭṭimasya nikhananaracanena<orig>,</orig> kvacit karmakarāṇāṃ kalakalena<orig>,</orig> saṃcarajjanacaraṇavikṣepaṇadhvaninā<orig>,</orig> kṣubhitam iva bhavanam etad abhavat.</s>\n\t  <s n='24-04'>Paredyur hi kenacid dhanāḍhyena saha vatsāyā udvāho niścita āsīt.</s>\n\t  <s n='24-05'>Seyaṃ viṃśativarṣīyā kṛśāṅgī hrasvākṛtiḥ parimitavāgapi madhurasvarā<orig>,</orig> gauravarṇāpi nātirūpavaiśiṣṭyasaṃpannā<orig>,</orig> Amīnābhidhāpi Mīnākṣī saha sakhyā Saralābhidhayā saralasvabhāvayā gaganatalacaramārdhavartini bhagavati divasādhināyake rasālādivṛkṣabhūṣitāyāṃ vāṭikāyāṃ svapitur mandirapakṣadvārasamīpasthāyāṃ vijanakoṇe bakulataror ekasyādhaḥ saṃlāpaṃ kurvaty āsīt.</s>\n\t  <s n='24-06'>Patatriṇāṃ kilakilaravo 'staṃ gataḥ.</s>\n\t  <s n='24-07'>Ālolamālatīpuṣpasamūhād utpatyālikadambakāni tūṣṇīkāṃ bhejire.</s>\n\t</p>\n\t<p xml:id='RāMigra_2'><s n='24-08'>Saralā: Sakhi<orig>,</orig> vivāhamaṅgalavidhis te kasmin muhūrte niścito 'sti śvaḥ?</s>\n\t  <s n='24-09'>Amīnā: Astaṅgamanasamaye bhagavataḥ savituḥ.</s>\n\t  <s n='24-10'>Saralā: (sopahāsam) Ayi sakhi<orig>,</orig> varam adṛṣṭvā tatpāṇigrahaṇaṃ kathaṃ nāma pratipadyate tvayā?</s>\n\t  <s n='24-11'>Amīnā: Taddarśanena kim?</s>\n\t  <s n='24-12'>Bhāratavarṣe bhūyiṣṭhānāṃ kanyānāṃ varasya darśanāt prāg eva vivāho bhavati.</s>\n\t  <s n='24-13'>Anatikrāntaśaiśavāpi madīyāmbā vivāhāt pūrvaṃ me pitṛpādānāṃ darśanāmandānandam <corr resp='#BG'>ā</corr>labdhvāpi saha tair vastum agamat.</s>\n\t  <s n='24-14'>Ahaṃ tu viṃśativarṣīyāsmi.</s>\n\t  <s n='24-15'>Mātāpitarāv avalambamānā tayor ājñāṃ śirasāṅgīkṛtya niḥśaṅkaṃ niścitavarasya pāṇigrahaṇaṃ mudā kariṣye.</s>\n\t  <s n='24-16'>Saralā: Paraṃ yadi kumāro vivāhāt prāk paricitaḥ syāt tadā nijabhāvisukhāprāptau pratītā bhavet kumārī.</s>\n\t  <s n='24-17'>Ittham abhidhāya Saralā kiñcin natvā bhūtale vistāritabakulapuṣpanikarāt kānicid vicitya tadāmodam āsvādayat.</s>\n\t  <s n='24-18'>Amīnā: Hum! Pāścātyadeśīyānām evānukūlā prītivivāhādikalpanā.</s>\n\t  <s n='24-19'>Kṛtapraṇayavivāhānām api vadhūvarāṇāṃ vyabhicāraparasparasvabhāvā saṅgatyādikāraṇebhyaḥ pāścātyadeśeṣu vivāhaviśleṣasya vṛttaparamparā kriyāsamabhihāreṇa śrūyate.</s>\n\t  <s n='24-20'>Param asmadīyadeśe viralaḥ khalu vyatikaras tādṛśaḥ.</s>\n\t  <s n='24-21'>Ity Amīnā svapitur asakṛd uktaṃ vākyam udīrya kasyacit praphullagulamohorākhyadrumaviśeṣasyādho marakatopalakalpitāsandīṃ prati sakhīm anayat.</s>\n\t  <s n='24-22'>Amīnā: Sarale! Jānāsi tvaṃ yac chakuntalāduṣyantayor anurāgabaddhayor gāndharvavidhinā svairaṃ pariṇītayor api katipayakālottaraṃ vicchinnaprāyo 'bhūd vivāhaḥ.</s>\n\t  <pb edRef='#Rāva1954' n='25'/>\n\t  <s n='25-01'>Saralā: Paraṃ śāpaprabhāvāt kupitasya <corr resp='#BG'>Durvāsa</corr>munes tat saṃvṛttaṃ na tu tayor doṣāt.</s>\n\t</p>\n\t<p xml:id='RāMigra_3'><s n='25-02'>Kumāryāv ime āśaiśavāt prativeśinyāv āstām.</s>\n\t  <s n='25-03'>Yady api bhinnabhinnarītyā saṃvārdhite adhyāpite bhinnabhinnaś ca tayor naikaviṣayeṣu gṛhasaṃskāro 'bhūd<orig>,</orig> bhinnabhinne ca dharmamate abhūtāṃ tayos tad apīme parasparaṃ pratibaddhadṛḍhasakhye ciraṃ sthitavatyau.</s>\n\t  <s n='25-04'>Amīnā hi kanyāśālāyām adhyāpitāpi svātantryasukhaṃ nānvabhavat.</s>\n\t  <s n='25-05'>Seyaṃ vyaktitvavihīnā bhāvanāvarjitā vaivāhikaviṣaye na kam api pakṣam avālambata.</s>\n\t  <s n='25-06'>Tasyā vivāhavāṅniścayo Hamidanāmnā kenacid dhanāḍhyena śilpayantrasvāminā saha pitṛbhyāṃ vyadhāyi.</s>\n\t  <s n='25-07'>So 'yaṃ taruṇo mohamayyāṃ eva kṛtavāso 'bhūt.</s>\n\t  <s n='25-08'>Vastutaḥ pitur ājñayā kasyāpi kumārasya pāṇigrahaṇaṃ mugdheyam aṅgyakariṣyat.</s>\n\t</p>\n\t<p xml:id='RāMigra_4'><s n='25-09'>Atha paredyuḥ samāhitanānāvidhasaṃskāram Amīnāyāḥ pitur mandiraṃ mahotsavamayaṃ saṅgītanṛtyādidhvanimayaṃ divyamandiram iva vyabhāsiṣṭa.</s>\n\t  <s n='25-10'>Krameṇa samupatiṣṭhadbhiḥ prāghuṇikaiḥ sadanam etad vyarājata.</s>\n\t  <s n='25-11'>Āmadhyarātraṃ ca samucitabhojanaiḥ satkṛtaḥ prāghuṇikasamūho vārāṅganānṛtyasaṅgītādibhiḥ prāpitavinodaḥ śrīlasyālaye sukhaṃ kālam ayāpayat.</s>\n\t  <s n='25-12'>Nirvartitavivāhā prātastarāṃ ca vadhūr mṛgamadakarpūrādinā surabhidravyeṇānuliptasarvāṅgī dhautadukūlavasanā dhavalapuṣpamaṇḍitaśirā ratnakhacitakaṇṭhahārakuṇḍalakaṅkaṇābharaṇabhūṣitā patyur geham ayāt.</s>\n\t  <s n='25-13'>Bālasakhīṃ Saralāṃ visraṣṭum asahamānā navoḍheyaṃ pitur gehān nigamanāt prāg yathā pratiśrutaṃ pratidinaṃ vāhakena sārdhaṃ premodrekasaṃbhṛtaṃ patraṃ prāhiṇot.</s>\n\t  <s n='25-14'>Avarṇayac ca lekhe samudrataṭasthaṃ dīpamālāvihitabahulacākacakyaṃ hṛdayahāri saudhaṃ patyuḥ<orig>,</orig> samudbhāsamānaṃ saṃkhyātigāminā caturaviśiṣṭaveṣadhāriṇā paricchadena samanvitaṃ<orig>,</orig> nānāvidhapuṣpāmodasurabhitāntaḥpuraṃ<orig>,</orig> nijāmūlyaratnakhacitābharaṇajātaṃ<orig>,</orig> payonidher madhuramarmarormimālā yās tasyā mārtaṇḍatāpaklāntiṃ mantharīkurvanti sma divā<orig>,</orig> naktaṃ ca vījayantyo mandānilaṃ samacārayan.</s>\n\t  <s n='25-15'>Yac cāsan Hāmidasya bhūyāṃsi yantravāhanāni<orig>,</orig> mandurā cānekavājibhiḥ saṃbhṛtā.</s>\n\t  <s n='25-16'>Iti sarvam eva savistaram Amīnayā sagauravaṃ varṇitaṃ<orig>,</orig> paraṃ svabhārtāram adhikṛtya leśamātram api na kadāpi śaṃsitam iti Saralayā lakṣitam.</s>\n\t  <s n='25-17'>Na tu tayāpi Hāmidam uddiśya kim apy anuyuktam.</s>\n\t  <s n='25-18'>Navoḍheyaṃ pitur gehaṃ bālasakhīṃ cānavarataṃ smāraṃ smāraṃ patyur adṛṣṭapūrve 'samāne prāsāde calantī mātṛvirahitāṃ naṣṭādhvakāṃ navaśukīṃ mahāraṇye <corr resp='#BG'>drumād</corr> drumam uḍḍayamānam ivātmānam akalayad Amīnā.</s>\n\t  <s n='25-19'>Nirmito 'bhūd hi prāsādo 'yaṃ nānāmūlyadurlabhopalajātena.</s>\n\t  <s n='25-20'>Aṃtarāṅgaṇe sugahanagṛhābhyantarmārgaparamparā marakatastambhāvalambitā sthitā.</s>\n\t  <s n='25-21'>Sukhopabhājāṃ mogaladharādhipānāṃ kālād avaśiṣṭāś citritāh paṭalā viśvakarmasamaśilpikarmakauśalabhūṣitā āsan.</s>\n\t  <s n='25-22'>Antaḥpurasya bhūtalaṃ cotkṛṣṭapārasīkadeśīyakauśeyāstaraṇair ācchāditam abhūt.</s>\n\t  <s n='25-23'>Bhittayo 'pi kārmikakṣaumapaṭṭair āvṛttāḥ.</s>\n\t  <s n='25-24'>Antaḥpurasya viśālāṅgaṇaṃ parilambamānarajatapañjarakrīḍākulaṃ śukasārikākulaṃ kalaravamanoharam.</s>\n\t  <s n='25-25'>Pārśvavartiny ekasmin kāṣṭhajālālaye 'nye patatriṇo mayūrādayaḥ kujankalakalaiḥ pakṣasphuraṇaiḥ samañjīraśiñjananartanaiś cākrīḍan.</s>\n\t  <s n='25-26'>Vivāhāt pūrvaṃ mātugṛhe bhāvivivāhaviṣayaṃ vyacintayad Amīnā:</s>\n\t  <q><s n='25-27'>Api madvivāhaḥ śrīleṇa saha Hāmidena sukhāvaho bhavitā.</s>\n\t  <s n='25-28'>Kathaṃ nāmaikākinī viśālasaudhe 'smin kālaṃ yāpayituṃ prabhaveyam iti.“</s></q>\n\t</p>\n\t<p xml:id='RāMigra_5'><pb edRef='#Rāva1954' n='26'/>\n\t  <s n='26-01'>Amīnā hy ādau vyavasāyābhāvāc chūnyahṛdayam ātmānam apaśyat.</s>\n\t  <s n='26-02'>Tadbhartā hi prātastarāṃ nagarāt sārdhayojanadūrasthaṃ śilpayantrakāryālayaṃ prati gṛhāt nirgatya sāyaṃ sūryāstamanasamaye nyavartata.</s>\n\t  <s n='26-03'>Athāvicchinnaviviktatāyāṃ saudhasya taruṇīyaṃ tāmbūlaṃ carvantī<orig>,</orig> dāsībhih pādayor nipīḍyamānā<orig>,</orig> vidyudvyajanena cakrākāreṇa vījyamānā svabhāgyodayasopānaṃ manasi praśaṃsantī<orig>,</orig> ajñabhṛtyetarajanasaṃparkarahitā<orig>,</orig> caturasakhīvirahitā<orig>,</orig> vividhabhūṣaṇavihitaprabalacākacakyā<orig>,</orig> sugandhitailaprasādhitakeśakalāpā<orig>,</orig> añjanarañjitalocanāñcalā<orig>,</orig> hiraṇmayasūtrāṅkitapaṭṭāmbaradharā<orig>,</orig> sāgarormimālātuṣārakaṇikāpaharaṇaśītasya samīrasya sukhasparśam anubhavantī<orig>,</orig> śukasārikādipakṣiṇāṃ kalakalaṃ śṛṇvatī<orig>,</orig> aṭṭālikāyā aṭṭālikām aṅganād aṅganaṃ paunaḥpunyena paryaṭantī kālam ayāpayad Amīnā yāvat prāsūta yamalau sutau.</s>\n\t</p>\n\t<p xml:id='RāMigra_6'><s n='26-04'>Atha katipayavarṣottaraṃ tasyā bālasakhyāḥ saralāyāḥ kaścid viśvasanīya ṛjusvabhāvas taruṇaḥ pāṇim agṛḥnāt.</s>\n\t  <s n='26-05'>Tayoś ca vivāho vināḍambaraṃ niravartata.</s>\n\t  <s n='26-06'>Vyavasāya pravāsinaḥ Saralayāḥ patyur nāsīt sthiro nivāsaḥ kvāpi.</s>\n\t  <s n='26-07'>Paraṃ svakāryārthaṃ mohamayīṃ gatāgataṃ kurvann eṣa nagarīm imām adhivastuṃ matiṃ kṛtvā Saralāyā icchām anusarann Amīnāyāḥ prasādasyādhastāt dvitraprakoṣṭātmakaṃ vasatisthānam alpiṣṭham upalabdhavān.</s>\n\t  <s n='26-08'>Ativiśālasaudhe 'smin naikabhāṭakabhavanayukte bahutithaṃ kālam uṣitvāpi tatra nivāsino 'nyonyadṛṣṭipatham api prāyo neyuḥ.</s>\n\t  <s n='26-09'>Amīnāyā antaḥpuravalabhituṅgavātāyanād adho bhūtalasthasya Saralāyā gṛhasya sūkṣmakārpāsavastrācchāditavātāyanāntaḥprakoṣṭhaṃ sphuṭaṃ bahisto dṛkpatham agamat.</s>\n\t  <s n='26-10'>Yadā ca Saralāyāḥ patir nagarān nirayāt tadā sā manaso dvitīyanibandhanabhūtayāḥ sadane 'mīnāyā bhūyiṣṭham aho 'nayat.</s>\n\t  <s n='26-11'>Ime ca sahacaryau punaḥ saṅgamenāmandānandam anvabhūtām.</s>\n\t</p>\n\t<p xml:id='RāMigra_7'><s n='26-12'>Athāminā svadharmaniyamam anusṛtyā'vaguṇṭhanapaddhatiṃ nibhṛtavāsaviśeṣāvasthitim aṅgīkṛtya kvacid eva vihārāya <corr resp='#BG'>gṛhād</corr> bahir niragāt.</s>\n\t  <s n='26-13'>Ato nāgarikāṇāṃ prativeśināṃ vā vṛttānabhijñāpi krameṇa saṃjātabahuprajā paraṃ saṃtuṣṭā<orig>''</orig>sta.</s>\n\t  <s n='26-14'>Yadā yadā tu Saralā nijasukhātiśayaḥ svabhartuḥ sāhacaryaṃ<orig>,</orig> tadviprayogottarapratyāgamanotkaṇṭhā cobhayor ity ādiviśayam adhikṛtya samalapat<orig>,</orig> tadā tadāmīnāṃ vidūrabaddhadṛṣṭim alakṣayat sā.</s>\n\t  <s n='26-15'>Atha gacchati kale dṛṣṭyām Amīnayāḥ ko 'pi khedadyotako vikāro vyaloki.</s>\n\t  <s n='26-16'>Tayor nivāsayoḥ puraḥsthasya payonidhes taṭe saprema grathitānyonyakarau Saralāṃ tatpatiṃ ca rajanyāṃ śatapadīṃ kurvāṇā darśaṃ darśam Amīnāyāḥ viṣaṇṇatā vṛddhim agamat.</s>\n\t  <s n='26-17'>Sā ca dīrghaṃ niḥśvasatī durmanāyamāneva kvacid ātmānaṃ saroṣam aprākṣīt kuto niḥśvasyate mūḍhena tvayettham iti.</s>\n\t  <s n='26-18'>Tāvan nikhile 'hani bhartur mukhadarśanānandaṃ kṣaṇikam evopalabdhavatī sā.</s>\n\t  <s n='26-19'>Sahanivāsināv api tāv adhikādhikam asaṃbaddhau sthitau.</s>\n\t  <s n='26-20'>So 'yaṃ hi Hamido dyutapriyo naikakrīḍāmaṇḍaleṣu pratyahaṃ vinoditātmā gehaṃ nivartituṃ dine dine 'dhikādhikaṃ vyalambata.</s>\n\t  <s n='26-21'>Sā cādhīratayā patiṃ pratirātraṃ pratīkṣamāṇāsta.</s>\n\t  <s n='26-22'>Paraṃ krameṇa yadā svapatyāgamasamaya āprabhātaṃ vilambitaḥ samabhūt tadā mā pratīkṣasva māṃ<orig>,</orig> bhojanaṃ samāpya yathākālaṃ svapihi.</s>\n\t  <s n='26-23'>Ahaṃ hi suhṛdbhiḥ sagdhiṃ kariṣya iti Hamidas tām ajñāpayat.</s>\n\t  <s n='26-24'>Sā ca tasya vilambasya kāraṇaṃ nitarāṃ jñātukāmāpi kutas tvayā'dya cirāyitam iti taṃ praṣṭum alaṃ dhairyaṃ na vā dṛḍhāgrahaṃ bheje.</s>\n\t  <pb edRef='#Rāva1954' n='27'/>\n\t  <s n='27-01'>Evaṃ tayor vaivāhikasaṃbandhe kathāśeṣamātre saṃjāte hanta svapatiṃ sā nijasantater janaka ity evāvalokayamāsa.</s>\n\t  <s n='27-02'>Prāyeṇa bhūyasīnāṃ dhīmatīnāṃ paristhityedṛkśocanīyayā bhāvyam iti manvānā patipremānandarase svapne 'py anāsvādite 'pi nijāvasthāṃ śocanīyāṃ nāmanyatāmīnā manāg api.</s>\n\t</p>\n\t<p xml:id='RāMigra_8'><s n='27-03'>Athaikadeyaṃ payodhiphenapāṇḍure śayanīye kṛtapadā prasvāpasukham anubabhūva.</s>\n\t  <s n='27-04'>Samayo 'yaṃ kila grīṣmartoḥ.</s>\n\t  <s n='27-05'>Avasare 'smin sarvato niśānāthasya saṃpūrṇakalāprāyasya dyutidugdhā dhavaladharā nicayena dhavalitam āsīd dharātalam.</s>\n\t  <s n='27-06'>Jalanidher jalāni hīrakanicaya iva cākacakyaṃ bhejire.</s>\n\t  <s n='27-07'>Pihiteṣu bhavanadvāreṣu svasvaprakoṣṭheṣu parijanāḥ prasuptā āsan.</s>\n\t  <s n='27-08'>Amīnāpi prasvapatī kamapy atimātrāramyaṃ svapnam adrākṣīt.</s>\n\t  <s n='27-09'>Yat tadīyabālasakhyā Saralayā tadīyasarvasvam api viluṇṭhya sā Hamidasya harmyān niṣkāsiteti.</s>\n\t  <s n='27-10'>Caṇḍavātyayā sahasā prahateva sarutaṃ prabudhya śayanāt <corr resp='#BG'>samutthāya</corr> nayane parimṛjatī saṃbhrameṇa ruddhakaṇṭhā cakitacakiteva viśithilāṅgayaṣṭiḥ skhalatpādābhyāṃ samīpavartinaḥ saudhasyādho bhūtalasthaṃ Saralāyā nilayam avalokyantī vātāyanasamīpaṃ ciram avatasthe.</s>\n\t  <s n='27-11'>Nitāntaviviktatayā viṣaṇṇamanā Amīnā jalābdher ūrmimālāyā mandamandamarmaraṃ śrāvaṃ śrāvaṃ parimṛditamṛṇālinīva mlānāṅgī priyajanasya kasyāpi mṛdulasparśajuṣaḥ sāntvanasyābhilāṣukābhūt.</s>\n\t  <s n='27-12'>Tāvat Saralāyāḥ śayyāgāraṃ vidyuddīpakadyotitaṃ vyaloki tayā.</s>\n\t  <s n='27-13'>Vātāyanasya sūkṣmanepathyasya pṛṣṭhataḥ Saralāyāḥ sukumāraśarīrayaṣṭir itas tataś calantī dṛggocaratām agād Amīnayāḥ.</s>\n\t  <s n='27-14'>Bhartari niryate nagarān niśīthinyāṃ kinnāma kartuṃ pravṛttā syāt Saraleti vyacintayat savismayam Amīnā.</s>\n\t  <s n='27-15'>Atha yāvat sakhīṃ samāhvayituṃ pravartate sā tāvat tasyaiva saudhasyādho gṛhapṛṣṭhabhāgato nirgacchantīṃ Hamidasyākṛtim iva kasyāpi puruṣasyākṛtiṃ vyalokayad Amīnā.</s>\n\t  <s n='27-16'>Tadanu ca jhaṭiti Saralāyāḥ śayyāgṛhasya dipikā nirvāpitābhut.</s>\n\t  <s n='27-17'>Nīravaṃ nibhṛtaṃ pracalan puruṣo 'yaṃ svapatir iti kṣaṇaṃ sā na vyaśvasīt paraṃ yadā svaharmyasya bahir dvāram udghāṭyāntaḥ sa prāviśat tadāyaṃ Hamidam antarā na <corr resp='#BG'>ko 'py</corr> anya iti pratītā'bhūt.</s>\n\t  <s n='27-18'>Pāṇḍuvadanā vepamānavigrahā kiṃkartavyapratipattimūḍhā sthitavatī ca.</s>\n\t  <s n='27-19'>Prabhātaprāyaḥ samayo na cirād bhavitā.</s>\n\t  <s n='27-20'>Kuta etāvān vilambaḥ pratyāgamasya bhartuḥ<orig>,</orig> kutaś ca Saralāyāḥ śayanagṛhaṃ madhyarātre prakāśitaṃ syād ity anekavitarkajālenākrāntā vātāyanāt parāvṛtyonnidranetryābhānūdayaṃ saṃbhrāntā'ntaḥpure gatāgatam akarod Amīnā.</s>\n\t  <s n='27-21'>Paredyur niśīthe punar gavākṣasavidhe sā ciraṃ sthitvāpi Saralāyā nilayam andhatamasāvṛtam apaśyat.</s>\n\t  <s n='27-22'>Bahiḥ sarvatra praśāntatādevī vyarājat.</s>\n\t  <s n='27-23'>Yāminīkāminīvadanatilakabindur induś candrikāvyājenāmbaratalāt sudhādhārābhir dharātalam adhāvat.</s>\n\t  <s n='27-24'>Antarāntarā vāridhivīcimālānāṃ mandamandaravo 'mīnāyāḥ karṇaśaṣkulīm apūrayat.</s>\n\t  <s n='27-25'>Atha yāvat parāvartate sā vātāyanāt tāvat pādacāradhvanim iva kasyāpy aśrauṣīt.</s>\n\t  <s n='27-26'>Dhvaninānenākṛṣṭeva gavākṣasavidhaṃ punaḥ sā yayau.</s>\n\t  <s n='27-27'>Na cirāc ca samīpavartinaḥ saudhasyādhastalabhāgān nirgachantī Hamidasya śarīrākṛtiḥ punas tasyā dṛkpathe nyapatat.</s>\n\t  <s n='27-28'>Himadhavalavasanopari śyāmakṣaumaprāvāro raktaturkoṣṇīṣaś ca niśākarakaranicaye vailakṣaṇyaṃ bhejāte.</s>\n\t  <s n='27-29'>Tataś ca gavākṣajālaprasāritai rajatamārjanīnibhaiḥ kalānidhikaranikaraiḥ saṃśodhitāndhakāre payodhiphenasaṃdoheneva nirmite śayanīya upaviśya saṃdehakoponmathitahṛdayā mukham adhaḥ kṛtvā niḥśvasyoṣṇaṃ ca sā tūṣṇīṃ tasthau.</s>\n\t</p>\n\t<p xml:id='RāMigra_9'><pb edRef='#Rāva1954' n='28'/>\n\t  <s n='28-01'>Evaṃ catasṛṣu niśāsu naiśānveṣaṇam upākramatāmīnā yāvat sā Saralāyāḥ kapaṭasya saṃjātapratyayābhūt.</s>\n\t  <s n='28-02'>Saralāhamidayor madhye nibhṛtāsaktisambandhaviṣaye na ko 'pi saṃdehaleśa iti niścitamatiḥ sā samabhūt.</s>\n\t  <s n='28-03'>Pratinaktaṃ vyatikaram imaṃ pratyakṣīkṛtya lohitavadanā kopasphuradadharā jājvalyamānalocanā śayane kṛtapadā parśvadvaye muhurmuhur luṭhantī nairāśyād avātiṣṭhata.</s>\n\t  <s n='28-04'>Kutarkaparavaśeyaṃ kriyāsamabhihāreṇodgacchadroṣabāṣpā krodhāgninā lulitalulitāṅgakais tāmyati sma pratidinam.</s>\n\t  <s n='28-05'>Aho kathaṃ nādyāvadhi Saralāyā gūḍhakauṭilyaṃ na tarkitaṃ mandadhiyā mayeti muhurmuhur vicintayantī bhṛśam akupyad ātmane.</s>\n\t</p>\n\t<p xml:id='RāMigra_10'><s n='28-06'>Atha pūrvavad yadā saha sakhyā śūcīśilpaṃ kartuṃ Saralā tasyāḥ prāsādaṃ samāyāt tadāmīnā'tyantanirutsāhā kopenāntareva tātapyamānā<orig>,</orig> hāsyavivarjitā samatiṣṭhata.</s>\n\t  <s n='28-07'>Kaiścid api gṛhakāryavyavasthākleśair udvejitā syat sahacarīti Saralā tām ullāsayituṃ savinodaṃ prāyatata.</s>\n\t  <s n='28-08'>Param adhikādhikam audāsīnyam evāvalambya vimanāyamānā sthithavaty Amīnā.</s>\n\t  <s n='28-09'>Uccaiḥ pustakapaṭhanaṃ cikīrṣuṃ Saralāṃ sapadi sapadi sahastavikṣepaṃ pratyākhyāt sā.</s>\n\t  <s n='28-10'>Prativāraṃ yadā Saralā viśrambhālāpaṃ kartuṃ prāvartata tadā tadvacobhir bhūyo vituṣṭahṛdayam ivātmānaṃ sā prādarśayat.</s>\n\t  <s n='28-11'>Tadanu Saralā smāraṃ smāraṃ kaver uktim atiparicayād avajñā saṃtatagamanād <corr resp='#BG'>anādaro</corr> bhavatīti vyaramad gamanāt sakhyā harmyam.</s>\n\t  <s n='28-12'>Amīnāyā hṛdi tāvat sahacarīṃ prati vidveṣāgnir adhikādhikaṃ samudjvalat.</s>\n\t  <s n='28-13'>Anavarataṃ ca vyacintayat sā yadā bālyād yasyāṃ pūrṇaśo vyaśvasaṃ seyam adya katham īdṛgadharmakarmaṇi pravṛttābhūt tatrāpi nijasakhyāḥ saha vallabhena.</s>\n\t  <s n='28-14'>Madhuramadhuravacāṃsi matpuraḥ samudīrya parokṣaṃ mām kathaṃ sā pratāritavatī.</s>\n\t  <s n='28-15'>Ahaha! Kathaṃ kamalām iva vimalāṃ<orig>,</orig> śāradām iva viśāradāṃ<orig>,</orig> satīm iva satīṃ svāṃ pradarṣayantī malinahṛdayā sthitavaty etāvat kālam.</s>\n\t  <s n='28-16'>Ahaṃ ca tāṃ viśvasanīyāṃ prāṇapriyāṃ ca bhaginīm iva samabhāvayam.</s>\n\t  <s n='28-17'>Api Hāmidasya vaibhavena mohitā syāt sā yat svapateḥ patnīvatsalasya parokṣa vyabhicārakarmaṇi prāvartateyam.</s>\n\t  <s n='28-18'>Kīdṛśo 'yaṃ viśvāsaghātaḥ.</s>\n\t  <s n='28-19'>Kīdṛśīyaṃ cañcalatā cittasya<orig>,</orig> yan matsahacaryaiva viśveṣāṃ narmapātraṃ kṛtāsmi.</s>\n\t  <s n='28-20'>Ahaha! Kathaṃ nāma tasyā viṣayāsaktiṃ vatsareṣv eteṣu nāvidam.</s>\n\t  <s n='28-21'>Kutaś ceyaṃ matgehasavidhe kṛtāvāsābhūta.</s>\n\t  <s n='28-22'>Api bhartuḥ parokṣe nibhṛtadurācārāya vyavasitam itthaṃ tayā.</s>\n\t  <s n='28-23'>Bāhyato mugdhānanāyā vinayasaṃpannāyāś ca tasyā hṛdi kauṭilyāhiḥ katham āśritaḥ syāt.</s>\n\t  <s n='28-24'>Sarvā api sahacarya ātmānaṃ nirāgasaṃ pradarśayantyo 'viśvasanīyāḥ syuḥ.</s>\n\t  <s n='28-25'>Itthaṃ tarkavitarkakaṇṭakanikaravyathitā sā Saralāṃ prastutaviṣayam uddiśya viśakalayya praṣṭukāmāpi svapratiṣṭhāyā alīkadarpāj joṣaṃ sthitavatī.</s>\n\t  <s n='28-26'>Saralāyāś cirasakhyaṃ tadīyamadhuravacaś ca svapna ivendrajālam iva māyādarśanam ivāmināyāḥ pratyabhād idānīm.</s>\n\t  <s n='28-27'>Ādhiṃ cātmano rahasi sahamānāvātiṣṭhata sā.</s>\n\t</p>\n\t<p xml:id='RāMigra_11'><pb edRef='#Rāva1954' n='29'/>\n\t  <s n='29-01'>Atha gacchatsu varṣeṣu śiśur eko 'mīnāyāḥ kenāpi vyādhinā grasta ity <corr resp='#BG'>ākarṇya</corr> tasya śuśrūṣāyāṃ sakhyai sahāyyaṃ praditsuḥ Saralā sānunayaṃ patradvārā tasyai <corr resp='#BG'>nyavedayat</corr>.</s>\n\t  <s n='29-02'>Paraṃ lekham imaṃ prāvaraṇād apasāryaiva yathāgataṃ vāhakāyād āpayad Amīnā.</s>\n\t  <s n='29-03'>Anena paramodvignāpi Saralā sakhyai nādruhyan manāg api.</s>\n\t  <s n='29-04'>Rugṇārbhakasyāmīnāyāś ca vṛttaṃ svasevakamukhād upalabhya joṣaṃ sthitā.</s>\n\t  <s n='29-05'>Athaikavatsarottaraṃ Hamido 'kasmāt kenāpi nirupāyarogeṇākrānto maraṇonmukhaḥ sthitaḥ.</s>\n\t  <s n='29-06'>Krameṇa sa ca naṣṭollāghatāśo nacirād vinaṣṭavāg āsanna<corr resp='#BG'>prāyo'ntakāla</corr> iti jñātvā Saralāyā gṛhasya diśam aṅgulyā nirdiśya muhurmuhuḥ kāpi <corr resp='#BG'>samāhūtayāmītīṅgitenaivāsūcayaj</corr> joṣam.</s>\n\t  <s n='29-07'>Bhartur āśayam avagatyāpi tasya parayoṣidāsaktim anabhinandamānā tatsūcanam avāmaṃstāmīnā.</s>\n\t  <s n='29-08'>Saralāyā ākṛtir hi hṛdi tasyāḥ śyāmaśyāmā mṛtyucchāyeva santatam <corr resp='#BG'>avasthitāsīt</corr>.</s>\n\t  <s n='29-09'>Atha pañcaṣadinottaraṃ bhagavato bhāskarasyāstamanasamaye Hamidaḥ prati paralokaṃ prasthitaḥ.</s>\n\t  <s n='29-10'>Tasya nidhanavṛttaṃ prativeśināṃ sapadi śrutipathe nyapatad acirāc ca <corr resp='#BG'>sarvato 'pi</corr> nagare prāsarat.</s>\n\t  <s n='29-11'>Bhartur mṛtyunā śokākulābhūd Amīneti na<orig>,</orig> paraṃ tasyākasmikāntena stambhitā nijaśayanāgare niścalātiṣṭhat.</s>\n\t  <s n='29-12'>Paricarāṇāṃ gamanāgamaninādena vṛddhasevakānām ākrośakallolena ca jāgaritā.</s>\n\t  <s n='29-13'>Tasyā bālakāḥ saṃbhrāntāḥ saṃtrastāś cābhyadhāvan mātuḥ śayyālayam.</s>\n\t  <s n='29-14'>Sā ca bālavatsalā gāḍhaṃ tān pariṣvajya mṛdulavacobhiś ca samāsvāsya nijaparyaṅke śāyitavatī.</s>\n\t  <s n='29-15'>Supteṣu teṣu Hamidasya sevako niḥśabdaṃ tām upetya nyavedayad yathāsnāpito dhūpito gandhādirūṣito vigrahaḥ svāminah.</s>\n\t  <s n='29-16'>Na cirād āyāsyanti nāgarikā anukampina<orig>,</orig> ito neṣyanty adhaḥ svāminaḥ pūtadeham uttaravidher anuṣṭhānārtham.</s>\n\t  <s n='29-17'>Purohitā hi samāyātāḥ.</s>\n\t  <s n='29-18'>Ity uktayā śīghram āyāmi tāvad iti pratyuktas tayā paricārako 'pāsarat.</s>\n\t  <s n='29-19'>Patyur antimadarśanasyecchayā 'mīnāntaḥpurān nirgatya dīrghadīrghagṛhābhyantaramārgān dīpamālābhir udbhāsitān samullaṅghya prāsādasya viśālasopānasamīpasthasya Hamidasya śayyāgṛhasya saṃnidhiṃ kathaṃ katham api prāpa.</s>\n\t  <s n='29-20'>Atha yāvat prakoṣṭhasya dvāram udghāṭayitum sā pravartate tāvat paśyati sopānapaṅktim ārohantīṃ śanaiḥ śanaiḥ Saralām.</s>\n\t  <s n='29-21'>Niśāmyaināṃ śītaśītasamīreṇa kampamānāṅgayaṣṭir iva tasthau vidhavā.</s>\n\t  <s n='29-22'>Avanatamukhī Saralā ca yāvat sahānubhūtiṃ pradarśayitum icchantī sakhīṃ saprema samāliṅgituṃ karapallavau vistārayati tāvad Amīnā tāṃ sahastavikṣepaṃ nivārya bravīti kaṭusvareṇa samāyātāsi niḥsaṃśayaṃ vallabhasyāntimadarśanāyeti.</s>\n\t  <s n='29-23'>Naivaṃ naivam.</s>\n\t  <s n='29-24'>Āyātāsmi khalu tvatkṛta iti paścāt pracalitā vikampitaśirāḥ pratyuvāca Saralā.</s>\n\t  <s n='29-25'>Apradattapratyuttarā ghanasaṃśayatamasāvṛtahṛdayā yāvad Amīnā bhartur āvāsadvāraṃ samudghāṭayati tāvad antaḥ kāñcana kāñcanāṅgīm aṅganāṃ dṛṣṭvā sākrośaṃ pṛṣṭhataḥ pracalitā'mīnā.</s>\n\t  <s n='29-26'><q>Kim idam? Keyam? Kuta iyam! Ahaha!</q> ity udīrayantī khalitasvareṇa cakitā visphāritalocanā sthambiteva sā sthitā.</s>\n\t  <s n='29-27'>Puṣpamālācchāditasya Hamidasya hi śayanasya savidhaṃ vinyastajānuḥ śyāmasūkṣmadukūlāmbaraveṣṭitāṅgayaṣṭiś cāruvadanā gauravarṇā śirīṣasukumāratanur mṛtasya pādayor nihitaśirāḥ śokajvālāvaliḍheva haridrākṣālitavadaneva niḥśabdaṃ vilapantī muktakaṇṭhaṃ kācit taruṇī vyaloki.</s>\n\t  <s n='29-28'>Amīnayā sānuyogaṃ nirdiṣṭām enām ālokya Saralā karṇe 'japat:</s>\n\t  <q><s n='29-29'>Sakhi sahaja evāsyāḥ śokodvegajanito vilāpo vigatāsoḥ prāṇeśvarasya kṛte.</s>\n\t  <pb edRef='#Rāva1954' n='30'/>\n\t  <s n='30-01'>Tayor dīrghānurāgābhijñayā tvayā bhāvyam.</s>\n\t  <s n='30-02'>Viditavṛttāḥ sarve 'pi prativeśino <corr resp='#BG'>'treti</corr>.</s></q>\n\t  <s n='30-03'>Katham? Kadā? Tvam evāsya praṇeśvarīti <corr resp='#BG'>mayākalitam iti</corr> prālapad Amīnā'sphuṭam.</s>\n\t  <s n='30-04'>Vismitā stambhiteva vacanam Amīnāyā nāvagacchantīva kṣaṇaṃ visphāritanayanāvātiṣṭhata Saralā.</s>\n\t  <s n='30-05'>Tataś ca vivarṇavadanam Amīnāyā vilokya sā savegam abhāṇīt.</s>\n\t  <q><s n='30-06'>Ayi mūḍhamate! Yathaihikasampattivaibhavaiśvaryādibhiḥ sanāthīkṛtāsi tvaṃ vidhinā<orig>,</orig> tathaiva tena patyuḥ premodrekasampattyaikasukhabhākkṛto 'sti jano 'yam.</s>\n\t  <s n='30-07'>Prāṇeśvaram antareṇetarapuruṣā me bhrātṛsamānā eva.</s></q>\n\t  <s n='30-08'>Iti samudīrya viratavacanā<orig>''</orig>ste Saralā tāvad Amīnā lajjayā natamukhī niḥśabdā sthitavatī.</s>\n\t  <s n='30-09'>Muhūrtottaraṃ labdhaprakṛtir uvāca Saralā punaḥ.</s>\n\t  <q><s n='30-10'>Avagatam idānīṃ mayā tava māṃ prati durāgrahahalāhalavikārasya kāraṇam.</s>\n\t  <s n='30-11'>Bālasakhyām anindyāyāṃ kutarkajanitaduṣṭasaṃśayapiśācabhāram āropya pañcasu varṣeṣv eteṣu tāṃ hanta dṛkpathād akāraṇaṃ niṣkāsya durmanāyamānam ātmānaṃ paryatāpayas tvaṃ vṛthā.</s>\n\t  <s n='30-12'>Vākpratiṣṭhāni dehināṃ vyavahāratantrāṇi.</s>\n\t  <s n='30-13'>Vāci khalu satyāsatyahetavo vyavasthitāḥ.</s>\n\t  <s n='30-14'>Yadi saralavacanena mām aprakṣyas tvaṃ tarhi yāthārthyam avediṣyaḥ.</s>\n\t  <s n='30-15'>Paraṃ hṛdi nibhṛtaṃ vaimanasyam āśritya vṛthā saṃśayajanitābhidrohāgnisantaptā mṛgīva ghorasaṃdehajanitakopavyāghrā<orig>''</orig>ghrātā nibhṛtam aśrupravāhair vṛthā snātā kriyāsamabhihāreṇa māṃ hṛdi śapantī ca dīrghakālaṃ sthitāsi.</s>\n\t  <s n='30-16'>Kāmaṃ tava bhartuś ceṣṭitaṃ nocitam āsīt khalu.</s>\n\t  <s n='30-17'>Paraṃ yavanadharmeṇa svadāretarāyāḥ parakīyāyāḥ aṅgīkāro yathānyāyam iti pratipadyata ity api viditam āsīt te.</s></q>\n\t  <s n='30-18'>Ākarṇyaitan nipatyāmīnā Saralāyāḥ pādayor viśithilavacanavinyāsā'timandasvarā lajjayā<orig>''</orig>nana āvirbhūtavividhabhāvabhaṅgā baddhāñjalir abravīt.</s>\n\t  <q><s n='30-19'>Sakhi! Kṣamyatāṃ<orig>,</orig> kṣamyatāṃ jano 'yam.</s>\n\t  <s n='30-20'>Sanāthāpy ahaṃ cirāt parāṅmukhībhūte nāthe 'nāthībhūteva kathaṃ kathamapi kālam ayāpayam.</s>\n\t  <s n='30-21'>Nāthasya nidhanenādya yathāpūrvaṃ nirviśeṣam avasthitāsmi khalu.</s>\n\t  <s n='30-22'>Paraṃ cirād ātmanaiva niḥsāritabālasakhī daivayogāt punar mayopalabdheti madbhāgyabhāskaro 'yam iti pramuditāntaraṅgāsmīti vacaḥ punaruktir eva syāt.</s>\n\t  <s n='30-23.1'>Hanta! Itaḥ param ājīvam āvām ubhe dṛḍhabaddhasakhye sthāsyāva</s></q>\n\t  <s n='30-23.2'>ity udīrya Saralāṃ gāḍham āśliṣya nijaśayanāgāram enām anayad Amīnā.</s>\n\t</p>\n      </div>\n    </body>\n  \n"
}