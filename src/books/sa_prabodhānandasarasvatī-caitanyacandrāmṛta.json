{
  "title": "sa_prabodhānandasarasvatī-caitanyacandrāmṛta",
  "body": "<body xmlns='http://www.tei-c.org/ns/1.0'>\n\n<p>There are two numbering systems for this text. The material is\nsometimes organized into twelve themes and numbered accordingly.\nThose numbers are given in brackets. The editions used were:\n- Stava-kalpa-druma, (ed.) Bhakti Saranga Goswami. Vrindavan, 1959\n- śrī-śrī-caitanya-candrāmṛta, (ed.) Bhakti Vilasa Tirtha. Mayapur,\n  Chaitanya Math. 3rd edition, 1992.\nTexts without an alternative number are not found in either one of\nthe editions. No attempt has been made to provide alternative readings.</p>\n\n<p>stumas taṃ caitanyākṛtim ativimaryāda-paramā-\ndbhutaudāryaṃ varyaṃ vraja-pati-kumāraṃ rasayitum |\nviśuddha-sva-premonmada-madhura-pīyuṣa-laharīṃ\npradātuṃ cānyebhyaḥ para-pada-navadvīpa-prakaṭam ||1|| (1)</p>\n\n<p>sarvair āmnāya-cūḍāmaṇibhir api na saṃlakṣyate yat svarūpaṃ\nśrīśa-brahmādy-agamyā sumadhura-padavī kāpi yasyāsti ramyā |\nyenākasymāj jagac-chrī-hari-rasa-madirā-mattam etad vyadhāyi\nśrīmac-caitanya-candraḥ sa kim u mama girāṃ gocaraś cetaso vā ||2|| (137)</p>\n\n<p>dharme niṣṭhāṃ dadhad anupamāṃ viṣṇu-bhaktiṃ gariṣṭhāṃ\nsaṃbibhrāṇo dadhad ahaha hṛt-tiṣṭhatīvāśma-sāram |\nnīco goghrād api jagad aho plāvayaty aśru-pūraiḥ\nko vā jānāty ahaha gahanaṃ heama-gaurāṅga-raṅgam ||3|| (127)</p>\n\n<p>dharmāspṛṣṭaḥ satata-paramāviṣṭa evātyadharme\ndṛṣṭiṃ prāpto na hi khalu satāṃ sṛṣṭiṣu kvāpi no san |\nyad datta-śrī-hari-rasa-sudhā-svāda-mattaḥ pranṛtya-\nty uccair gāyaty atha viluṭhati staumi taṃ kañcid īśam ||4|| (2)</p>\n\n<p>akasmād evāvirbhavati bhagavan-nāma-laharī\nparītānāṃ pāpair api purubhir eṣāṃ tanu-bhṛtām |\naho vajra-prāyaṃ hṛd api navanītāyitam abhūn\nnṝṇāṃ yasmin loke'vatarati sa gauro mama gatiḥ ||5|| (110)</p>\n\n<p>na yogo na dhyānaṃ na ca japa-tapas-tyāga-niyamā\nna vedā nācāraḥ kva nu bata niṣiddhādy-uparatiḥ |\nakasmāc caitanye'vatarati dayāsāra-hṛdaye\npumarthānāṃ mauliṃ param iha mudā luṇṭhati janaḥ ||6|| (111)</p>\n\n<p>yan nāptaṃ karma-niṣṭhair na ca samadhigataṃ yat tapo-dhyāna-yogai-\nrvairāgyais tyāga-tattva-stutibhir api na yat tarkitaṃ cāpi kaiścit |\ngovinda-prema-bhājām api na ca kalitaṃ yad-rahasyaṃ svayaṃ tan-\nnāmnaiva prādurāsīd avatarati pare yatra taṃ naumi gauram ||7|| (3)</p>\n\n<p>dhig astu brahmāhaṃ vadana-pariphullān jaḍa-matīn\nkriyāsaktān dhig dhig vikaḍa-tapaso dhik ca yaminaḥ |\nkim etān śocāmo viṣaya-rasa-mattān nara-paśūn\nna keṣāṃcil leśo'py ahaha milito gaura-madhunaḥ ||8|| (32)</p>\n\n<p>badhnan prema-bhara-prakampita-karo granthīn kaṭī-ḍorakaiḥ\nsaṅkhyātuṃ nija-loka-maṅgala-hare-kṛṣṇeti-nāmnāṃ japan |\naśru-snāta-mukhaḥ svam eva hi jagannāthaṃ didṛkṣur gatā-\nyātair gaura-tanur vilocana-mudaṃ tanvan hariḥ pātu vaḥ ||9|| (16)</p>\n\n<p>pāṣāṇaḥ pariṣocito'mṛta-rasair naivāṅkuraḥ sambhavet\nlāṅgūlaṃ saramāpater vivṛṇataḥ syād asya naivārjavam |\nhastāv unnayatā budhāḥ katham aho dhāryaṃ vidhor maṇḍalaṃ\nsarvaṃ sādhanam astu gaura-karuṇābhāve na bhāvotsavaḥ ||10|| (36)</p>\n\n<p>saundarye kāma-koṭiḥ sakala-jana-samāhlādane candra-koṭir\nvātsalye mātṛ-koṭis tridaśa-viṭapito'py adbhutaudārya-koṭiḥ |\ngāmbhīrye'mbhodhi-koṭir madhuramaṇi sudhā-kṣīra-mādhvīka-koṭir\ngauro devaḥ sa jīyān praṇaya-rasa-pade darśitāś carya-koṭiḥ ||11|| (101)</p>\n\n<p>premā nāmādbhutārthaḥ śravaṇa-patha-gataḥ kasya nāmnāṃ mahimnaḥ\nko vettā kasya vṛndāvana-vipina-mahā-mādhurīṣu praveśaḥ |\nko vā jānāti rādhāṃ parama-rasa-camatkāra-mādhurya-sīmām\nekaś caitanya-candraḥ parama-karuṇayā sarvam āviścakāra ||12|| (130)</p>\n\n<p>namaś caitanya-candrāya koṭi-candrānana-tviṣe |\npremānandābdhi-candrāya cāru-candrāṃśu-hāsine ||13|| (8)</p>\n\n<p>yasyaiva pādāmbuja-bhakti-labhyaḥ\npramābhidhānaḥ paramaḥ pumarthaḥ |\ntasmai jagan-maṅgala-maṅgalāya\ncaitanya-candrāya namo namas te ||14|| (9)</p>\n\n<p>dadhan mūrdhany ūrdhvaṃ mukulita-karāmbhoja-yugalaṃ\ngalan-netrāmbhobhiḥ snapita-mṛdu-gaṇḍa-sthala-yugam |\ndukūlenāvītaṃ nava-kamala-kiñjalka-rucinā\nparaṃ jyotir gauraṃ kanaka-rucira-cauraṃ praṇamata ||15|| (81)</p>\n\n<p>siṃha-skandhaṃ madhura-madhuraṃ smera-gaṇḍa-sthalāntaṃ\ndurvijñeyojjvala-rasa-mayāścarya-nānā-vikāram |\nbibhrat kāntiṃ vikaca-kanakāmbhoja-garbhābhirāmām\nekībhūtaṃ vapur avatu vo rādhayā mādhavasya ||16|| (13)</p>\n\n<p>pūrṇa-prema-rasāmṛtābdhi-laharī-lolāṅga-gaura-cchaṭā-\nkoṭy-ācchādita-viśvam īśvara-vidhi-vyāsādibhiḥ saṃstutam |\ndurlakṣyāṃ śruti-koṭibhiḥ prakaṭayan mūrtiṃ jagan-mohinīm\nāścaryaṃ lavaṇoda-rodhasi paraṃ brahma svayaṃ nṛtyati ||17|| (131)</p>\n\n<p>uddāma-dāmanaka-dāma-gaṇābhirāma-\nmārāmarāmam avirāma-gṛhīta-nāmā |\nkāruṇya-dhāma kanakojjvala-gaura-dhāma\ncaitanya-nāma paramaṃ kalayāma dhāma ||18|| (69)</p>\n\n<p>avatīrṇe gaura-candre vistīrṇe prema-sāgare |\nsuprakāśita-ratnaughe yo dīno dīna eva saḥ ||19|| (34)</p>\n\n<p>śravaṇa-manana-saṅkīrtyādi-bhaktyā murārer\nyadi parama-pumarthaṃ sādhayet ko'pi bhadram |\nmama tu parama-pāra-prema-pīyūṣa-sindhoḥ\nkim api rasa-rahasyaṃ dhāma gauraṃ namasyam ||20|| (58)</p>\n\n<p>niṣṭhāṃ prāptā vyavahṛti-tatir laukikī vaidikī yā\nyā vā lajjā prahasan-samudgāna-nāṭyotsaveṣu |\nye vābhuvann ahaha sahaja-prāṇa-dehārtha-dharmā\ngauraś cauraḥ sakalam aharat ko'pi me tīvra-vīryaḥ ||21|| (60)</p>\n\n<p>mahākarma-sroto-nipatitam api sthairyam ayate\nmahā-pāṣāṇebhyo'py atikaṭhinam eti drava-daśām |\nnaṭaty ūrdhvaṃ niḥsādhanam api mahā-yogi-manasāṃ\nbhuvi śrī-caitanye'vatarati manaś citra-vibhave ||22|| (112)</p>\n\n<p>strī-putrādi-kathāṃ jahur viṣayiṇaḥ śāstra-pravādaṃ budhā\nyogīndrā vijahur marun-niyama-ja-kleśaṃ tapas tāpasāḥ |\njñānābhyāsa-vidhiṃ jahuś ca yatayaś caitanya-candre parām\nāviṣkurvati bhakti-yoga-padavīṃ naivānya āsīd rasaḥ ||23|| (113)</p>\n\n<p>bhrāntaṃ yatra munīśvarair api purā yasmin kṣamā-maṇḍale\nkasyāpi praviveśa naiva dhiṣaṇā yad veda no vā śukaḥ |\nyatra kvāpi kṛpāmayena ca nije'py udghāṭitaṃ śauriṇā\ntasminn ujjvala-bhakti-vartmani sukhaṃ khelanti gaura-priyāḥ ||24|| (18)</p>\n\n<p>īśaṃ bhajantu puruṣārtha-catuṣṭayāśā\ndāsā bhavantu ca vidhāya harer upāsāḥ |\nkiñcid rahasya-pada-lobhita-dhīr ahaṃ tu\ncaitanya-candra-caraṇaṃ śaraṇaṃ karomi ||25|| (59)</p>\n\n<p>apy agaṇya-mahā-puṇyam ananya-śaraṇaṃ hareḥ |\nanupāsita-caitanyam adhanyaṃ manyate matiḥ ||26|| (31)</p>\n\n<p>bhrātaḥ kīrtaya nāma gokula-pater uddāma-nāmāvalīṃ\nyad vā bhāvaya tasya divya-madhuraṃ rūpaṃ jagan-mohanam |\nhanta prema-mahā-rasojjvala-pade nāśāpi te sambhavet\nśrī-caitanya-mahāprabhor yadi kṛpā-dṛṣṭiḥ paten na tvayi ||27|| (82)</p>\n\n<p>bhūto vā bhavitāpi vā bhavati vā kasyāpi yaḥ ko'pi vā\nsambandho bhagavat-padāmbuja-rase nāsmin jagan-maṇḍale |\ntat sarvaṃ nija-bhakti-rūpa-paramaiśvaryeṇa vikrīḍato\ngaurasyaiva kṛpā-vijṛmbhitatayā jānanti nirmatsarāḥ ||28|| (28)</p>\n\n<p>svādaṃ svādaṃ madhurima-bharaṃ svīya-nāmāvalīnāṃ\nmādaṃ mādaṃ kim api vivaśībhūta-visrasta-gātraḥ |\nvāraṃ vāraṃ vraja-pati-guṇān gāya gāyeti jalpan\ngauro dṛṣṭaḥ sakṛd api na yair durghaṭā teṣu bhaktiḥ ||29|| (38)</p>\n\n<p>abhūd gehe gehe tumula-hari-saṅkīrtana-ravo\nbabhau dehe dehe vipula-pulakāśru-vyatikaraḥ |\napi snehe snehe parama-madhurotkarṣa-padavī\ndavīyasyāmnāyād api jagati gaure'vatarati ||30|| (114)</p>\n\n<p>jāḍyaṃ karmasu kutracij japa-tapo-yogādikaṃ kutracid-\ngovindārcana-vikriyā kvacid api jñānābhimānaḥ kvacit |\nśrī-bhaktiḥ kvacid ujjvalāpi ca harer vāṅ-mātra eva sthitā\nhā caitanya kuto gato'si padavī kutrāpi te nekṣyate ||31|| (138)</p>\n\n<p>vinā bījaṃ kiṃ nāṅkura-jananam andho'pi na kathaṃ\nprapaśyen no paṅgur giri-śikharam ārohati katham |\nyadi śrī-caitanye hari-rasa-mayāścarya-vibhave'\npy abhaktānāṃ bhāvī katham api para-prema-rabhasaḥ ||32|| (39)</p>\n\n<p>akasmād evaitad bhuvanam abhitaḥ plāvitam abhūn\nmahā-premāmbhodheḥ kim api rasa-vanyābhir akhilam |\nakasmāc cādṛṣṭa-śruta-cara-vikārair alam abhūc\ncamatkāraḥ kṛṣṇe kanaka-rucirāṅge'vatarati ||33|| (115)</p>\n\n<p>are mūḍhā gūḍhāṃ vicinuta harer bhakti-padavīṃ\ndavīyasyā dṛṣṭyāpy aparicita-pūrvāṃ munivaraiḥ |\nna viśrambhaś citte yadi yadi ca daurlabhyam iva tat\nparityajyāśeṣaṃ vrajata śaraṇaṃ gaura-caraṇam ||34|| (80)</p>\n\n<p>tāvad brahma-kathā vimukta-padavī tāvan na tiktī-bhavet\ntāvac cāpi viśṛṅkhalatvam ayate no loka-veda-sthitiḥ |\ntāvac chāstra-vidāṃ mithaḥ kala-kalo nānā-bahir-vartmasu\nśrī-caitanya-padāmbuja-priya-jano yāvan na dig-gocaraḥ ||35|| (19)</p>\n\n<p>sadā raṅge nīlācala-śikhara-śṛṅge vilasato\nharer eva bhrājan-mukha-kamala-bhṛṅgekṣaṇa-yugam |\nsamuttuṅga-premonmada-rasa-taraṅgaṃ mṛga-dṛśām\nanaṅgaṃ gaurāṅgaṃ smaratu gata-saṅgaṃ mama manaḥ ||36|| (70)</p>\n\n<p>kvacit kṛṣṇāveśān naṭati bahubhaṅgīm abhinayan\nkvacid rādhāviṣṭo hari hari harīty ārta-ruditaḥ |\nkvacid riṅgan bālaḥ kvacid api ca gopāla-carito\njagad gauro vismāpayati bahu-bhaṅgī-madhurimā ||37|| (128)</p>\n\n<p>aye na kuru sāhasaṃ tava hasanti sarvodyamaṃ\njanāḥ parita unmadā hari-rasāmṛtāsvādinaḥ |\nidaṃ tu nibhṛtaṃ śṛṇu praṇaya-vastu prastūyate\nyad eva nigameṣu tat patir ayaṃ hi gauraḥ param ||38|| (83)</p>\n\n<p>udgṛhṇanti samasta-śāstram abhito durvāra-garvāyitā\ndhanyaṃ-manya-dhiyaś ca karma-tapa-ādy-uccāvaceṣu sthitāḥ |\ndvitrāṇy eva japanti kecana harer nāmāni vāmāśayāḥ\npūrvaṃ samprati gauracandra udite premāpi sādhāraṇaḥ ||39|| (116)</p>\n\n<p>pāpīyān api hīna-jātir api duḥśīlo'pi duṣkarmaṇāṃ\nsīmāpi śvapacādhamo'pi satataṃ durvāsanāḍhyo'pi ca |\ndurdeśa-prabhavo'pi tatra vihitāvāso'pi duḥsaṅgato\nnaṣṭo'py uddhṛta eva yena kṛpayā taṃ gauram eva stumaḥ ||40|| (78)</p>\n\n<p>acaitanyam idaṃ viśvaṃ yadi caitanyam īśvaram |\nna viduḥ sarva-śāstra-jñā hy api bhrāmyanti te janāḥ ||41|| (37)</p>\n\n<p>deve caitanya-nāmany avatarati sura-prārthya-pādābja-seve\nviṣvadrīcīḥ pravistārayati sumadhura-prema-pīyūṣa-vīcīḥ |\nko bālaḥ kaś ca vṛddhaḥ ka iha jaḍa-matiḥ ko budhaḥ ko varākaḥ\nsarveṣām aikarasyaṃ kim api hari-pade bhakti-bhājāṃ babhūva ||42|| (117)</p>\n\n<p>dattvā yaḥ kam api prasādam atha sambhāṣya smita-śrī-mukhaṃ\ndūrāt snigdha-dṛśā nirīkṣya ca mahā-premotsavaṃ yacchati |\nyeṣāṃ hanta kutarka-karkaśa-dhiyāṃ tatrāpi nātyādaraḥ\nsākṣāt pūrṇa-rasāvatāriṇi harau duṣṭā amī kevalam ||43|| (45)</p>\n\n<p>kāśī-vāsān api na gaṇaye kiṃ gayāṃ mārgaye'haṃ\nmuktiḥ śuktībhavati yadi me kaḥ parārtha-prasaṅgaḥ |\ntrāsābhāsaḥ sphurati na mahā-raurave'pi kva bhītiḥ\nstrī-putrādau yadi kṛpayate deva-devaḥ sa gauraḥ ||44|| (99)</p>\n\n<p>belāyāṃ lavaṇodadher madhurima-prāg-bhāva-sāra-sphural-\nlīlāyāṃ nava-vallavī-rasa-nidher āveśayantī jagat |\nkhelāyām api śaiśave nija-rucā viśvaika-saṃmohinī\nmūrtiḥ kācana kāñcana-drava-mayī cittāya me rocate ||45|| (129)</p>\n\n<p>dṛṣṭvā mādyati nūtanāmbuda-cayaṃ saṃvīkṣya barhaṃ bhaved\natyantaṃ vikalo vilokya valitāṃ guñjāvalīṃ vepate |\ndṛṣṭe śyāma-kiśorake'pi cakitaṃ dhatte camatkāritām\nitthaṃ gaura-tanuḥ pracārita-nija-premā hariḥ pātu vaḥ ||46|| (14)</p>\n\n<p>duṣkarma-koṭi-niratasya duranta-ghora-\ndurvāsanā-nigaḍa-śṛṅkhalitasya gāḍham |\nkliśyan mateḥ kumati-koṭi-kadarthitasya\ngauraṃ vinādya mama ko bhaviteha bandhuḥ ||47|| (51)</p>\n\n<p>hā hanta citta-bhuvi me paramoṣarāyāṃ\nsad-bhakti-kalpa-latikāṅkuritā kathaṃ syāt |\nhṛdy ekam eva paramāśasatnīyam asti\ncaitanya-nāma kalayan na kadāpi śocyaḥ ||48|| (53)</p>\n\n<p>kṛpā-sindhuḥ sandhyāruṇa-rucira-citrāmbara-daro-\njjvalaḥ pūrṇa-premāmṛta-maya-mahājyotir amalaḥ |\nśacī-garbha-kṣīrābmbudhibhava udārādbhuta-kalaḥ\nkalānāthaḥ śrīmān udayatu mama svānta-nabhasi ||49|| (15)</p>\n\n<p>kva tāvad vairāgyaṃ kva ca viṣaya-vārtāsu narake-\nṣvivodvegaḥ kvāsau vinaya-bhara-mādhurya-laharī |\nkva tat tejo vālaukikam atha mahā-bhakti-padavī\nkva sā vā sambhāvyā yad avakalitaṃ gaura-gatiṣu ||50|| (20)</p>\n\n<p>sva-pādāmbhojaika-praṇaya-laharī-sādhana-bhṛtāṃ\nśiva-brahmādīnām api ca sumahā-vismaya-bhṛtām |\nmahā-premāveśāt kim api naṭanām unmada iva\nprabhur gauro jīyāt prakaṭa-paramāścarya-mahimā ||51|| (102)</p>\n\n<p>sarve nārada-śaṅkarādaya ihāyātāḥ svayaṃ śrīr api\nprāptā deva-halāyudho'pi milito jātāś ca te vṛṣṇayaḥ |\nbhūyaḥ kiṃ vraja-vāsino'pi prakaṭā gopāla-gopyādayaḥ\npūrṇa-prema-raseśvare'vatarati śrī-gauracandre bhuvi ||52|| (118)</p>\n\n<p>bhṛtyāḥ snigdhā atha sumadhura-projjvalodāra-bhājas\ntat-pādābja-dvitaya-savidhe sarva evāvatīrṇāḥ |\nprāpuḥ pūrvādhikatara-mahāprema-pīyūṣa-lakṣmīṃ\nsva-premāṇaṃ vitarati jagaty adbhutaṃ hema-gaure ||53|| (119)</p>\n\n<p>alaukikyā premonmada-rasa-vilāsa-prathanayā\nna yaḥ śrī-govindānucara-saciveṣv eṣu kṛtiṣu |\nmahāścaryaṃ premotsavam api haḍhād dātari na yan\nmatir gaure sākṣāt para iha sa mūḍho nara-paśuḥ ||54|| (40)</p>\n\n<p>asaṅkhyāḥ śruty-ādau bhagavad-avatārā nigaditāḥ\nprabhāvaṃ kaḥ sambhāvayatu param īśād itarataḥ |\nkim anyat mat-preṣṭhe kati kati satāṃ nāpy anubhavās\ntathāpi śrī-gaure hari hari na mūḍhā hari-dhiyaḥ ||55|| (41)</p>\n\n<p>rakṣo-daitya-kulaṃ hataṃ kiyad idaṃ yogādi-vartma-kriyā-\nmārgo vā prakaṭī-kṛtaḥ kiyad idaṃ sṛṣṭy-ādikaṃ vā kiyat |\nmediny-uddharaṇādikaṃ kiyad idaṃ premojjvalāyā mahā-\nbhakter vartma-karīṃ parāṃ bhagavataś caitanya-mūrtiṃ stumaḥ ||56|| (7)</p>\n\n<p>sākṣān-mokṣādikārthān vividha-vikṛtibhis tucchatāṃ darśantaṃ\npremānandaṃ prasūte sakala-tanu-bhṛtāṃ yasya līlā-kaṭākṣaḥ |\nnāsau vedeṣu gūḍho jagati yadi bhaved īśvaro gauracandras\ntat-prāpto'nīśa-vādaḥ śiva śiva gahane viṣṇu-māye namaste ||57|| (42)</p>\n\n<p>vāso me varam astu ghora-dahana-vyālāvalī-pañjare\nśrī-caitanya-padāravinda-vimukhair mā kutracit saṅgamaḥ |\nvaikuṇṭhādi-padaṃ svayaṃ ca militaṃ no me mano lipsate\npādāmbhoja-rasa-cchaṭā yadi manāk gaurasya no rasyate ||58|| (65)</p>\n\n<p>sakṛn nayana-gocarīkṛta-tad-aśru-dhārākula-\npraphulla-kamalekṣaṇa-praṇaya-kātara-śrī-mukhaḥ |\nna gaura-caraṇaṃ jihāsati kadāpi lokottara-\nsphuran-madhurimārṇavaṃ nava-navānurāgonmadaḥ ||59|| (21)</p>\n\n<p>ācarya dharmaṃ paricarya viṣṇuṃ\nvicarya tīrthāni vicārya vedān |\nvinā na gaura-priya-pāda-sevāṃ\nvedādi-duṣprāpa-padaṃ vidanti ||60|| (22)</p>\n\n<p>jñānādi-vartma-viruciṃ vraja-nātha-bhakti-\nrītiṃ na vedmi na ca sad-guravo milanti |\nhā hanta hanta mama kaḥ śaraṇaṃ nigūḍha-\ngauro haris tava na karṇa-pathaṃ gato'sti ||61|| (84)</p>\n\n<p>mṛgyāpi sā śiva-śukoddhava-nāradādyair\nāścarya-bhakti-padavī na davīyastī naḥ |\ndurbodha-vaibhava-pate mayi pāmare'pi\ncaitanya-candra yadi te karuṇā-kaṭākṣaḥ ||62|| (55)</p>\n\n<p>vṛthāveśaṃ karmasv apanayata vārtām api manāk\nna karṇābhyarṇe'pi kvacana nayatādhyātma-saraṇeḥ |\nna mohaṃ dehādau bhajata paramāścarya-madhuraḥ\npumarthānāṃ maulir milati bhavatāṃ gaura-kṛpayā ||63|| (85)</p>\n\n<p>alaṃ śāstrābhyāsair alam ahaha tīrthāṭanikayā\nsadā yoṣid-vyāghryās trasata vitathaṃ thūtkuruta re |\ntṛṇaṃ-manyā dhanyāḥy śrayata kila sannyāsi-kapaṭaṃ\nnaṭantaṃ gaurāṅgaṃ nija-rasa-madād ambudhi-taṭe ||64|| (86)</p>\n\n<p>uccair āsphālayantaṃ kara-caraṇam aho hema-daṇḍa-prakāṇḍau\nbāhū proddhṛtya sat-tāṇḍava-tarala-tanuṃ puṇḍarīkāyatākṣam |\nviśvasyāmaṅgalaghnaṃ kim api hari-harīty unmadānanda-nādair\nvande taṃ deva-cūḍāmaṇim atula-rasāviṣṭa-caitanya-candram ||65|| (10)</p>\n\n<p>huṅkārair daśa-diṅmukhaṃ mukharayann aṭṭahāsa-cchaṭā-\nvīcībhiḥ sphuṭa-kundakairava-gaṇa-prodbhāsi kurvan nabhaḥ |\nsarvāṅgaḥ pavanoccalac-cala-dala-prāya-prakampaṃ dadhan\nmattaḥ prema-rasonmadāpluta-gatir gauro hariḥ śobhate ||66|| (106)</p>\n\n<p>kva sā niraṅkuśa-kṛpā kva tad-vaibhavam adbhutam |\nkva sā vatsalatā śaure yādṛk gaure tavātmani ||67|| (56)</p>\n\n<p>ānanda-līlā-maya-vigrahāya\nhemābha-divya-cchavi-sundarāya |\ntasmai mahā-prema-rasa-pradāya\ncaitanya-candrāya namo namas te ||68|| (11)</p>\n\n<p>mahā-puruṣa-mānināṃ sura-munīśvarāṇāṃ nijaṃ\npadāmbujam ajānatāṃ kim api garva-nirvāsanam |\naho nayana-gocaraṃ nigama-cakra-cūḍā-cayaṃ\nśacī-sutam acīkarat ka iha bhūri-bhāgyodayaḥ ||69|| (29)</p>\n\n<p>āstāṃ nāma mahān mahān iti ravaḥ sarva-kṣamā-maṇḍale\nloke vā prakaṭāstu nāma mahatī siddhiś camatkāriṇī |\nkāmaṃ cāru-caturbhujatvam ayatām ārādhya viśveśvaraṃ\nceto me bahumanyate nahi nahi śrī-gaura-bhaktiṃ vinā ||70|| (66)</p>\n\n<p>nirdoṣaś cāru-nṛtyo vidhuta-malinatā-vakra-bhāvaḥ kadācin\nniḥśeṣa-prāṇi-tāpa-traya-haraṇa-mahā-prema-pīyūṣa-varṣī |\nudbhūtaḥ ko'pi bhāgyodaya-rucira-śacīgarbha-dugdhāmbu-rāśer\nbhaktānāṃ hṛc-cakora-svadita-pada-rucir bhāti gaurāṅga-candraḥ ||71|| (107)</p>\n\n<p>devā dundubhi-vādanaṃ vidadhire gandharva-mukhyā jaguḥ\nsiddhāḥ santata-puṣpa-vṛṣṭibhir imāṃ pṛthvīṃ samācchādayan |\ndivya-stotra-parā maharṣi-nivahāḥ prītyopatasthur nija-\npremonmādini tāṇḍavaṃ racayati śrī-gauracandre bhuvi ||72|| (133)</p>\n\n<p>matta-keśari-kiśora-vikramaḥ\nprema-sindhu-jagad-āplavodyamaḥ |\nko'pi divya-nava-hema-kandalī-\nkomalo jayati gaura-candramāḥ ||73|| (100)\nalaṅkāraḥ paṅkeruha-nayana-niḥsyandi-payasāṃ\npṛṣadbhiḥ san-muktā-phala-sulalitair yasya vapuṣi |\nudañcad-romāñcair api ca paramā yasya suṣamā\ntam ālambe gauraṃ harim aruṇa-rociṣṇu-vasanam ||74|| (71)</p>\n\n<p>kandarpād api sundaraḥ surasarit-pūrād aho pāvanaḥ\nśītāṃśor api śītalaḥ sumadhuro mādhvīka-sārād api |\ndātā kalpa-mahīruhād api mahān snigdho jananyā api\npremṇā gaura-hariḥ kadā nu hṛdi me dhyātuḥ padaḥ dhāsyati ||75|| (72)</p>\n\n<p>puñjaṃ puñjaṃ madhura-madhur-prema-mādhvī-rasānāṃ\ndattvā dattvā svayam urudayo modayan viśvam etat |\neko devaḥ kaṭi-taṭa-milan-mañju-māñjiṣṭa-vāsā\nbhāsā nirbhartsita-nava-taḍit-koṭir eva priyo me ||76|| (73)</p>\n\n<p>dṛṣṭaḥ spṛṣṭaḥ kīrtitaḥ saṃsmṛto vā\ndūrasthair apy ānato vādṛto vā |\npremṇaḥ sāraṃ dātum īśo ya ekaḥ\nśrī-caitanyaṃ naumi devaṃ dayālum ||77|| (4)</p>\n\n<p>siñcan siñcan nayana-payasā pāṇḍu-gaṇḍa-sthalāntaṃ\nmuñcan muñcan pratimuhur aho dīrgha-niḥśvāsa-jātam |\nuccaiḥ krandan karuṇa-karuṇo dīrgha-hā-heti-nādo\ngauraḥ ko'pi vraja-virahiṇī-bhāva-magnaś cakāsti ||78|| (108)</p>\n\n<p>kiṃ tāvad bata durgameṣu viphalaṃ yogādi-mārgeṣv aho\nbhaktiṃ kṛṣṇa-padāmbuje vidadhataḥ sarvārtham āluṇṭhataḥ |\nāśā prema-mahotsave yadi śiva-brahmādy-alabhye'dbhute\ngaure dhāmani durvigāha-mahimodāre tadā rajyatām ||79|| (87)</p>\n\n<p>hasanty uccair uccair ahaha kula-vadhvo'pi parito\ndravībhāvaṃ gacchanty api kuviṣaya-grāva-ghaṭitāḥ |\ntiraskurvanty ajñā api sakala-śāstrajña-samitiṃ\nkṣitau śrī-caitanye'dbhuta-mahima-sāre'vatarati ||80|| (120)</p>\n\n<p>prāyaś caitanyam āsīd api sakala-vidāṃ neha pūrvaṃ yad eṣāṃ\nkhaarvā sarvārtha-sāre'py akṛta nahi padaṃ kuṇṭhitā buddhi-vṛttiḥ |\ngambhīrodāra-bhāvojjvala-rasa-madhura-prema-bhakti-praveśaḥ\nkeṣāṃ nāsīd idānīṃ jagati karuṇayā gaura-candre'vatīrṇe ||81|| (121)</p>\n\n<p>abhivyakto yatra druta-kanaka-gauro harir abhūn\nmahimnā tasyaiva praṇaya-rasa-magnaṃ jagad abhūt |\nabhūd uccair uccais tumula-hari-saṅkīrtana-vidhiḥ\nsa kālaḥ kiṃ bhūyo'py ahaha parivartate madhuraḥ ||82|| (139)</p>\n\n<p>saiveyaṃ bhuvi dhanya-gauḍa-nagarī velāpi saivāmbudheḥ\nso'yaṃ śrī-puruṣottamo madhupates tāny eva nāmāni ca |\nno kutrāpi nirīkṣyate hari hari premotsavas tādṛśo\nhā caitanya kṛpā-nidhāna tava kiṃ vikṣe punar vaibhavam ||83|| (140)</p>\n\n<p>apārāvāraṃ cedam ṛtamaya-pāthodhim adhikaṃ\nvimathya prāptaṃ syāt kim api paramaṃ sāram atulam |\ntathāpi śrī-gaurākṛti-madana-gopāla-caraṇa-\ncchaṭā-spṛṣṭānāṃ tad vahati vikaṭām eva kaṭutām ||84|| (23)</p>\n\n<p>tṛṇād api sunīcatā sahaja-saumya-mugdhākṛtiḥ\nsudhā-madhura-bhāṣitā viṣaya-gandha-thūthūtkṛtiḥ |\nhari-praṇaya-vihvalā kim api dhīranārambhitā\nbhavanti kila sad-guṇā jagati gaura-bhājām amī ||85|| (24)</p>\n\n<p>kadā śaure gaure vapuṣi parama-prema-rasade\nsad-eka-prāṇe niṣkapaṭa-kṛta-bhāvo'smi bhavitā |\nkadā vā tasyālaukika-sad-anumānena mama hṛdy\nakasmāt śrī-rādhā-pada-nakha-maṇi-jyotir udabhūt ||86|| (68)</p>\n\n<p>aśrūṇāṃ kim api pravāha-nivahaiḥ kṣauṇīṃ puraḥ paṅkilī-\nkurvan pāṇi-tale nidhāya badarī-pāṇḍuṃ kapola-sthalīm |\nāścaryaṃ lavaṇoda-rodhasi vasan śoṇaṃ dadhāno'ṃśukaṃ\ngaurībhūya hariḥ svayaṃ vitanute rādhā-padābje ratim ||87|| (135)</p>\n\n<p>sāndrānandojjvala-nava-rasa-prema-pīyūṣa-sindhoḥ\nkoṭiṃ varṣan kim api kaaurṇa-snigdha-netrāñcalena |\nko'yaṃ devaḥ kanaka-kadalī-garbha-gaurāṅga-yaṣṭiś\nceto'kasmān mama nija-pade gāḍham uptaṃ cakāra ||88|| (61)</p>\n\n<p>yathā yathā gaura-padāravinde\nvindeta bhaktiṃ kṛta-puṇya-rāśiḥ |\ntathā tathotsarpati hṛdy akasmāt\nrādhā-padāmbhoja-sudhāṃśu-rāśiḥ ||89|| (88)</p>\n\n<p>ko'yaṃ paṭṭa-ghaṭī-virājita-kaṭī-deśaḥ kare kaṅkaṇaṃ\nhāraṃ vakṣasi kuṇḍalaṃ śravaṇayor bibhrat pade nūpurau |\nūrdhvīkṛtya nibaddha-kuntala-bhara-protphulla-mallī-sragā-\npīḍaḥ krīḍati gaura-nāgara-varo nṛtyan nijair nāmabhiḥ ||90|| (132)</p>\n\n<p>saṃsāra-duḥkha-jaladhau patitasya kāma-\nkrodhādi-nakra-makaraiḥ kavalīkṛtasya |\ndurvāsanā-nigaḍitasya nirāśrayasya\ncaitanya-candra mama dehi padāvalambam ||91|| (54)</p>\n\n<p>kāntyā nindita-koṭi-koṭi-madanaḥ śrīman-mukhendu-cchaṭā-\nvicchāyīkṛta-koṭi-koṭi-śarad-unmīlat-tuṣāra-cchaviḥ |\naudāryeṇa ca koṭi-koṭi-guṇitaṃ kalpa-drumaṃ hy alpayan\ngauro me hṛdi koṭi-koṭi-januṣāṃ bhāgyaiḥ padaṃ dhāsyati ||92|| (74)</p>\n\n<p>kṣaṇaṃ hasati roditi kṣaṇam atha kṣaṇaṃ mūrcchati\nkṣaṇaṃ luṭhati dhāvati kṣaṇam atha kṣaṇaṃ nṛtyati |\nkṣaṇaṃ śvasiti muñcati kṣaṇam udāra-hāhā-ravaṃ\nmahā-praṇaya-līlayā viharatīha gauro hariḥ ||93|| (134)</p>\n\n<p>kṣaṇaṃ kṣīṇaḥ pīnaḥ kṣaṇam ahaha sāśruḥ kṣaṇam atha\nkṣaṇaṃ smeraḥ śītaḥ kṣaṇam anala-taptaḥ kṣaṇaṃ api |\nkṣaṇaṃ dhāvan stabdhaḥ kṣaṇam adhika-jalpan kṣaṇam aho\nkṣaṇaṃ mūko gauraḥ sphuratu mama deho bhagavataḥ ||94|| (76)</p>\n\n<p>kaivalyaṃ narakāyate tri-daśa-pūr ākāśa-puṣpāyate\ndurdāntendriya-kāla-sarpa-paṭalī protkhāta-daṃṣṭrāyate |\nviśvaṃ pūrṇa-sukhāyate vidhi-mahendrādiś ca kīṭāyate\nyat-kāruṇya-kaṭākṣa-vaibhavavatāṃ taṃ gauram eva stumaḥ ||95|| (5)</p>\n\n<p>pravāhair aśrūṇāṃ nava-jalada-koṭīr iva dṛśor\ndadhānaṃ premārdhyā parama-pada-koṭi-prahasanam |\nvamantaṃ mādhuryair amṛta-nidhi-koṭīr iva tanū-\ncchaṭābhis taṃ vande harim ahaha sannyāsa-kapaṭam ||96|| (12)</p>\n\n<p>sva-tejasā kṛṣṇa-padāravinde\nmahā-rasāveśita-viśvam īśam |\nkam apy aśeṣa-śruti-gūḍha-veśaṃ\ngaurāṅgam aṅgīkuru mūḍha-cetaḥ ||97|| (57)</p>\n\n<p>caitanyeti kṛpāmayeti paramodāreti nānāvidha-\npremāveśita-sarva-bhūta-hṛdayety āścarya-dhāmann iti |\ngaurāṅgeti guṇārṇaveti rasarūpeti svanāma-priye-\nty āśrāntaṃ mama jalpato janir iyaṃ yāyād iti prārthaye ||98|| (67)</p>\n\n<p>mādyantaḥ paripīya yasya caraṇāmbhoja-sravat-projjvala-\npremānanda-mayāmṛtādbhuta-rasān sarve suparveḍitāḥ |\nbrahmādīṃś ca hasanti nātibahumanyante mahā-vaiṣṇavān\ndhik-kurvanti sca jñāna-karma-viduṣas taṃ gauram eva stumaḥ ||99|| (6)</p>\n\n<p>yo mārgo dura-śūnyo ya iha bata balat-kaṇṭako yo'tidurgo\nmithyārtha-bhrāmako yaḥ sapadi rasamayānanda-niḥsyandano yaḥ |\nsadyaḥ pradyotayaṃs taṃ prakaṭita-mahimā snehavad-dhṛd-guhāyāṃ\nko'py antardhvānta-hantā sa jayati navadvīpa-dīpyat-pradīpaḥ ||100|| (104)</p>\n\n<p>dūrād eva dahan kutarka-śalabhān koṭīndu-saṃśītala-\njyotiḥkandala-saṃvalan-madhurimā bāhyāntara-dhvānta-hṛt |\nsasnehāśaya-vṛtti-divya-visarat-tejāḥ suvarṇa-dyutiḥ\nkāruṇyād iha jājvalīti sa navadvīpa-pradīpo'dbhutaḥ ||101|| (105)</p>\n\n<p>svayaṃ devo yatra druta-kanaka-gauraḥ karuṇayā\nmahā-premānandojjvala-rasa-vapuḥ prādurabhavat |\nnavadvīpe tasmin praibhavana-bhakty-utsava-maye\nmano me vaikuṇṭhād api ca madhure dhāmni ramate ||102|| (62)</p>\n\n<p>bibhrad-varṇaṃ kim api dahanottīrṇa-sauvarṇa-sāraṃ\ndivyākāraṃ kim api kalayan dṛpta-gopāla-mauleḥ |\nāviṣkurvan kvacid avasare tat-tad-āścarya-līlāṃ\nsākṣād rādhā-madhuripur-vapur bhāti gaurāṅga-candraḥ ||103|| (109)</p>\n\n<p>yat tad vadantu śāstrāṇi yat tad vyākhyāntu tārkikāḥ |\njīvanaṃ mama caitanya-pādāmbhoja-sudhaiva tu ||104|| (63)</p>\n\n<p>pādāghāta-ravair diśo mukharayan netrāmbhasāṃ veṇībhiḥ\nkṣauṇiṃ paṅkilayann aho viśadayann aṭṭāṭṭahāsair nabhaḥ |\ncandra-jyotir udāra-sundara-kaṭi-vyālola-śoṇāmbaraḥ\nko devo lavaṇoda-kūla-kusumodyāne mudā nṛtyati ||105|| (136)</p>\n\n<p>dhig astu kulam ujjvalaṃ dhig api vāgmitāṃ dhig yaśo\ndhig adhyayanam ākṛtiṃ nava-vayaḥ śriyaṃ cāpi dhik |\ndvijatvam api dhik para:a vimalam āśramādyaṃ ca dhik\nna cet paricitaḥ kalau prakaṭa-gaura-gopī-patiḥ ||106|| (43)</p>\n\n<p>dhyāyanto giri-kandareṣu bahavo brahmānubhūyāsate\nyogābhyāsa-parāś ca santi bahavaḥ siddhā mahī-maṇḍale |\nvidyā-śaurya-dhanādibhiś ca bahavo valganti mithyoddhatāḥ\nko vā gaura-kṛpāṃ vinādya jagati premonmado nṛtyatu ||107|| (98)</p>\n\n<p>antardhvānta-cayaṃ samasta-jagatām unmūlayantī haṭhāt\npremānanda-rasāmbudhiṃ niravadhiṃ prodvelayantī balāt |\nviśvaṃ śītalayanty atīva vikalaṃ tāpa-trayeṇāniśaṃ\nsāsmākaṃ hṛdaye cakāstu satataṃ caitanya-candra-cchaṭā ||108|| (17,75)</p>\n\n<p>upāsatāṃ vā guru-varya-koṭīr\nadhīyatāṃ vā śruti-śātra-koṭīḥ |\ncaitanya-kāruṇya-kaṭākṣa-bhājāṃ\nsadyaḥ paraṃ syād dhi rahasya-lābhaḥ ||109|| (25)</p>\n\n<p>apārasya premojjvala-rasa-rahasyāmṛta-nidher\nnidhānaṃ brahmeśārcita iha hi caitanya-caraṇaḥ |\natas taṃ dhyāyantu praṇaya-bharato yāntu śaraṇaṃ\ntam eva pronmattās tam iha kila gāyantu kṛtinaḥ ||110|| (89)</p>\n\n<p>śrīmad-bhāgavatasya yatra paramaṃ tātparyam uṭṭaṅkitaṃ\nśrī-vaiyāsakinā duranvayatayā rāsa-prasaṅge'pi yat |\nyad rādhā-rati-keli-nāgara-rasāsvādaika-sad-bhājanaṃ\ntad-vastu-prathanāya gaura-vapuṣā loke'vatīrṇo hariḥ ||111|| (122)</p>\n\n<p>pātrāpātra-vicāraṇaṃ na kurute na svaṃ paraṃ vīkṣate\ndeyādeya-vimarśako na hi na vā kāla-pratīkṣaḥ prabhuḥ |\nsadyo yaḥ śravaṇekṣaṇa-praṇamana-dhyānādinā durlabhaṃ\ndatte bhakti-rasaṃ sa eva bhagavān gauraḥ paraṃ me gatiḥ ||112|| (77)</p>\n\n<p>kecid dāsyam avāpur uddhava-mukhāḥ ślāghyaṃ pare lebhire\nśrī-dāmādi-padaṃ vrajāmbu-dṛśāṃ bhāvaṃ bhejuḥ pare |\nanye dhanyatamā dhayanti madhuraṃ rādhā-rasāmbhonidhiṃ\nśrī-caitanya-mahāprabhoḥ karuṇayā lokasya kāḥ sampadaḥ ||113|| (123)</p>\n\n<p>sarvajñair muni-puṅgavaiḥ pravitate tat-tan-mate yuktibhiḥ\npūrvaṃ naikataratra ko'pi sudṛḍhaṃ viśvasta āsīj janaḥ |\nsampraty apratima-prabhāva udite gaurāṅga-candre punaḥ\nśruty-artho hari-bhaktir eva paramaḥ kair vā na nirdhāryate ||114|| (124)</p>\n\n<p>vañcito'smi vañcito'smi vañcito'smi na saṃśayaḥ |\nviśvaṃ gaura-rase magnaṃ sparśo'pi mama nābhavat ||115|| (46)</p>\n\n<p>aho vaikuṇṭha-sthair api ca bhagavat-pārṣada-varaiḥ\nsaromāñcaṃ dṛṣṭā yad anucara-vakreśvara-mukhāḥ |\nmahāścarya-premojjvala-rasa-sadāveśa-vivaśī-\nkṛtāṅgās taṃ gauraṃ katham akṛta-puṇyaḥ praṇayatu ||116|| (44)</p>\n\n<p>kair vā sarva-pumartha-maulir akṛtāyāsair ihāsād ito\nnāsīd gaura-padāravinda-rajasā spṛṣṭe mahī-maṇḍale |\nhā hā dhig mama jīvitaṃ dhig api me vidyāṃ dhig apy āśramaṃ\nyad daurbhāgya-bharād aho mama na tad-sambandho-gandho'py abhūt ||117|| (47)</p>\n\n<p>viśvaṃ mahā-praṇaya-sīdhu-sudhā-rasaika-\npāthonidhau sakalam eva nimajjayantam |\ngaurāṅga-candra-nakha-candra-maṇi-cchaṭāyāḥ\nkañcid vicitram anubhāvam ahaṃ smarāmi ||118|| (125)</p>\n\n<p>jitaṃ jitaṃ mayādyāpi gaura-smṛty-anubhāvataḥ |\ntīrṇāḥ kumata-kāntārāḥ pūrṇāḥ sarva-manorathāḥ ||119|| (?)</p>\n\n<p>dante nidhāya tṛṇakaṃ padayor nipatya\nkṛtvā ca kāku-śatam etad ahaṃ bravīmi |\nhe sādhavaḥ sakalam eva vihāya dūrād\ngaurāṅga-candra-caraṇe kurutānurāgam ||120|| (90)</p>\n\n<p>patanti yadi siddhayaḥ karatale svayaṃ durlabhāḥ\nsvayaṃ ca yadi sevakī-bhavitum āgatāḥ syuḥ surāḥ |\nkim anyad idam eva me yadi caturbhujaṃ syād vapus\ntathāpi na mano manāk calati gauracandrān mama ||121|| (64)</p>\n\n<p>aho na durlabhā muktir na ca bhaktiḥ sudurlabhā |\ngauracandra-prasādas tu vaikuṇṭhe'pi sudurlabhaḥ ||122|| (91)</p>\n\n<p>so'py āścarya-mayaḥ prabhur nayanayor yan nābhavad gocaro\nyan nāsvādi hareḥ padāmbuja-rasas tad yad gataṃ tad gatam |\netāvan mama tāvad astu jagatīṃ ye'dyāpy alaṅkurvate\nśrī-caitanya-pade nikhāta-manasas tair yat prasaṅgotsavaḥ ||123|| (50)</p>\n\n<p>utsasarpa jagad eva pūrayan\ngauracandra-karuṇā-mahārṇavaḥ |\nbindu-mātram api nāpatan mahā-\ndurbhage mayi kim etad adbhutam ||124|| (48)</p>\n\n<p>kālaḥ kalir balina indriya-vairi-vargāḥ\nśrī-bhakti-mārga iha kaṇṭaka-koṭi-ruddhaḥ |\nhā hā kva yāmi vikalaḥ kim ahaṃ karomi\ncaitanya-candra yadi nādya kṛpāṃ karoṣi ||125|| (49)</p>\n\n<p>kalinda-tanayā-taṭe sphurad-amanda-vṛndāvanaṃ\nvihāya lavaṇāmbudheḥ pulina-puṣpa-vāṭīṃ gataḥ |\ndhṛtāruṇa-paṭaḥ parākṛta-supīta-vāsā haris\ntirohita-nija-cchaviḥ prakaṭa-gaurimā me gatiḥ ||126|| (79)</p>\n\n<p>āstāṃ vairāgya-koṭir bhavatu śama-dama-kṣānti-maitry-ādi-koṭis\ntattvānudhyāna-koṭir bhavatu bhavatu vā vaiṣṇavī bhakti-koṭiḥ |\nkoṭy-aṃśo 'py asya na syāt tad api guṇa-gaṇo yaḥ svataḥ-siddha āste\nśrīmac-caitanyacandra-priya-caraṇa-nakha-jyotir āmoda-bhājām ||127|| (26)</p>\n\n<p>bhajantu caitanya-padāravindaṃ\nbhavantu sad-bhakti-rasena pūrṇāḥ |\nānandayantu tri-jagad-vicitra-\nmādhurya-saubhāgya-dayā-kṣamādyaiḥ ||128|| (92)</p>\n\n<p>jñāna-vairāgya-bhakty-ādi\nsādhayantu yathā tathā |\ncaitanya-caraṇāmbhoja-\nbhakti-labhya-samaṃ kutaḥ ||129|| (94)</p>\n\n<p>hā hanta hanta paramoṣara-citta-bhūmau\nvyarthībhavanti mama sādhana-koṭayo'pi |\nsarvātmanā tad aham adbhuta-bhakti-bījaṃ\nśrī-gauracandra-caraṇaṃ śaraṇaṃ karomi ||130|| (52)</p>\n\n<p>sarva-sādhana-hīno'pi paramāścarya-vaibhave |\ngaurāṅge nyasta-bhāvo yaḥ sarvārtha-pūrṇa eva saḥ ||131|| (30)</p>\n\n<p>brahmeśādi-mahāścarya-mahimāpi mahāprabhuḥ |\nmugdha-bāloditaṃ śrutvā snigdho'vaśyaṃ bhaviṣyati ||132|| (142)</p>\n\n<p>dṛṣṭaṃ na śāstraṃ guravo na pṛṣṭā\nvivecitaṃ nāpi budhaiḥ sva-buddhyā |\nyathā tathā jalpatu bāla-bhāvāt\ntathāpi me gaurahariḥ prasīdatu ||133|| (143)</p>\n\n<p>kecit sāgara-bhūdharān api parākrāmanti nṛtyanti vai\nkecid deva-purandarādiṣ mahā-kṣepaṃ kṣipante muhuḥ |\nānandodbhaṭa-jāla-vihvalatayā te'dvaita-candrādayaḥ\nke kiṃ no kṛtavanta īdṛśi punaś caitanya-nṛtyotsave ||134|| (27)</p>\n\n<p>avatīrṇe gauracandre vistīrṇe prema-sāgare |\nye na majjanti majjanti te mahānartha-sāgare ||135|| (35)</p>\n\n<p>prasārita-mahā-prema-pīyūṣa-rasa-sāgare |\ncaitanya-candre prakaṭe yo dīno dīna eva saḥ ||136|| (36)</p>\n\n<p>gītā-bhāgavataṃ paṭhatv avirataṃ tīrthāni saṃsevatāṃ\nśālagrāma-śilāṃ samarcayatu vā kāla-trayaṃ pratyaham |\nmuktibhyo mahatīṃ pumān na labhate tat-koṣa-bhūṣāṅkarīṃ\nbhaktiṃ premamayīṃ śacīsuta-pada-dvandvānukampāṃ vinā ||137|| (?)</p>\n\n<p>āśā yasya pada-dvandve caitanyasya mahāprabhoḥ |\ntasyendro dāsavad bhāti kā kathā nṛpa-kīṭake ||138|| (96)</p>\n\n<p>yasyāśā kṛṣṇa-caitanye rāja-dvāri kim arthinaḥ |\ncintāmaṇi-cayaṃ prāpya ko gūḍho rajataṃ vrajet ||139|| (97)</p>\n\n<p>mādyat-koṭi-mṛgendra-huṅkṛti-ravas tigmāṃśu-koṭi-cchaviḥ\nkoṭīndūdbhava-śītalo gati-jita-pronmatta-koṭi-dvipaḥ |\nnāmnā duṣkṛta-koṭi-niṣkṛti-karo brahmādi-koḍīśvaraḥ\nkoṭy-advaita-śiromaṇir vijayate śrī-śrī-śacī-nandanaḥ ||140|| (103)</p>\n\n<p>ati-puṇyair ati-sukṛtaiḥ kṛtārthīkṛtaḥ ko'pi pūrvaiḥ |\nevaṃ kair api na kṛtaṃ yat premābdhau nimajjitaṃ viśvam ||141|| (126)</p>\n\n<p>yadi nigadita-mīnādy-aṃśavad gauracandro\nna tad api sa hi kaścic chakti-līlā-vikāśaḥ |\natula-sakala-śaktyāścarya-līlā-prakāśair\nanadhigata-mahattvaḥ pūrṇa evāvatīrṇaḥ ||142|| (141)</p>\n\n<p>saṃsāra-sindhu-taraṇe hṛdayaṃ yadi syāt\nsaṅkīrtanāmṛta-rase ramate manaś cet |\npremāmbudhau viharaṇe yadi citta-vṛttiś\ncaitanya-candra-caraṇe śaraṇaṃ prayātu ||143|| (93)\nacaitanyam idaṃ viśvaṃ yadi caitanyam īśvaram |\nbhajet sarvato mṛtyur upāsyam amarottamaiḥ ||??|| (95)</p>\n\n  </body>\n\n"
}