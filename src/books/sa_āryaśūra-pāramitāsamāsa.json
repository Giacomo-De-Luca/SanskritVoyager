{
  "title": "sa_āryaśūra-pāramitāsamāsa",
  "body": "<body xmlns='http://www.tei-c.org/ns/1.0'>\n<div>\n<p>Pāramitāsamāsaḥ</p>\n\n<p>1. dānapāramitāsamāsaḥ</p>\n\n<p>namo buddhāya //</p>\n\n<lg>\n<l>tathāgatānāṃ padam ārurukṣurāśritya ratnatrayam ādareṇa /</l>\n<l>bodhau nidhāyāvicalaṃ manaśca kuryāt parātmavyatihāram ādau // Ps_1.1 //</l>\n</lg>\n\n<lg>\n<l>tataḥ paraṃ dānavidhau prayogaḥ kāryastathā lokahitonmukhena /</l>\n<l>yathā svagātrāṇyapi yācitasya na yogasaṃkocavirūpatā syāt // Ps_1.2 //</l>\n</lg>\n\n<lg>\n<l>mātsaryadoṣopacayāya yat syān na tyāgacittaṃ paribṛṃhayed vā /</l>\n<l>tattyaktumevārhati bodhisattvaḥ parigrahacchadmamayaṃ vighātam // Ps_1.3 //</l>\n</lg>\n\n<lg>\n<l>tad bodhisattvaḥ katham ādadīta ratnaṃ dhanaṃ vā divi vāpi rājyam /</l>\n<l>yat tyāgacittapratipakṣadakṣaṃ saṃbodhimārgāvaraṇaṃ karoti // Ps_1.4 //</l>\n</lg>\n\n<lg>\n<l>saṃsmṛtya caryātiśayaṃ munīnāṃ tadunmukhīṃ svāmapi ca pratijñām /</l>\n<l>parigrahasnehavinigrahārthaṃ kuryād imāṃścetasi sadvitarkān // Ps_1.5 //</l>\n</lg>\n\n<lg>\n<l>yadā nisṛṣṭo jagate mayāyaṃ kāyo 'pī tattyāgakṛto 'pi dharmaḥ /</l>\n<l>bāhye tadā vastuni saṅgacittaṃ na me gajasnānam ivānurūpam // Ps_1.6 //</l>\n</lg>\n\n<lg>\n<l>māṃsārthino māṃsamidaṃ harantu majjānamapyuddharaṇāt tadarthī /</l>\n<l>ahaṃ hi lokārthamidaṃ bibharmi śarīrakaṃ kiṃ bata vastu bāhyam // Ps_1.7 //</l>\n</lg>\n\n<lg>\n<l>yathaiva bhaiṣajyamahīruhasya tvakpattrapuṣpādi janā haranti /</l>\n<l>madīyamete 'paharanti ceti naivaṃ vikalpāḥ samudācaranti // Ps_1.8 //</l>\n</lg>\n\n<lg>\n<l>tathaiva lokārthasamudyatena svalpo 'pi kāryo na mayā vikalpaḥ /</l>\n<l>duḥkhe kṛtaghne satatāśucau ca dehe parasmāyupayujyamāne // Ps_1.9 //</l>\n</lg>\n\n<lg>\n<l>ādhyātmike caiva mahījalādye bāhye mahābhūtagaṇe ca tulye /</l>\n<l>idaṃ mamedaṃ na mameti ko 'yam ajñānapaṅkāṅkavidhirmayāpi // Ps_1.10 //</l>\n</lg>\n\n<lg>\n<l>gṛhṇīta gātrāṇyapi me yatheṣṭaṃ mā kārṣurasmin parakīyabuddhim /</l>\n<l>yuṣmākameva svamidaṃ kimarthaṃ nātmābhimāno mama kaścidatra // Ps_1.11 //</l>\n</lg>\n\n<lg>\n<l>ityadbhutā yasya bhavantyabhīkṣṇaṃ saṃbuddhabhāvānuguṇā vitarkāḥ /</l>\n<l>taṃ bodhisattvātiśayaṃ vadanti buddhā mahāsattvamacintyasattvāḥ // Ps_1.12 //</l>\n</lg>\n\n<lg>\n<l>evaṃ sa dānapratipattiśūraḥ karoti kāye 'pi na jātvapekṣām /</l>\n<l>tasyāprayatnādupayānti śuddhiṃ karmāṇi vākkāyamanomayāni // Ps_1.13 //</l>\n</lg>\n\n<lg>\n<l>viśuddhakarmā ca hitaṃ pareṣām āyāsaduḥkhena vinā karoti /</l>\n<l>itthaṃ sa sattvārthamabhiprayatno nayānaye kauśalamabhyupaiti // Ps_1.14 //</l>\n</lg>\n\n<lg>\n<l>bhūyastaraṃ prāpya balaṃ sa dānāt saddharmadānena tataḥ karoti /</l>\n<l>bhavāndhakāre bhramatāṃ janānāṃ sūryodayāt spaṣṭataraṃ prakāśam // Ps_1.15 //</l>\n</lg>\n\n<lg>\n<l>sādhāraṇī lokahitārthasiddhiḥ sarvajñabhāvābhyudayapratiṣṭhā /</l>\n<l>ato 'sya puṇyākṣayatābhyudeti prabheva bhānorudayasthitasya // Ps_1.16 //</l>\n</lg>\n\n<lg>\n<l>ityadbhutā dānamayā guṇaughā ye bodhisattvābharaṇībhavanti /</l>\n<l>tasmāt tadīyaṃ parikarma cittaṃ dānasya kāruṇyapuraḥsarasya // Ps_1.17 //</l>\n</lg>\n\n<lg>\n<l>āyuḥpratībhānabalādi bauddhaṃ niṣpādayeyaṃ jagatāmanena /</l>\n<l>sattvā mayā cāmiṣasaṃgṛhītāḥ saddharmapātrāṇyapi me bhaveyuḥ // Ps_1.18 //</l>\n</lg>\n\n<lg>\n<l>ityannadānaṃ pradadāti vidvān na svargasaṃpattiparigrahāya /</l>\n<l>pānānyapi kleśatṛṣaḥ śamāya lokasya lokārthacaro dadāti // Ps_1.19 //</l>\n</lg>\n\n<lg>\n<l>bauddhasya caivarddhiviceṣṭitasya nirvāṇasaukhyasya ca sarvalokaḥ /</l>\n<l>lābhī kathaṃ syāditi lokanātho yānaṃ mahāyānaratirdadāti // Ps_1.20 //</l>\n</lg>\n\n<lg>\n<l>saṃbuddhavarṇasya ca hemabhāso lajjāmayasyaiva ca bhūṣaṇasya /</l>\n<l>niṣpattaye vastravidhīnudārān satkṛtya kālānuguṇaṃ dadāti // Ps_1.21 //</l>\n</lg>\n\n<lg>\n<l>saṃbodhimaṇḍāsanam āsanāni śayyāśca śayyātrayam īkṣamāṇaḥ /</l>\n<l>sarvajñacakṣuḥpratilabdhaye ca caityeṣu rathyāsu ca dīpamālām // Ps_1.22 //</l>\n</lg>\n\n<lg>\n<l>vādyāni divyaśrutisaṃgrahārthaṃ saṃbuddhaśīlāya ca gandhadānam /</l>\n<l>sabhāprapārāmavihāragehāñ śaraṇyabhāvābhimukho dadāti // Ps_1.23 //</l>\n</lg>\n\n<lg>\n<l>dānaṃ rasānāṃ tu susaṃskṛtāṇāṃ rasārasāgratvaparigrahāya /</l>\n<l>bhaiṣajyadānānyajarāmaratvaṃ lokān imān prāpayituṃ dadāti // Ps_1.24 //</l>\n</lg>\n\n<lg>\n<l>bhujiṣyatāmātmasamaṃ ninīṣurdāśīkṛtān kleśagaṇena lokān /</l>\n<l>sa dāsadāsyādi sadā dadāti dāsānudāsānaparākariṣyan // Ps_1.25 //</l>\n</lg>\n\n<lg>\n<l>dadāti putrān duhitṛḥ priyāśca bodhipriyatvādanavadyadānam /</l>\n<l>ekāntasaddharmaratipriyaśca krīḍāviśeṣān ratihetubhūtān // Ps_1.26 //</l>\n</lg>\n\n<lg>\n<l>suvarṇamuktāmaṇividrumādīn dadāti sallakṣaṇasaṃpadartham /</l>\n<l>ratnapradīptāni ca bhūṣaṇāni citrāṇyanuvyañjanasauṣṭhavāya // Ps_1.27 //</l>\n</lg>\n\n<lg>\n<l>dhyānārthamudyānatapovanāni saddharmakoṣāya ca vittakoṣam /</l>\n<l>munīndrarājyāya dadātyakhinno rājyāni cājñāpanamaṇḍitāni // Ps_1.28 //</l>\n</lg>\n\n<lg>\n<l>cakrāṅkitābhyāṃ caraṇottamābhyām saṃbodhimaṇḍākramaṇotsukatvāt /</l>\n<l>sa nirvikāraścaraṇapradānaṃ lokārthaniṣpattikaro dadāti // Ps_1.29 //</l>\n</lg>\n\n<lg>\n<l>duḥkhāpagāyāmatiśīghragāyāṃ magnasya lokasya kathaṃ na dadyām /</l>\n<l>saddharmahastāniti saṃpradatte hastānvikoṣāmburuhaprakāśān // Ps_1.30 //</l>\n</lg>\n\n<lg>\n<l>śraddhendriyādipratipūraṇārthaṃ sa karṇanāsādi dadātyakhinnaḥ /</l>\n<l>cakṣuśca cakṣurvimalīkariṣyaṃllokasya sarvāvaraṇaprahāṇāt // Ps_1.31 //</l>\n</lg>\n\n<lg>\n<l>utkṛtya māṃsāni saśoṇitāni dadāti kāruṇyavaśena nāthaḥ /</l>\n<l>bhūmyagnivāyvambuvadeva me syāllokopajīvyaḥ katham eṣa kāyaḥ // Ps_1.32 //</l>\n</lg>\n\n<lg>\n<l>lokottamajñānasamāpanārthaṃ sa uttamāṅgairapi satkaroti /</l>\n<l>abhyāgatasyārthijanasya yācñāṃ prāgeva dehāvayavaistadanyaiḥ // Ps_1.33 //</l>\n</lg>\n\n<lg>\n<l>majjānamapyadbhutavīraceṣṭo dadāti lokasya kathaṃ na kuryām /</l>\n<l>tathāgataṃ vigrahamapradhṛṣyaṃ vṛṣṭyāpi vajrojjvalayā patantyā // Ps_1.34 //</l>\n</lg>\n\n<lg>\n<l>ityevamādyaṃ satatānavadyaṃ tadbodhisattvāmbudharapramuktam /</l>\n<l>prahlādya dānāmbu jagatsamagraṃ sarvajñatāsāgaramabhyupaiti // Ps_1.35 //</l>\n</lg>\n\n<lg>\n<l>anviṣya bhogānviṣameṇa nāsau dadāti notpīḍanayā parasya /</l>\n<l>na trāsalajjāpratikārahetorna dakṣinīyān parimārgamāṇaḥ // Ps_1.36 //</l>\n</lg>\n\n<lg>\n<l>na ca praṇīte sati rūkṣadānam adakṣiṇīyā iti vāvamanya /</l>\n<l>vipākakāṅkṣākṛpaṇīkṛtaṃ vā satkārahīnaṃ vijugupsitaṃ vā // Ps_1.37 //</l>\n</lg>\n\n<lg>\n<l>naivonnatiṃ śīlavate prayacchan viparyayaṃ gacchati netarasmai /</l>\n<l>nātmānamutkarṣati naiva nindāṃ karoti so 'nyasya samaprayogaḥ // Ps_1.38 //</l>\n</lg>\n\n<lg>\n<l>na cāsya mithyāśayadānamasti naivāstyanadhyāśayadānamasya /</l>\n<l>na krodhadoṣopahataṃ dadāti naivānutāpaṃ kurute sa dattvā // Ps_1.39 //</l>\n</lg>\n\n<lg>\n<l>na ślāghyamāno vipulaṃ dadāti nāślāghyamāno 'nyataraṃ dadāti /</l>\n<l>na yācakānāmupaghātadānaṃ yad vā bhaved vipratipattihetuḥ // Ps_1.40 //</l>\n</lg>\n\n<lg>\n<l>nākāladānaṃ sa dadāti kiṃcid dadāti kāle viṣame 'pi naiva /</l>\n<l>na devabhāvāya na rājyahetorna hīnayānaspṛhayālubhāvāt // Ps_1.41 //</l>\n</lg>\n\n<lg>\n<l>nāsau mukhollokanayā dadāti na kīrtiśabdāya na hāsyahetoḥ /</l>\n<l>paryāptametacca mameti naivaṃ yadvā vihiṃsāhasitaṃ pareṣām // Ps_1.42 //</l>\n</lg>\n\n<lg>\n<l>sarvajñabhāvāpariṇāmitaṃ vā sagarhitaṃ vā sa dadāti naiva /</l>\n<l>tato 'sya tat pāramitābhidhānaṃ parāṃ viśuddhiṃ samupaiti dānam // Ps_1.43 //</l>\n</lg>\n\n<lg>\n<l>dānodbhavaṃ tasya ca puṇyarāśiṃ lokāt samagrādapi piṇḍitāni /</l>\n<l>puṇyāni naivābhibhavanti yasmāllokottamattvaṃ sa tato 'bhyupaiti // Ps_1.44 //</l>\n</lg>\n\n<lg>\n<l>pañcasvabhijñāsu viniścitātmā lokāya yadvarṣati dānavarṣam /</l>\n<l>samantatastasya kutaḥ pramāṇaṃ parikṣayo vā satatapravṛtteḥ // Ps_1.45 //</l>\n</lg>\n\n<lg>\n<l>yadakṣayāṇāṃ jagatāṃ hitāya jñānasya hetuśca yadakṣayasya /</l>\n<l>traidhātukena kṣayiṇā na tacca saṃlipyate vyomavadambudena // Ps_1.46 //</l>\n</lg>\n\n<lg>\n<l>tacchūnyatākārasamāhitaṃ ca nimittadoṣaiḥ parivarjitaṃ ca /</l>\n<l>akiṃcanakleśaviyogasiddhestenākṣayaṃ tatkathitaṃ munīndraiḥ // Ps_1.47 //</l>\n</lg>\n\n<lg>\n<l>asmin punaḥ satpuruṣāvadāne dāne nidāne sukhavistārāṇām /</l>\n<l>cikīrṣatā yogamanityasaṃjñā bhogeṣu kāryā karuṇā ca loke // Ps_1.48 //</l>\n</lg>\n\n<lg>\n<l>bhogānanityānabhivīkṣamānaḥ sātmyaṃ gatāyāṃ ca tataḥ kṛpāyām /</l>\n<l>sa niścayaṃ gacchati dīyate yad etān madīyāṃ na tu yadgṛhe me // Ps_1.49 //</l>\n</lg>\n\n<lg>\n<l>yaddattam asmān na bhayaṃ kadā cid gehe yadasmādbhayamabhyupaiti /</l>\n<l>sādhāraṇaṃ rakṣyamatarpakaṃ ca datte tu naite prabhavantyanarthāḥ // Ps_1.50 //</l>\n</lg>\n\n<lg>\n<l>sukhaṃ paratrāpi karoti dattam ihaiva duḥkhaṃ prakarotyadattam /</l>\n<l>ulkāsvabhāvaṃ hi dhanaṃ narāṇām atyajyamānaṃ vyasanaṃ dadāti // Ps_1.51 //</l>\n</lg>\n\n<lg>\n<l>adīyamānaṃ nidhanaṃ prayāti nidhānatāṃ yāti hi dīyamānam /</l>\n<l>dhanasya niḥsāralaghoḥ sa sāro yaddīyate lokahitonmukhena // Ps_1.52 //</l>\n</lg>\n\n<lg>\n<l>yaddattametadviduṣāṃ praśasyaṃ bālo janastannicayapraśaṃsī /</l>\n<l>prāyo viyogo hi parigrahebhyo dānādbhavatyabhyudayo yaśaśca // Ps_1.53 //</l>\n</lg>\n\n<lg>\n<l>dattaṃ na tatkleśaparigrahāya kleśāya mātsaryamanāryadharmaḥ /</l>\n<l>yaddīyate satpatha eṣa tasmād ato 'nyathā kāpathamāhurāryāḥ // Ps_1.54 //</l>\n</lg>\n\n<lg>\n<l>abhyāgate yācanake ca tena saṃbodhisaṃbhāravivṛddhihetau /</l>\n<l>tatpreṣyasaṃjñātmani saṃniveśyā kalyāṇamitrapriyatā ca tasmin // Ps_1.55 //</l>\n</lg>\n\n<lg>\n<l>mahātmanāṃ yatpratanūbhavanti rāgādayo yācanakānniśamya /</l>\n<l>tenotsavābhyāgamamapyatītya teṣāṃ priyaṃ yācanakopayānam // Ps_1.56 //</l>\n</lg>\n\n<lg>\n<l>sa cetpunaryācanake 'pi labdhe dātuṃ na śaknotyatidurbalatvāt /</l>\n<l>tenānuneyo madhureṇa sāmnā sa yācakaḥ syānna yathā samanyuḥ // Ps_1.57 //</l>\n</lg>\n\n<lg>\n<l>kāryaśca mātsaryavinigrahāya mohaprahāṇāya ca tena yatnaḥ /</l>\n<l>tathā yathā yācanakaḥ kadā cid vaimukhyadīno na tato vyāpaiti // Ps_1.58 //</l>\n</lg>\n\n<lg>\n<l>saṃbodhicittaṃ kuta eva tasya dravye 'pi yo matsaramabhyupaiti /</l>\n<l>vāsaḥ sucittasya hi nāsti doṣairambhonidhānasya śavairyathaiva // Ps_1.59 //</l>\n</lg>\n\n<lg>\n<l>tasmāt tyaktvā sarvataḥ sarvadoṣān bodhiprārthī sarvadā sarvadaḥ syāt /</l>\n<l>trātuṃ lokānekavīraḥ kva cittaṃ ceṣṭā dainyānūrjiteyaṃ kva caiva // Ps_1.60 //</l>\n</lg>\n\n<lg>\n<l>mūlaṃ dānasyāsya saṃbodhicittaṃ tanna tyājyaṃ ditsatā dānamīdṛk /</l>\n<l>taṃ saṃbuddhāstyāgināmagramāhuryo lokeṣu tyāgamādhitsuragram // Ps_1.61 //</l>\n</lg>\n\n<p>// dānapāramitāsamāsaḥ //</p>\n\n</div>\n<div>\n\n<p>2. śīlapāramitāsamāsaḥ</p>\n\n<lg>\n<l>saṃbuddhaśīlābharaṇābhirāmān kartuṃ janānutpatitādareṇa /</l>\n<l>svameva śīlaṃ pariśodhyamādau śīlaṃ hi śakterbalamādadhāti // Ps_2.1 //</l>\n</lg>\n\n<lg>\n<l>loke tathā prema niveśayeta svapne 'pi na droharuciryathā syāt /</l>\n<l>paropakāraikarasaḥ pareṣāṃ bhogānahīnāmiva na spṛśecca // Ps_2.2 //</l>\n</lg>\n\n<lg>\n<l>dvandvapravṛttervinivṛttabuddhiḥ prāgeva dārapraṇayāt parasya /</l>\n<l>kurvīta lokasya hitārthakartā kāyena ceṣṭāḥ sujanasya ceṣṭāḥ // Ps_2.3 //</l>\n</lg>\n\n<lg>\n<l>mādhuryaramyāmapi kālayuktāṃ satyānukūlāmavibhedinīṃ ca /</l>\n<l>saddharmatattvādhigamāya vāṇīṃ brūyādvipakṣāduparamya tasyāḥ // Ps_2.4 //</l>\n</lg>\n\n<lg>\n<l>kāryaṃ prayatnena mayā yadasmai tatsādhanena svayameva labdham /</l>\n<l>parasya saukhyeṣviti tuṣṭacittaḥ kuryān manonirviṣayāmabhidhyām // Ps_2.5 //</l>\n</lg>\n\n<lg>\n<l>mamaiva daurabalyamidaṃ yadeṣa kleśāsvatantraḥ svahitaṃ na vetti /</l>\n<l>parāparādheṣvapi kārya evaṃ vyāpādavahnipraśamāya yatnaḥ // Ps_2.6 //</l>\n</lg>\n\n<lg>\n<l>kudṛṣṭisaṃjñaṃ ca tamaḥpratānaṃ jñānaprakāśairmanaso nirasya /</l>\n<l>kuryādahāryāṃ naradevavarye bhaktiṃ guṇābhyāsavirūḍhamūlām // Ps_2.7 //</l>\n</lg>\n\n<lg>\n<l>svargasya mokṣasya ca satpathebhyo naivoccalet karmapathebhya ebhyaḥ /</l>\n<l>atra sthitānāṃ hi jagaddhitārthāścintāviśeṣāḥ saphalībhavanti // Ps_2.8 //</l>\n</lg>\n\n<lg>\n<l>samāsataḥ śīlamidaṃ vadanti yaḥ saṃvaraḥ kāyavacomanastaḥ /</l>\n<l>kārtsnyena cātraiva yataḥ sa tasmād etānyayatnena viśodhayecca // Ps_2.9 //</l>\n</lg>\n\n<lg>\n<l>hiṃsānivṛttapraṇayo dadāti saumyasvabhāvādabhyaṃ janānām /</l>\n<l>yā vāsanā doṣakṛtāsya citte tāṃ cāprayatnena samucchinatti // Ps_2.10 //</l>\n</lg>\n\n<lg>\n<l>maitrīviśeṣānugate ca citte vairānubandheṣu śamam gateṣu /</l>\n<l>sukhaprabodhaḥ sukhameva śete kṣīṇāśubhasvapnavikāradoṣaḥ // Ps_2.11 //</l>\n</lg>\n\n<lg>\n<l>kurvanti rakṣāṃsyapi cāsya rakṣāṃ na durgatibhyo bhayamabhyupaiti /</l>\n<l>prāpnoti cārogyaguṇābhirāmamāyuḥ prakṛṣṭaṃ sugatipratiṣṭham // Ps_2.12 //</l>\n</lg>\n\n<lg>\n<l>ataśca saṃbodhimupāgatānāṃ tathāgatānāmamitaprayāmam /</l>\n<l>nirvartate cittavaśānuvarti lokasya saukhyopacayāya vāyuḥ // Ps_2.13 //</l>\n</lg>\n\n<lg>\n<l>anādadānastu parasya bhogān āpnoti bhogānmahataḥ paratra /</l>\n<l>narendradāyādagaṇairahāryān girīniva śvāsanavairahāryān // Ps_2.14 //</l>\n</lg>\n\n<lg>\n<l>ācāraśuddhyānugatapriyatvaṃ viśvāsapātratvamihaiva yāti /</l>\n<l>ataḥ paropakramanirviśaṅko gatipratīghātamupaiti naiva // Ps_2.15 //</l>\n</lg>\n\n<lg>\n<l>asārabuddhirdhanavistareṣu bhavatyayatnena viśuddhaśīlaḥ /</l>\n<l>tasmādupakleśaviśuddhabuddhiranuttarāṃ ca svayameti bodhim // Ps_2.16 //</l>\n</lg>\n\n<lg>\n<l>kāmeṣu mithyācaraṇānnivṛtto jitendriyatvāt praśamābhirāmaḥ /</l>\n<l>prāpnoti lokastutibhiḥ samantāt kīrtiṃ diganteṣu vikīryamāṇam // Ps_2.17 //</l>\n</lg>\n\n<lg>\n<l>na cāpi kaṃ citpramadāsu rāgaṃ karoti mātṛriva vīkṣamāṇaḥ /</l>\n<l>asmācca puṇyopacayān munīndraḥ saṃjāyate vāraṇavastikoṣaḥ // Ps_2.18 //</l>\n</lg>\n\n<lg>\n<l>vāco 'nṛtāyāstu nivartamānaḥ prāmodyavāñchāṭhyavimuktacittaḥ /</l>\n<l>ādeyasiddhyā vacanasya sattvān karoti dharmābhimukhān ayatnāt // Ps_2.19 //</l>\n</lg>\n\n<lg>\n<l>divaukasāṃ ca priyatāṃ yadeti satyapriyaścitramidaṃ na tādṛk /</l>\n<l>devasvabhāvo guṇapakṣapātī pratyakṣiṇastaccariteṣu te ca // Ps_2.20 //</l>\n</lg>\n\n<lg>\n<l>pramāṇabhūto bhavati priyaśca yallaukikānāmidamatra citram /</l>\n<l>prāyeṇa loko hi guṇairdaridraḥ svenānumānena parānminoti // Ps_2.21 //</l>\n</lg>\n\n<lg>\n<l>tyaktveva nīlotpalinīvanāni viśeṣadarśī kamalāyamāne /</l>\n<l>tasyānane saṃśrayamabhyupaiti prahlādano gandhavidhirmanojñaḥ // Ps_2.22 //</l>\n</lg>\n\n<lg>\n<l>bhrājiṣṇunā durgatitārakeṇa jñānena paśyaṃśca samāsamāni /</l>\n<l>sa ātmasākṣī samupaiti lajjāṃ yādṛcchikairapyaśubhairvitarkaiḥ // Ps_2.23 //</l>\n</lg>\n\n<lg>\n<l>evaṃ sa śuddhaprakṛtiḥ krameṇa na śaṅkyate 'nyairna ca śaṅkate 'nyān /</l>\n<l>tato 'sya satyābhyanuvartanī vāgarakṣatāṃ yāti tathāgatatve // Ps_2.24 //</l>\n</lg>\n\n<lg>\n<l>kāyaḥ paropakramaṇairabhedyāḥ parairahāryā parivārasaṃpat /</l>\n<l>paiśūnyamuktasya bhavatyabhedyā śraddhā ca dharme pratipattisārā // Ps_2.25 //</l>\n</lg>\n\n<lg>\n<l>maitrīmabhedyāmavisaṃvadantīṃ kṛpāṃ ca lokārthamasaṃtyajantīm /</l>\n<l>prāpnoti cābhedyatamān munitve janmāntarasthānapi śiṣyasaṃghān // Ps_2.26 //</l>\n</lg>\n\n<lg>\n<l>krodhasya sainyāgrarajaḥpratānaṃ saṃkalpacaṇḍānilaviprakīrṇam /</l>\n<l>yaśovapurdhvaṃsanamityapāsyaṃ maitryambuvāhaiḥ paruṣābhidhānam // Ps_2.27 //</l>\n</lg>\n\n<lg>\n<l>asmānnivṛtto madhurairvacobhirlokasya cetāṃsi vaśīkaroti /</l>\n<l>lokasya ca premṇi virūḍhamūle saivāsya vāggrāhyataratvameti // Ps_2.28 //</l>\n</lg>\n\n<lg>\n<l>ataśca lokāñchataśo vinīya teṣāṃ samāvṛtya ca duḥkhamārgam /</l>\n<l>na durgatiṃ gacchati puṇyakarmā dharmo hi rakṣeha paratra caiva // Ps_2.29 //</l>\n</lg>\n\n<lg>\n<l>dūrādapi vyaktapadānunādaḥ śrīmān adūre 'pi sukhasvabhāvaḥ /</l>\n<l>meghasvanodagratarastato 'sya brahmasvaro vaktram alaṃkaroti // Ps_2.30 //</l>\n</lg>\n\n<lg>\n<l>abaddhavākyādvirataḥ priyatvam ekāntato yāti vicakṣaṇānām /</l>\n<l>satyābhidhāne kramate sabuddhiḥ prāpnoti māhātmyam akṛtrimaṃ ca // Ps_2.31 //</l>\n</lg>\n\n<lg>\n<l>asmācca puṇyān munirājabhāve gāmbhīryagūḍhān paripṛcchamānaḥ /</l>\n<l>praśnānanekānapi caikakāle niḥsaṃśayaṃ vyākurute sa vācā // Ps_2.32 //</l>\n</lg>\n\n<lg>\n<l>pretyeha cānarthaphalairavandhyāṃ vandhyāmabhidhyāṃ samapāsya buddhyā /</l>\n<l>anīrṣyabhāvādatikāṅkṣitāṃ sa prāpnoti vistīrṇatarāṃ samṛddhim // Ps_2.33 //</l>\n</lg>\n\n<lg>\n<l>citte viśuddhe ca tadāśrayāṇi vākkāyakarmāṇi śucībhavanti /</l>\n<l>nabhastale kālaguṇābhirāme tārāgaṇānāmiva maṇḍalāni // Ps_2.34 //</l>\n</lg>\n\n<lg>\n<l>puṇyādhipatyātkramate ca buddhistasyopabhogeṣu sadottameṣu /</l>\n<l>prayāti rājñāmapi saṃmatatvam adhṛṣyatāṃ ca pratigarvitānām // Ps_2.35 //</l>\n</lg>\n\n<lg>\n<l>vaikalyamāyānti na cendriyāṇi satkarmanirvṛttabalāni tasya /</l>\n<l>ataśca lokatrayapūjya ekaḥ śāstā bhavatyaprativartyacakraḥ // Ps_2.36 //</l>\n</lg>\n\n<lg>\n<l>vyāpādadāhajvaravipramuktaḥ sādhusvabhāvābhinayo nayena /</l>\n<l>vyaktīkarotīva manaḥprasādaṃ svasthapraśāntena viceṣṭitena // Ps_2.37 //</l>\n</lg>\n\n<lg>\n<l>hiṃsātmake vigrahasaṃhite vā karmaṇyanāryācarite śaṭhe vā /</l>\n<l>na cāsya buddhiḥ kramate kadācin maitrīsukhāsvādaviśeṣalābhāt // Ps_2.38 //</l>\n</lg>\n\n<lg>\n<l>loke vrajatyāryajanena sāmyaṃ saṃmānyate daivatavajjanena /</l>\n<l>na brahmaloko 'pi ca durlabho 'sya prasnigdhakarmaṇyamanaḥpathasya // Ps_2.39 //</l>\n</lg>\n\n<lg>\n<l>hitābhinandī jagatāmayatnāt prasādayatyeva ca mānasāni /</l>\n<l>ramyaḥ śaratkāla ivāpagānāṃ toyāni meghāgamadūṣitāni // Ps_2.40 //</l>\n</lg>\n\n<lg>\n<l>rūpeṇa sarvapriyadarśanena jñānāspadenādbhutaceṣṭitena /</l>\n<l>ekīkarotīva tato munitve lokasya vijñānapṛthaktvasiddhim // Ps_2.41 //</l>\n</lg>\n\n<lg>\n<l>kudṛṣṭipaṅkakramaṇaṃ lasaṃstu prāpnoti kalyāṇahṛdaḥ sahāyān /</l>\n<l>karmasvako 'stīti ca karma pāpaṃ viśasyamāno 'pi karoti naiva // Ps_2.42 //</l>\n</lg>\n\n<lg>\n<l>bhavatyakampyā ca jiṇe 'sya bhaktirnāyasyate kautukamaṅgalaiśca /</l>\n<l>ārye ca mārge labhate pratiṣṭhāṃ viśeṣagāmitvamato 'bhyupaiti // Ps_2.43 //</l>\n</lg>\n\n<lg>\n<l>satkāyadṛṣṭyuccalitaḥ sa yāti na durgatiṃ hetuparikṣayeṇa /</l>\n<l>jñānena cānāvaraṇena yukto divaḥpṛthivyorvicaratyasaṅgaḥ // Ps_2.44 //</l>\n</lg>\n\n<lg>\n<l>pratyekabuddhairapi cānavāptāḥ sarve tato 'syābhimukhībhavanti /</l>\n<l>jagaddhitārtheṣu vijṛmbhamāṇāḥ sarvajñabhāvāya munīndradharmāḥ // Ps_2.45 //</l>\n</lg>\n\n<lg>\n<l>imāṃ vibhūtiṃ guṇaratnacitrāṃ ślāghyāṃ svayaṃgrāhaguṇābhirāmām /</l>\n<l>ko nāma vidvān na samādadīta viśeṣataḥ sattvahitābhilāṣī // Ps_2.46 //</l>\n</lg>\n\n<lg>\n<l>divyābhirāmā manujeṣu saṃpat prakṛṣṭasaukhyaikarasā ca divyā /</l>\n<l>śīlādyadi syāt kimivātra citraṃ yasmāt prarohantyapi buddhadharmāḥ // Ps_2.47 //</l>\n</lg>\n\n<lg>\n<l>śīlacyutastvātmahite 'pyaśaktaḥ kasmin parasyārthavidhau samarthaḥ /</l>\n<l>tasmād viśeṣeṇa parārthasādhorna nyāyyamasmiñchīthilādaratvam // Ps_2.48 //</l>\n</lg>\n\n<lg>\n<l>vivarjayedaṇvapi varjanīyaṃ tasmādbhayaṃ tīvramavekṣamāṇaḥ /</l>\n<l>na bodhisattvābhyucitaṃ ca śīlaṃ vikhaṇḍayedātmasukhodayena // Ps_2.49 //</l>\n</lg>\n\n<lg>\n<l>na cchidradoṣaiḥ parijarjaraṃ vā strīkelisaṃvāhanavīkṣaṇādyaiḥ /</l>\n<l>na durjanakleśaparigrahād vā kurvīta śīlaṃ śabalaprakāram // Ps_2.50 //</l>\n</lg>\n\n<lg>\n<l>kalmāṣadoṣāpagataṃ niṣevyam ekāntaśuklopacayena śīlam /</l>\n<l>svecchāgatitvācca bhujiṣyavṛttaṃ vidvatpraśaṃsābharaṇānavadyam // Ps_2.51 //</l>\n</lg>\n\n<lg>\n<l>samagraśikṣāpadapūraṇācca saṃpūrṇamāmarṣavivarjitaṃ ca /</l>\n<l>cetoviśuddhipratibimbabhūtaistīvraiḥ parārthaikarasaiḥ prayogaiḥ // Ps_2.52 //</l>\n</lg>\n\n<lg>\n<l>smṛtyāśrayāccendriyasaṃvareṇa śīlasya saṃrakṣaṇatatparaḥ syāt /</l>\n<l>lokasya dauḥśīlyamabhipravṛddhaṃ tamaḥ sahasrāṃśurivāpaneṣyan // Ps_2.53 //</l>\n</lg>\n\n<lg>\n<l>duḥkhapratīkāranimittasevyaiḥ kāyavraṇālepanaveṣṭanādyaiḥ /</l>\n<l>nyāyopalabdhaiḥ parituṣṭacitto 'parānanollokanakātaraḥ syāt // Ps_2.54 //</l>\n</lg>\n\n<lg>\n<l>ślāghyeṣu sarveṣvapi vartamānaḥ śīlānukūleṣu guṇodayeṣu /</l>\n<l>avismitatvādaparādhamānī kīrterbibhīyācca tadudbhavāyāḥ // Ps_2.55 //</l>\n</lg>\n\n<lg>\n<l>lābhaprakāro hi guṇaprakāśācchatrutvamabhyeti suhṛnmukhena /</l>\n<l>saroruhāṇāmiva śītaraśmiḥ śreyaḥ pramāthī śithilavratānām // Ps_2.56 //</l>\n</lg>\n\n<lg>\n<l>śīlaṃ guṇābhyāsavidhiṃ vadanti saṃbodhicitte ca guṇāḥ samagrāḥ /</l>\n<l>abhyasyate tacca kṛpāguṇena kāruṇyaśīlaḥ satataṃ tataḥ syāt // Ps_2.57 //</l>\n</lg>\n\n<lg>\n<l>yanniśritaṃ kāmabhave 'pi naiva saṃtiṣṭhate naiva ca rūpadhātau /</l>\n<l>ārūpyadhātau yadasaṃsthitaṃ ca tattattvataḥ śīlamudāharanti // Ps_2.58 //</l>\n</lg>\n\n<lg>\n<l>yo lokadhātuṣvamiteṣu sattvāñchīle pratiṣṭhāpayiṣuḥ samagrān /</l>\n<l>niṣevate lokahitāya śīlaṃ taducyate pāramiteti tajjñaiḥ // Ps_2.59 //</l>\n</lg>\n\n<lg>\n<l>śīlaṃ viśeṣādhigamasya mārgo dāyādyabhūtaṃ karuṇātmakānām /</l>\n<l>jñānaprakarṣasya śucisvabhāvo naṣṭoddhavā maṇḍanajātiragrā // Ps_2.60 //</l>\n</lg>\n\n<lg>\n<l>lokatrayavyāpi manojñāgandhaṃ vilepanaṃ pravrajitāvirodhi /</l>\n<l>tulyākṛtibhyo 'pi pṛthagjanebhyaḥ śīlaṃ viśeṣaṃ kurute narāṇām // Ps_2.61 //</l>\n</lg>\n\n<lg>\n<l>akatthanānāmapi dhīrabhāvād vināpi vāgbhedapariśrameṇa /</l>\n<l>atrāsanābhyānatasarvalokaṃ tyaktāvalepoddhavamīśvaratvam // Ps_2.62 //</l>\n</lg>\n\n<lg>\n<l>apyaprakāśānvayasaṃstavānām akurvatāmapyupakārasāram /</l>\n<l>niṣkevale śīlavidhau sthitānām asaṃstutānāmapi yannarāṇām // Ps_2.63 //</l>\n</lg>\n\n<lg>\n<l>rajāṃsi pādāśrayapāvitāni praṇāmalabdhāni samudvahanti /</l>\n<l>cūḍāgralagnāni manuṣyadevāḥ śrīmattaraṃ śīlamataḥ kulebhyaḥ // Ps_2.64 //</l>\n</lg>\n\n<lg>\n<l>tasmān na durgatibhayena na rājyahetorna svargasaṃpadabhilāṣasamudbhavena /</l>\n<l>seveta śīlamamalaṃ na hi tattathā syāllokārthasiddhiparamastu bhajeta śīlam // Ps_2.65 //</l>\n</lg>\n\n<p>// śīlapāramitāsamāsaḥ //</p>\n\n</div>\n<div>\n\n<p>3. kṣāntipāramitāsamāsaḥ</p>\n\n<lg>\n<l>saṃmohanīṃ manmathapakṣamāyāṃ prāhuḥ sukhāṃ caiva vimokṣamāyām /</l>\n<l>tasyāṃ na kuryāt kaiva kṣamāyāṃ prayatnamekāntahitakṣamāyām // Ps_3.1 //</l>\n</lg>\n\n<lg>\n<l>parāparādheṣu sadānabhijñā vyavasthitiḥ sattvavatāṃ manojñā /</l>\n<l>guṇābhinirvartitacārusaṃjñā kṣameti lokārthacarī kṛpājñā // Ps_3.2 //</l>\n</lg>\n\n<lg>\n<l>parārthamabhyudyatamānasānāṃ dīkṣāṃ titikṣāṃ prathamāṃ vadanti /</l>\n<l>seturjalānīva hi roṣadoṣaḥ śreyāṃsi lokasya samāvṛṇoti // Ps_3.3 //</l>\n</lg>\n\n<lg>\n<l>alaṃkriyā śaktisamanvitānāṃ tapodhanānāṃ balasaṃpadagrā /</l>\n<l>vyāpādadāvānalavāridhārā pretyeha ca kṣāntiranarthaśāntiḥ // Ps_3.4 //</l>\n</lg>\n\n<lg>\n<l>kṣamāmaye varmaṇi sajjanānāṃ vikuṇṭhitā durjanavākyabāṇāḥ /</l>\n<l>prāyaḥ praśaṃsākusumatvametya tatkīrtimālāvayavā bhavanti // Ps_3.5 //</l>\n</lg>\n\n<lg>\n<l>pratikriyā durjanavāgviṣāṇāṃ prahlādanī jñānaniśākarābhā /</l>\n<l>dhīraprakārā prakṛtiryatīnāṃ kṣāntirguṇānām adhivāsabhūmiḥ // Ps_3.6 //</l>\n</lg>\n\n<lg>\n<l>sattvasya gāmbhīryamayasya sāro ghanāgamaḥ krodhanidāghaśāntyai /</l>\n<l>vyatītavelasya guṇārṇavasya vyāpī svanaḥ kṣāntimayo 'bhyudeti // Ps_3.7 //</l>\n</lg>\n\n<lg>\n<l>ā brahmalokādadhirohāṇārthā sopānapaṅktirgatakhedadoṣā /</l>\n<l>karmāntaśālā guṇaśībharasya rūpasya sallakṣaṇabhūṣaṇasya // Ps_3.8 //</l>\n</lg>\n\n<lg>\n<l>unmūlanī vairaphalācitānāṃ kṣamāsariddoṣamahādrumāṇām /</l>\n<l>saṃbodhicittasya vivardhitasya guṇāmburaśeḥ satatānukūlā // Ps_3.9 //</l>\n</lg>\n\n<lg>\n<l>śubhā paratrāpi hite samṛddhirjagaddhitārthasya parā vivṛddhiḥ /</l>\n<l>śubhasvabhāvātiśayaprasiddhiḥ kṣāntirmanaḥkāyavacoviśuddhiḥ // Ps_3.10 //</l>\n</lg>\n\n<lg>\n<l>saṃsāradoṣairna ca cchedameti sattvān kṛpāsnigdhamavekṣamāṇaḥ /</l>\n<l>satkarmabhirlokahitaiḥ samantād yaśomayatvaṃ vrajatīva loke // Ps_3.11 //</l>\n</lg>\n\n<lg>\n<l>na spṛśyate vismayavācyadoṣairjñānāvadānena titikṣureva /</l>\n<l>anityatākṣāntibalodayācca praharṣamāyāti sukhe 'pi naiva // Ps_3.12 //</l>\n</lg>\n\n<lg>\n<l>saṃkocamāyāti na cāyaśobhirvisāriṇā kṣāntibalaśrayeṇa /</l>\n<l>ataśca śeṣairapi lokadharmairaniśritatvānna sa cāpalīti // Ps_3.13 //</l>\n</lg>\n\n<lg>\n<l>tīvraprakārairapi viprakārairna vikriyāṃ yānti satāṃ manāṃsi /</l>\n<l>dṛḍhābhilāṣāṇi munīndrabhāve kṣāntyā balādhānasusaṃskṛtāni // Ps_3.14 //</l>\n</lg>\n\n<lg>\n<l>sa kṣāntidhīreṇa ca mānasena kaṣṭāni saṃdarśayate tapāṃsi /</l>\n<l>darponnatiṃ tīrthakṛtāṃ manaḥsu nīcaiḥ kariṣyan hitakāmyayaiva // Ps_3.15 //</l>\n</lg>\n\n<lg>\n<l>loko 'yamātmābhiniveśasamūḍhaḥ śeṣān parānityabhimanyamānaḥ /</l>\n<l>tadviprakārairabhibhūtacetā&lt;;ḥ&gt;; kṣamāviyogāt parikhedameti // Ps_3.16 //</l>\n</lg>\n\n<lg>\n<l>kṛpāsanāthāni satāṃ manāṃsi kṣāntyā kṛtasvastyayanakriyāṇi /</l>\n<l>naṣṭātmadṛṣṭiṇi parāpakārān na vikriyāṃ yānti guṇānurāgāt // Ps_3.17 //</l>\n</lg>\n\n<lg>\n<l>mithyāvikalpo hṛdayajvarasya krodhasya heturdhṛtidurbalānām /</l>\n<l>samyagvikalpastu samādadhāti kṣāntiprakārāṃ manasaḥ praśāntim // Ps_3.18 //</l>\n</lg>\n\n<lg>\n<l>vikalpasanniśrayasaṃśritāyāṃ kṣāntyāṃ na tu syāccalitāvakāśaḥ /</l>\n<l>pratyūṣavātasphurite 'mbhasīva saṃpūrṇacandrapratibimbalakṣayāḥ // Ps_3.19 //</l>\n</lg>\n\n<lg>\n<l>vikalpaśāntiṃ paramārthatastu kṣāntiṃ kṣamātattvavido vadanti /</l>\n<l>tasmādvikalpopaśame yateta svapnopamaṃ lokamavekṣamāṇaḥ // Ps_3.20 //</l>\n</lg>\n\n<lg>\n<l>cakṣuḥ kim ākrośati cakṣuretacchrotrādi vākrośati kiṃ tadādi /</l>\n<l>yaivaṃ kṣamā sāyatanānvavekṣā na kṣāntireṣā paramārthatastu // Ps_3.21 //</l>\n</lg>\n\n<lg>\n<l>vaktā vacaścaitadanityameva śrutirvikalpo 'pi ca yo mamāyam /</l>\n<l>anityabhāvapravikalpanaiṣā na kṣāntimetām paramāṃ vadanti // Ps_3.22 //</l>\n</lg>\n\n<lg>\n<l>kartāpakārasya na kaścidasti naivāsti kaścitkriyāte ca yasya /</l>\n<l>nairātmasaṃdarśanasiddhireṣā na kṣāntireṣāpi gataprakarṣā // Ps_3.23 //</l>\n</lg>\n\n<lg>\n<l>tattatpratītya prabhavanti bhāvā nindāpraśaṃsāsukhaduḥkhasaṃjñāḥ /</l>\n<l>pratītyasiddheravatārabhūmirna kṣāntiratyantasamāhitaiṣā // Ps_3.24 //</l>\n</lg>\n\n<lg>\n<l>yadyesā saṃmohamahāgraheṇa paryastacetā nanu nāhamevam /</l>\n<l>ityunnate cāvanate ca citte kṣāntiprakarṣasya kuto 'vakāśaḥ // Ps_3.25 //</l>\n</lg>\n\n<lg>\n<l>pradhvaṃsinī varṇalavapratiśrudyantrādivaikaikaśa uccarantī /</l>\n<l>kuryāṃ kathaṃ kasya ca kāṃ ca pīḍām eṣāpi na kṣāntiratiprakṛṣṭā // Ps_3.26 //</l>\n</lg>\n\n<lg>\n<l>yadyesā matpāpaparikṣayārthaṃ na vīkṣate svāmapi dharmapīḍām /</l>\n<l>asmān na kalyāṇataraṃ hi mitram asāvapi kṣāntyupacārā eva // Ps_3.27 //</l>\n</lg>\n\n<lg>\n<l>karmasvatāṃ eva hi vīkṣamāṇastitikṣate tadguṇadarśanācca /</l>\n<l>naivaṃprakārāpi hi naiṣṭhikatvaṃ kṣāntirvikalpopahatā prayāti // Ps_3.28 //</l>\n</lg>\n\n<lg>\n<l>anityaduḥkhāśuciniḥsvabhāvatā mama kṣamante na tu tadviparyayāḥ /</l>\n<l>iyaṃ vipakṣapraśamakṣamā kṣamā dvayapravṛtterna tu pāramārthikī // Ps_3.29 //</l>\n</lg>\n\n<lg>\n<l>ayatnatattvārthavicakṣaṇo janaḥ paropakāreṣu yataḥ pravartate /</l>\n<l>kṣamā na caivaṃ samatāṃ sameti yā yataḥ kṣamaivaṃ na vikalpanakṣayā // Ps_3.30 //</l>\n</lg>\n\n<lg>\n<l>nirodham āyānti yadā tvaśeṣatāḥ samādhikanyūnavikalpanakramāḥ /</l>\n<l>anuttarāṃ kṣāntimamānagocarāṃ vadanti tāmadvāyamārgacāriṇāḥ // Ps_3.31 //</l>\n</lg>\n\n<lg>\n<l>svataḥ parasmādubhayādahetuto yathā na bhāvāḥ prabhavanti ke cana /</l>\n<l>svataḥ parasmād ubhayād ahetutastathā na bhāvā vibhavanti ke cana // Ps_3.32 //</l>\n</lg>\n\n<lg>\n<l>naṣṭād anaṣṭād ubhayāc na nobhayān na jātu kāryaṃ khalu vidyate kva cit /</l>\n<l>tathāpi kāryaṃ samudeti vastuno yetthaṃ kṣamā sā dvayavarjitā kṣamā // Ps_3.33 //</l>\n</lg>\n\n<lg>\n<l>sato 'sato vāsti na janma janmanā vinā nirodho 'pi na kasya cit kva cit /</l>\n<l>svabhāvaśūnyāmiti bhāvakalpanāṃ vipaśyataḥ kṣāntirudeti naiṣṭhikī // Ps_3.34 //</l>\n</lg>\n\n<lg>\n<l>avāpya yāṃ vyākriyate sahasraśo jinairasau nāma jino bhaviṣyati /</l>\n<l>pravartate lokahitakriyāvidhiḥ samāhitasyaiva ca tasya sarvadā // Ps_3.35 //</l>\n</lg>\n\n<lg>\n<l>yāvacca bhāvābhiniviṣṭabuddhiratra dvayaṃ tāvadupaiti mohāt /</l>\n<l>tathānimittaṃ ca vimokṣaheturdure bhavatyasya yathā kṣiteḥ kham // Ps_3.36 //</l>\n</lg>\n\n<lg>\n<l>upaiti dharmapraṇidhānakarmasu prabhutvamṛddhāvadhimuktijanmasu /</l>\n<l>tathā pariṣkāravidhau svacetasi prakarṣiṇi jñānabale tathāyuṣi // Ps_3.37 //</l>\n</lg>\n\n<lg>\n<l>avāpya caitadvaśitāmayaṃ dhanaṃ prakṛṣṭaṃ akṣiṣṇu parārthasādhanam /</l>\n<l>janasya kṛcchreṣu patiṣyataḥ sataḥ sa jāyate dhāraṇakāraṇaṃ vibhuḥ // Ps_3.38 //</l>\n</lg>\n\n<lg>\n<l>tasmāt parārthamahatīṃ dhuramudvahadbhiḥ kṣānterupāyavidhireṣa sadānugamyaḥ /</l>\n<l>atra sthitasya hi bhavanti parārthacittāḥ sarvā&lt;;ḥ&gt;; kriyā guṇaphalābharaṇābhirāmāḥ // Ps_3.39 //</l>\n</lg>\n\n<lg>\n<l>asyāṃ hi bhaktirapi yā pravirūḍhamūlā tāmabhyasanti munayo munirājabhāve /</l>\n<l>śraddhānuviddhamanasāṃ na hi dharmamārge dṛṣṭo manoratharathasya yato 'kṣabhaṅgaḥ // Ps_3.40 //</l>\n</lg>\n\n<p>// kṣāntipāramitāsamāsaḥ //</p>\n\n</div>\n<div>\n\n<p>4. vīryapāramitāsamāsaḥ</p>\n\n<lg>\n<l>sarvaṃsahe kṣāntibale ca rūḍhe sarvādbhutānyārabhate sa śauryāt /</l>\n<l>vīryeṇa kāryāntamahābalena yasmāt sa devānapi yātyatītya // Ps_4.1 //</l>\n</lg>\n\n<lg>\n<l>sudṛśyapārāṇyapi laukikāni kāryāṇi nirvīryaduruttarāṇi /</l>\n<l>aprāpyarūpaṃ tu na kiṃ cid asti khedānabhijñena parākrameṇa // Ps_4.2 //</l>\n</lg>\n\n<lg>\n<l>ārabdham evotsahate na hīna ārabhya madhyastu viṣādameti /</l>\n<l>parārtham aśrāntaparākramāste nirvāṇamutsṛjya samārabhante // Ps_4.3 //</l>\n</lg>\n\n<lg>\n<l>prāyeṇa dainyopahato jano 'yaṃ svādhīnavīryo 'pi gurusvakāryaḥ /</l>\n<l>ahīnavīryasya tu merusāro 'pyakhedasādhyaḥ parakāryabhāraḥ // Ps_4.4 //</l>\n</lg>\n\n<lg>\n<l>saṃsārakoṭyorubhayoḥ samānaiḥ prayāmasārairdivasairyadi syuḥ /</l>\n<l>saṃvatsarāstatpracayātidīrghaiḥ kalpaiḥ samudrodakabindutulyaiḥ // Ps_4.5 //</l>\n</lg>\n\n<lg>\n<l>utpādayeyaṃ yadi bodhicittam ekaikametena parākrameṇa /</l>\n<l>saṃbhāraśeṣaṃ cinuyāṃ tathāpi bhūyaḥsamutsāritakhedadainyaḥ // Ps_4.6 //</l>\n</lg>\n\n<lg>\n<l>ekaikamevaṃ yadi bodhicittaṃ prāpyeta saṃbhāravidhiśca śeṣaḥ /</l>\n<l>tathāpi bodhiṃ samudānayeyaṃ kṛpāsamutsāhitadhairyasāraḥ // Ps_4.7 //</l>\n</lg>\n\n<lg>\n<l>saṃsāraduḥkhaṃ svamacintayitvā saṃnāhadārḍhyaṃ yadacintyamevam /</l>\n<l>ādyaṃ samādānamidaṃ vadanti vīravratānāṃ karuṇātmakānām // Ps_4.8 //</l>\n</lg>\n\n<lg>\n<l>padbhyāṃ atikramya kukūlakalpāṃ kṛtsnāṃ mahīmāyudhasaṃvṛtāṃ vā /</l>\n<l>yaddraṣṭum apyutsahate munīndrān pātuṃ śivaṃ dharmarasāyanaṃ vā // Ps_4.9 //</l>\n</lg>\n\n<lg>\n<l>saṃsārapaṅkājjanatā mayeyam uddhṛtya nirvāṇasukhe niveṣyā /</l>\n<l>utkṣepanikṣepavidhau padānāṃ yaccittamevaṃ ca samādadāti // Ps_4.10 //</l>\n</lg>\n\n<lg>\n<l>yad vā hitārthaṃ kramate parasya puṇyāni vā lokahitāya cittam /</l>\n<l>parākramaḥ so 'kṣayavikramāṇāṃ śrīmatsamādānavidhau dvitīyaḥ // Ps_4.11 //</l>\n</lg>\n\n<lg>\n<l>puṇyasya cotpādasamānakālaṃ saṃbuddhabhāve pariṇāmanaṃ yat /</l>\n<l>tadakṣayatvaṃ samudāgamāya śubhaṃ samādānam udāharanti // Ps_4.12 //</l>\n</lg>\n\n<lg>\n<l>mahatsu vāmbhaḥsu yathā niṣikto naivodabinduḥ kṣayamabhyupaiti /</l>\n<l>saṃbuddhabhāve pariṇāmitasya tathaiva puṇyasya na saṃkṣayo 'sti // Ps_4.13 //</l>\n</lg>\n\n<lg>\n<l>tathā hi kāruṇyaviśuddhabuddhiḥ sarvajñabhāvāya phalantyamūni /</l>\n<l>puṇyāni lokasya carācarasyetyevaṃ sa tānyārabhate susattvaḥ // Ps_4.14 //</l>\n</lg>\n\n<lg>\n<l>mahātrisāhasragataṃ janaughaṃ nirvāpayedekadine na kaścit /</l>\n<l>kalpaṃ tathā naiva ca sattvadhātostenāpi kiṃ cit paripācitaṃ syāt // Ps_4.15 //</l>\n</lg>\n\n<lg>\n<l>śrutvāpi sattvākṣayatāṃ imāṃ yaḥ sattvānaśeṣān vininīṣureva /</l>\n<l>viṣādadoṣānavalīḍhavīryaḥ kastasya dūrastha ihārthasāraḥ // Ps_4.16 //</l>\n</lg>\n\n<lg>\n<l>yaḥ puṇyarāśirjagatāṃ samagrastāvatpramāṇairdaśabhirjinasya /</l>\n<l>nivṛttimāgacchati romakūpa ekaika ekaikasujātaromā // Ps_4.17 //</l>\n</lg>\n\n<lg>\n<l>śatena bhūyo guṇitena tena puṇyena romāspadasaṃśritena /</l>\n<l>bhavatyanuvyañjanamekameva śeṣāṇi tasya prabhavanti kāye // Ps_4.18 //</l>\n</lg>\n\n<lg>\n<l>tāvadguṇādeva ca puṇyarāśestasmād anuvyañjanasaṃpraviṣṭāt /</l>\n<l>pratyekaśastasya jinatvaśaṃsi nirvartate lakṣaṇacitrakarma // Ps_4.19 //</l>\n</lg>\n\n<lg>\n<l>sallakṣaṇotpattinimittabhūtāt sahasrasaṃkhyāguṇitācca puṇyāt /</l>\n<l>nirvartate tasya manojñavarṇā saṃpūrṇacandrasphuṭakāntirūrṇā // Ps_4.20 //</l>\n</lg>\n\n<lg>\n<l>ūrṇābhinirvṛttikarmaṃ ca puṇyaṃ śatapramāṇairguṇitaṃ sahasraiḥ /</l>\n<l>karoti tasyānavalokanīyaṃ chattarābhamuṣṇīṣalalāmaśīrṣam // Ps_4.21 //</l>\n</lg>\n\n<lg>\n<l>ayaṃ mayā puṇyanidhiḥ parārthaṃ saṃceya ityuttamabodhicitte /</l>\n<l>vīryonmukhe kena mukhena tasmiṃllayapravṛttirlabhatāṃ praveśam // Ps_4.22 //</l>\n</lg>\n\n<lg>\n<l>sarve 'pi sattvā yadi lokadhātau pratyekabuddhaiḥ sadṛśā bhaveyuḥ /</l>\n<l>jñānena tebhyo 'bhyadhikaprabhāvaḥ kṣāntistha eko 'pi hi bodhisattvaḥ // Ps_4.23 //</l>\n</lg>\n\n<lg>\n<l>tathaiva ca kṣāntibalasthitebhyo viśeṣaṃ āyātyavivartanīyaḥ /</l>\n<l>aśrāntavīryaḥ kuśalaprayoge yallaukike caiva taduttare ca // Ps_4.24 //</l>\n</lg>\n\n<lg>\n<l>tebhyaḥ puṇaścādhika eva dūraṃ ya ekajātipratibaddhabodhiḥ /</l>\n<l>ka eva vādo dṛḍhavīryavatsu ye bodhimūle prathamaṃ niṣaṇṇāḥ // Ps_4.25 //</l>\n</lg>\n\n<lg>\n<l>tādṛgvidhajñānaviśuddhipūrṇaḥ syād yadyaśeṣena ca lokadhātuḥ /</l>\n<l>yāyāt kalāṃ so 'pi na bodhimūle sthitasya mārātikṛtāntyajāteḥ // Ps_4.26 //</l>\n</lg>\n\n<lg>\n<l>tādṛgvidhajñānaviśuddhacittāḥ syuryadyaśeṣena ca sarvalokāḥ /</l>\n<l>balapradeśasya muneratulyāḥ kalāpradeśairapi te samagrāḥ // Ps_4.27 //</l>\n</lg>\n\n<lg>\n<l>ityadbhutajñānasamudramekaḥ kṛpātmako nistarituṃ prayāti /</l>\n<l>avyāhatājñaḥ paracittacāre prajñāvabhāsaṃ ca nabho viśālam // Ps_4.28 //</l>\n</lg>\n\n<lg>\n<l>sarveṣu sattveṣu ca tasya mātrā samānahārdā karuṇābhyudeti /</l>\n<l>saṃbuddhadharmāśca tato 'vaśeṣāstasyādbhutāḥ saṃprabhavantyaśeṣāḥ // Ps_4.29 //</l>\n</lg>\n\n<lg>\n<l>ebhiḥ samādānaguṇairupetaḥ śuddhaśravaiḥ pelavasattvasattvaiḥ /</l>\n<l>aṣṭābhiraṅgairiva tattvamārgo vīryaprakarṣādadhikaṃ vibhāti // Ps_4.30 //</l>\n</lg>\n\n<lg>\n<l>vīryaṃ tridhā yaḥ kuśalaprayogastasmācca vākkāyamanoviśeṣāḥ /</l>\n<l>prasthānaviṣṭhānasamāhitasya vīryaprakarṣasya manomayasya // Ps_4.31 //</l>\n</lg>\n\n<lg>\n<l>yo bodhicittapraṇayaḥ samaśca kṛpā ca nairātmagatau kṣamā ca /</l>\n<l>caturvikalpo janasaṃgrahaśca sarveṣu dharmeṣvanavagrahaśca // Ps_4.32 //</l>\n</lg>\n\n<lg>\n<l>saṃsārapaṅke yadakhinnatā ca traidhātukasyaiva ca nopalabdhiḥ /</l>\n<l>sarvasvadānaṃ na ca tena mānaḥ samagraśikṣasya na śikṣayā ca // Ps_4.33 //</l>\n</lg>\n\n<lg>\n<l>parāpakārairavikāri dhairyaṃ cittasya cātyantamavikṣatiryā /</l>\n<l>ārambhadārḍhayaṃ kuśalakriyāsu prītirvivekaikarasā ca citte // Ps_4.34 //</l>\n</lg>\n\n<lg>\n<l>caturvidhadhyānasamāpanaṃ ca cittasya nidhyaptiranātmataśca /</l>\n<l>atṛptatā ca śrutavistareṇa nyāyapraveśastadavekṣaṇācca // Ps_4.35 //</l>\n</lg>\n\n<lg>\n<l>yā deśanā caiva yathāśrutānāṃ jñānaṃ ca dharmānabhilāpyatāyām /</l>\n<l>pañcasvabhijñāsu ca yatprabhutvam abhyāsamātrā ca taduttarāyām // Ps_4.36 //</l>\n</lg>\n\n<lg>\n<l>yadṛddhipādeṣvabhinirhṛtatvaṃ paṭvī na cāyāsamayī kriyā ca /</l>\n<l>samyakprahāṇeṣu ca yaḥ prayogaḥ śubhāśubhādeva ca yā vimuktiḥ // Ps_4.37 //</l>\n</lg>\n\n<lg>\n<l>yatkauśalaṃ cendriyanirṇayeṣu nirindriyān paśyati yacca dharmān /</l>\n<l>mārgasya saṃbhāravimārgaṇaṃ ca na cāsya kiṃ cid gamanaṃ kutaścit // Ps_4.38 //</l>\n</lg>\n\n<lg>\n<l>ityevamādyaṃ pṛthucitravīryaṃ prasthānaviṣṭhānaviśeṣacitram /</l>\n<l>asyākṣayatvapratipūraṇārthaṃ prasthānakarmaiva viśeṣahetuḥ // Ps_4.39 //</l>\n</lg>\n\n<lg>\n<l>nimittakarmasvapi na pravartate vitiṣṭhate jñānamaye ca karmaṇi /</l>\n<l>kṛpāguṇādyan na jahāti saṃskṛtaṃ na coruvīryo 'pi patatyasaṃskṛte // Ps_4.40 //</l>\n</lg>\n\n<lg>\n<l>apūrvadharmaśrutiralparogatā durāsadetvaṃ śrutadharmadhāraṇam /</l>\n<l>amānuṣebhyo 'pi parigrahodayaḥ samādhigotrapratilambha eva ca // Ps_4.41 //</l>\n</lg>\n\n<lg>\n<l>vrajantyavandhyā yadaharniśaṃ kriyā guṇairna hāniṃ yadutpaiti mauśalīm /</l>\n<l>vivṛddha evotpalavacca yadguṇairmanuṣyadharmādadhikaprayojanaiḥ // Ps_4.42 //</l>\n</lg>\n\n<lg>\n<l>yaśo viśālam ca sukhaṃ sukhodayaṃ vinītakārpaṇyamanastvamuttamam /</l>\n<l>guṇāśca teṣāmiha dṛṣṭadhārmikā bhavanti vīryāditi ko 'tra vismayaḥ // Ps_4.43 //</l>\n</lg>\n\n<lg>\n<l>trailokyapūjyamamitoruguṇaṃ saṃbuddhabhāvamapi yānti yadā /</l>\n<l>vīryavyāpāśrayadṛḍhāḥ puruṣā na syād ataḥ ka iva vīryaparaḥ // Ps_4.44 //</l>\n</lg>\n\n<p>// vīryapāramitāsamāsaḥ //</p>\n\n</div>\n<div>\n\n<p>5. dhyānapāramitāsamāsaḥ</p>\n\n<lg>\n<l>atha dhyānavidhau yogaṃ kuryāj jñānavivṛddhaye /</l>\n<l>sukhaṃ hi kartuṃ lokānāṃ jñānālokādanugraham // Ps_5.1 //</l>\n</lg>\n\n<lg>\n<l>prasīdatyadhikaṃ jñānaṃ dhyānānmanasi nirmale /</l>\n<l>śaradutsāritaghane nabhasīvendumaṇḍalam // Ps_5.2 //</l>\n</lg>\n\n<lg>\n<l>viśuddhaśīlaḥ kalyāṇaiḥ sahāyaiḥ sahitairhitaiḥ /</l>\n<l>alpakṛtyaḥ praśāntātma smṛtyadhiṣṭhānaveṣṭitaḥ // Ps_5.3 //</l>\n</lg>\n\n<lg>\n<l>nivasan vṛkṣamūleṣu śādvalāstīrṇabhūmiṣu /</l>\n<l>anupaskṛtaramyeṣu vanapuṣpasugandhiṣu // Ps_5.4 //</l>\n</lg>\n\n<lg>\n<l>dhyānasācivyadhīreṣu saṃtuṣṭajanaveśmasu /</l>\n<l>jananirghoṣamūkatvād gambhīrāvasthiteṣviva // Ps_5.5 //</l>\n</lg>\n\n<lg>\n<l>pratyaraṇyaniviṣṭeṣu śūnyeṣvāyataneṣu vā /</l>\n<l>kuñjeṣu ca mahīdhrāṇāṃ siṃhanādānunādiṣu // Ps_5.6 //</l>\n</lg>\n\n<lg>\n<l>yatra kva cana vā deśe saṃsargakleśavarjite /</l>\n<l>paryaṅkena sukhāsīnaḥ śarīram ṛju dhārayan // Ps_5.7 //</l>\n</lg>\n\n<lg>\n<l>upasthāpya smṛtimayīṃ rakṣāṃ abhimukhīṃ hṛdi /</l>\n<l>kṛpayā kuvitarkāṇāṃ kṛtvevākṣaṇaghoṣaṇām // Ps_5.8 //</l>\n</lg>\n\n<lg>\n<l>prajñāparicayasyāyāṃ kālo me na tu nirvṛteḥ /</l>\n<l>na hi sattvān anirvāpya svayaṃ nirvātum utsahe // Ps_5.9 //</l>\n</lg>\n\n<lg>\n<l>iti lokahitāvekṣī buddhabhāvagataspṛhaḥ /</l>\n<l>kuryāt sātatyayogena dhyānārambhasamudyamam // Ps_5.10 //</l>\n</lg>\n\n<lg>\n<l>na hi viśramya viśramya mathnannagnimavāpnuyāt /</l>\n<l>sa eva yogo yoge 'pi viśeṣādhigamādṛte // Ps_5.11 //</l>\n</lg>\n\n<lg>\n<l>ekatraiva ca badhnīyād dṛḍham ālambane manaḥ /</l>\n<l>anyānyālambanagrāhaḥ kliśnātyevākulaṃ manaḥ // Ps_5.12 //</l>\n</lg>\n\n<lg>\n<l>vidarśanād vīryabalāllīyamānaṃ samuddharet /</l>\n<l>uddhanyamānaṃ ca manaḥ praśamena nivārayet // Ps_5.13 //</l>\n</lg>\n\n<lg>\n<l>samyaggatamupekṣitaṃ samādhibalaniścalam /</l>\n<l>tatrāpi vā tanmayaḥ syāt sugatajñānalabdhaye // Ps_5.14 //</l>\n</lg>\n\n<lg>\n<l>na ca dhyānasukhāsvādaḥ pāratantryamanukramet /</l>\n<l>na hi svasukhamātrārthamayam ārambhavistaraḥ // Ps_5.15 //</l>\n</lg>\n\n<lg>\n<l>śarīrajīvitāpekṣī dainyopahatamānasaḥ /</l>\n<l>na kuryād vīryaśaithilyamapyādīpte svamūrdhani // Ps_5.16 //</l>\n</lg>\n\n<lg>\n<l>lakṣayitvā nimittāni manastasya samādhaye /</l>\n<l>bhraśyamānaṃ prayuñjīta smṛtyāvahitayā punaḥ // Ps_5.17 //</l>\n</lg>\n\n<lg>\n<l>mano nivaraṇebhyaśca vipakṣairvinivartayet /</l>\n<l>svecchāprayātaṃ dviradam aṅkuśākarṣaṇairiva // Ps_5.18 //</l>\n</lg>\n\n<lg>\n<l>atha nīvaraṇavyādhināśaprasvasthamānasaḥ /</l>\n<l>dāridryādiva nirmukto mahato vyasanādiva // Ps_5.19 //</l>\n</lg>\n\n<lg>\n<l>prītiyuktena manasā kāmadoṣān vicārayet /</l>\n<l>tadviyogopalabhyāṃ ca parāṃ sukhaparamparām // Ps_5.20 //</l>\n</lg>\n\n<lg>\n<l>vidyududdyotacapalāḥ phenāṃśukanibhātmakāḥ /</l>\n<l>svapnavat pelavāsvādā vañcanārthamivoditāḥ // Ps_5.21 //</l>\n</lg>\n\n<lg>\n<l>pitṛṇāmapi putreṣu putrāṇāṃ ca pitṛṣvapi /</l>\n<l>prītisarvasvabhūteṣu suhṛtsu suhṛdāmapi // Ps_5.22 //</l>\n</lg>\n\n<lg>\n<l>guṇapracayabaddhasya vyūḍhesu samareṣvapi /</l>\n<l>darśitasthairyasārasya snehasetorvidāriṇaḥ // Ps_5.23 //</l>\n</lg>\n\n<lg>\n<l>iha paryeṣṭiduḥkhasya paratra narakasya ca /</l>\n<l>hetubhūtā yataḥ kāmāḥ kāmayeta na tān ataḥ // Ps_5.24 //</l>\n</lg>\n\n<lg>\n<l>yadāśrayo vitarko 'pi prajñācakṣurnimīlanaḥ /</l>\n<l>ātmano 'pi parasyāpi vighātāya pravartate // Ps_5.25 //</l>\n</lg>\n\n<lg>\n<l>ātmakāmairapi ca ye sarvathāpi vivarjitāḥ /</l>\n<l>parārthakāmastān kāmāṃstyaktvā kathamanusmaret // Ps_5.26 //</l>\n</lg>\n\n<lg>\n<l>tṛptireṣāṃ na saṃprāptyā nāhanyahani sevayā /</l>\n<l>naiva saṃnicayenāpi ko 'nyo vyādhirataḥ paraḥ // Ps_5.27 //</l>\n</lg>\n\n<lg>\n<l>yadāsvādahato naiva svārthamapyavabudhyate /</l>\n<l>unmattapānapratimān kastān sahṛdayaḥ smaret // Ps_5.28 //</l>\n</lg>\n\n<lg>\n<l>ityevaṃ sarvato duṣṭān kāmāṃstasyānupaśyataḥ /</l>\n<l>tataḥ saṃkucitaṃ cittaṃ naiṣkramye 'bhiprasīdati // Ps_5.29 //</l>\n</lg>\n\n<lg>\n<l>vivekajaṃ prītisukhaṃ tataḥ prasrabdhilabdhijam /</l>\n<l>prāpnoti cittasyaikāgryaṃ prathamadhyānasaṃjñitam // Ps_5.30 //</l>\n</lg>\n\n<lg>\n<l>sa vitarkavicārāṇāṃ kāmānāmiva duṣṭatām /</l>\n<l>puṣyāṃstatpraśamānveṣī samādhiprītijaṃ sukham // Ps_5.31 //</l>\n</lg>\n\n<lg>\n<l>adhyātmasaṃprasādācca cittaikāgratayā ca tat /</l>\n<l>dvitīyaṃ dhyānamityāhuradvitīyā maharṣayaḥ // Ps_5.32 //</l>\n</lg>\n\n<lg>\n<l>utplavaṃ manaso dṛṣṭvā prīteratha virajya saḥ /</l>\n<l>tṛtīyaṃ dhyānamāpnoti smṛtyupekṣāsamanvitam // Ps_5.33 //</l>\n</lg>\n\n<lg>\n<l>sukhabhogamapi tyaktvā sukhaduḥkhanirākṛtam /</l>\n<l>viśuddhaṃ smṛtyupekṣābhyāṃ caturthaṃ dhyānamaśnute // Ps_5.34 //</l>\n</lg>\n\n<lg>\n<l>abhijñā labhate pañca sa ca tatrānugāminīḥ /</l>\n<l>rājyastha iva dharmātmā hrīkīrtiśrīmatidyutīḥ // Ps_5.35 //</l>\n</lg>\n\n<lg>\n<l>pratyekajinalabdhāśca śrāvakīyā vyatītya ca /</l>\n<l>tā bhavantyadhikā dūraṃ parārthasamudāgamāt // Ps_5.36 //</l>\n</lg>\n\n<lg>\n<l>sa hi matsariṇastyāge śīle tadvikalānapi /</l>\n<l>kopanān kṣāntisauratye kusīdān vīryasaṃpadi // Ps_5.37 //</l>\n</lg>\n\n<lg>\n<l>vikṣiptacetaso dhyāne prajñāyāṃ tannirākṛtān /</l>\n<l>niyojayati kāruṇyādaśrāntācāravikramaḥ // Ps_5.38 //</l>\n</lg>\n\n<lg>\n<l>ato 'cyutābhirdīptābhirbhābhirlokāvabhāsanam /</l>\n<l>marīcibhirivādityāḥ kurute 'nantagocaram // Ps_5.39 //</l>\n</lg>\n\n<lg>\n<l>atha pāpakṛtaḥ sattvān patato narakādiṣu /</l>\n<l>kṣīṇapuṇyāyuṣaścaiva devāñchāśvatamāninaḥ // Ps_5.40 //</l>\n</lg>\n\n<lg>\n<l>taistairduḥkhaviśeṣaiśca lokaṃ kāraṇayāhatam /</l>\n<l>tatra divyaprabhāveṇa cakṣuṣā sā vilokayan // Ps_5.41 //</l>\n</lg>\n\n<lg>\n<l>tīvramāyāti kāruṇyaṃ kāruṇyān na pramādyati /</l>\n<l>parārtheṣvapramattaśca yātyacintyaprabhāvatām // Ps_5.42 //</l>\n</lg>\n\n<lg>\n<l>athānyalokadhātusthān sampaśyati tathāgatān /</l>\n<l>buddhakṣetraguṇavyūhān saṃghasyaiva ca saṃpadaḥ // Ps_5.43 //</l>\n</lg>\n\n<lg>\n<l>bodhisattvarṣabhāṇāṃ ca viśuddhācāragocaram /</l>\n<l>sarvalokahitodarkaṃ śrīmaccaritamīkṣate // Ps_5.44 //</l>\n</lg>\n\n<lg>\n<l>tatra ca praṇidhistasya sukhenaiva samṛdhyati /</l>\n<l>parārthapariṇāmācca śīlasyaiva ca saṃpadaḥ // Ps_5.45 //</l>\n</lg>\n\n<lg>\n<l>atimānuṣayā śrutyā divyayārthaviśuddhayā /</l>\n<l>śṛṇvannuccāvacā vāco vidūre 'pyavidūravat // Ps_5.46 //</l>\n</lg>\n\n<lg>\n<l>kṛpādūracarairuktāḥ pāruṣyavirasākṣarāḥ /</l>\n<l>antardīptasya kopāgnerniścarantīrivārciṣaḥ // Ps_5.47 //</l>\n</lg>\n\n<lg>\n<l>apsarogītasacivān bhūṣaṇasvanaśībharān /</l>\n<l>divyatūryaninādāṃśca vināśaikarasānapi // Ps_5.48 //</l>\n</lg>\n\n<lg>\n<l>niṣevyamāṇān rāgāndhairamitrānmitrārūpiṇaḥ /</l>\n<l>vīkṣya vrajati kāruṇyaṃ teṣāṃ vāñcanayā tayā // Ps_5.49 //</l>\n</lg>\n\n<lg>\n<l>bhayādduḥkhaviśeṣācca so 'vispaṣṭapadākṣaraiḥ /</l>\n<l>nārakairārtarasitairhṛdīvābhihatastataḥ // Ps_5.50 //</l>\n</lg>\n\n<lg>\n<l>paramālambate vīryaṃ majjāgatamahākṛpaḥ /</l>\n<l>tīkṣṇāgreṇa pratodena sadaśva iva coditaḥ // Ps_5.51 //</l>\n</lg>\n\n<lg>\n<l>nānālokasthitebhyo 'tha jinebhyo dharmadeśanāḥ /</l>\n<l>śṛṇoti sarvasattvānāṃ nirvāṇakāṅkṣayākṣayāḥ // Ps_5.52 //</l>\n</lg>\n\n<lg>\n<l>tataḥ sa paracitteṣu vijñāyānuśayāśayān /</l>\n<l>puṇyāṅkurān ropayati jñānasādhanavānnavān // Ps_5.53 //</l>\n</lg>\n\n<lg>\n<l>smṛtvā pūrvanivāsaṃ ca kalpakoṭisahasraśaḥ /</l>\n<l>paśyan puṇyāni lokānāṃ tathendriyabalābalam // Ps_5.54 //</l>\n</lg>\n\n<lg>\n<l>tadāśrayavaśādṛddhyā so 'nekīkṛtavigrahaḥ /</l>\n<l>avandhyakathanaṃ yāti yathābhājanadeśanāt // Ps_5.55 //</l>\n</lg>\n\n<lg>\n<l>kva cid arkasahasradīptināpyavisaṃvāditakāntisaṃpadā /</l>\n<l>vapuṣā munirājalakṣaṇaḥ sphuṭacitreṇa samantalakṣmaṇā // Ps_5.56 //</l>\n</lg>\n\n<lg>\n<l>janayannayanotsavaṃ nṛṇāṃ vacasā hlādaviśeṣamācaran /</l>\n<l>sa karotyamṛtaprakāśanaṃ jinabhāvāya jinādhimuktiṣu // Ps_5.57 //</l>\n</lg>\n\n<lg>\n<l>praśamottarayā muniśriyā kva cid atyārthaviśiṣṭaceṣṭayā /</l>\n<l>kurute muniśiṣyarūpabhṛdvinayaṃ tadvinayārhacetasām // Ps_5.58 //</l>\n</lg>\n\n<lg>\n<l>abhisāritapādapaṅkajaḥ suracūḍāmaṇibhirmahendravat /</l>\n<l>dhanado dhanado yathā kva cit kuha cidbrahmavadadbhutadyutiḥ // Ps_5.59 //</l>\n</lg>\n\n<lg>\n<l>kva cid unmiṣitatrilocanaḥ śaśīlekhāmalamaulibhūṣaṇaḥ /</l>\n<l>amarādhipabhāsuradyutirbujagendraśriyamudvahan kva cit // Ps_5.60 //</l>\n</lg>\n\n<lg>\n<l>kuliśānalapiṅgalāṅguliḥ kuha cid guhyakarājarājavat /</l>\n<l>amitājinalakṣmavān kva cid guṇaraśmirmunicandramā iva // Ps_5.61 //</l>\n</lg>\n\n<lg>\n<l>sphuṭakaustubharatnaraśmibhirvipuloraḥsthalabhāsuradyutiḥ /</l>\n<l>garuḍadhvajarājadṛk kva cit kuha ciccaiva halāyudhadyutiḥ // Ps_5.62 //</l>\n</lg>\n\n<lg>\n<l>sitaśaktiracintyaśaktimān kuha ciccāruśikhaṇḍivāhanaḥ /</l>\n<l>udayāstanagendrabhūṣaṇaḥ śaśisūryāmalarūpavān kva cit // Ps_5.63 //</l>\n</lg>\n\n<lg>\n<l>kuha cid dhutabhuṅmarutvatāṃ vapuṣānyatra narāśrayāśinām /</l>\n<l>vāruṇadyutim udvahan kva cit kuha cinmanmathacāruvigrahaḥ // Ps_5.64 //</l>\n</lg>\n\n<lg>\n<l>lalitāṃ pramadānarākṛtiṃ naranārīratisaṃgalālasaḥ /</l>\n<l>kva cid eva tapodhanaśriyaṃ vidadhat kāmaviraktamānasaḥ // Ps_5.65 //</l>\n</lg>\n\n<lg>\n<l>hṛdayāni harannṛṇāṃ kva cid guruśiṣyakṣitipālavṛttibhiḥ /</l>\n<l>narakeṣvapi ca parabhāvato vidadhadduḥkhavimokṣaṇakṣaṇam // Ps_5.66 //</l>\n</lg>\n\n<lg>\n<l>jagatām adhimuktivistarairatha so 'nekavidhairviceṣṭitaiḥ /</l>\n<l>karuṇāguṇasaṃtatastataḥ kurute lokahitaṃ tatastataḥ // Ps_5.67 //</l>\n</lg>\n\n<lg>\n<l>samavāpya viśeṣasaṃpadaṃ vipulāṃ dhyānaguṇaśrayādimām /</l>\n<l>prayateta viśeṣavattaraṃ nidhicihneṣvavisaṃvadatsviva // Ps_5.68 //</l>\n</lg>\n\n<lg>\n<l>kuśale sthitirapyanūrjitā kim ahāniḥ śithilavratocitā /</l>\n<l>prayateta vivṛddhaye tataḥ parihāṇistu viparyayādataḥ // Ps_5.69 //</l>\n</lg>\n\n<lg>\n<l>sulabhaśca samādhirudyamād anurakṣā punarasya duṣkarā /</l>\n<l>sahasā vijigīṣuṇā yathā vijitasya praśamapratikriyā // Ps_5.70 //</l>\n</lg>\n\n<lg>\n<l>manasaḥ parivṛttilāghavaṃ paramaṃ tatra na viśvasedataḥ /</l>\n<l>anavāpya mahīmivācalām acalāṃ bhūmimabhīradurgamām // Ps_5.71 //</l>\n</lg>\n\n<lg>\n<l>abhisaṃskṛta[mārgacāriṇaḥ] patanāntā hi samādhivistarāḥ /</l>\n<l>ata uttamamārgabhāvanām avalambeta vikalpavarjanāt // Ps_5.72 //</l>\n</lg>\n\n<lg>\n<l>sucinityasukhātmakalpanaṃ kapaṭam saṃskṛtadambhasaṃbhavām /</l>\n<l>samavekṣya na bhāvakalpanāpraṇayavyāpṛtamānaso bhavet // Ps_5.73 //</l>\n</lg>\n\n<lg>\n<l>viśade 'pyupalambhasaṃbhave vrajati kleśaśaravyatām ataḥ /</l>\n<l>vyatiyāti tu māragocaraṃ tamanarthaṃ praśamayya sarvathā // Ps_5.74 //</l>\n</lg>\n\n<lg>\n<l>na hi niśrayadośaduṣito bhavati dhyānavidhirviśuddhaye /</l>\n<l>calatānugato hi niśrayaḥ sakhaṭuṅkastata eva kathyate // Ps_5.75 //</l>\n</lg>\n\n<lg>\n<l>vyavahāravidhiprasiddhaye pratipattadbhavatīti kathyate /</l>\n<l>na hi kiṃ cid udeti kutra cit sadasatsaṃbhavayuktyasaṃbhavāt // Ps_5.76 //</l>\n</lg>\n\n<lg>\n<l>gaganena samānamānasastribhavādapyu atha vītaniśrayaḥ /</l>\n<l>avikalpitadhīraceṣṭito vacanenāpratiyatnaśobhinā // Ps_5.77 //</l>\n</lg>\n\n<lg>\n<l>kurute sa ca laukikīṃ kriyāṃ jagadekāntahitānuvartinīm /</l>\n<l>na samādhibalācca hīyate vaśavartitvamavāpya cetasaḥ // Ps_5.78 //</l>\n</lg>\n\n<lg>\n<l>tataḥ paraṃ parahitatatparodyataiḥ samādhibhirvidhivihitaprayojanaiḥ /</l>\n<l>vivardhate ghanasamaye yathodadhiḥ saridvadhūsamupahṛtairnavāmbubhiḥ // Ps_5.79 //</l>\n</lg>\n\n<p>// dhyānapāramitāsamāsaḥ //</p>\n\n</div>\n<div>\n\n<lg>\n<l>6. prajñāpāramitāsamāsaḥ</l>\n<l>puṇyāni dānaprabhṛtīnyamūni prajñāsanāthānyadhikaṃ vibhānti /</l>\n<l>hiraṇmayānīva vibhūṣaṇāni pratyuptaratnadyutibhāsvarāṇi // Ps_6.1 //</l>\n</lg>\n\n<lg>\n<l>kriyāsu sāmarthyaguṇaṃ hi teṣāṃ prajñaiva vistāriṇamādadhāti /</l>\n<l>svārthapravṛttau viśadakramāṇāṃ yathā manaḥsaṃtatirindriyāṇāṃ // Ps_6.2 //</l>\n</lg>\n\n<lg>\n<l>kriyāsvayogyāni śarīrayantrāṇyāyurviyuktāni yathā na bhānti /</l>\n<l>tathaiva kāryāṇi na bhānti loke prajñāviyogena jadīkṛtāni // Ps_6.3 //</l>\n</lg>\n\n<lg>\n<l>śraddhādikānāmapi cendriyāṇāṃ prajñāgraṇī buddhirivendriyāṇām /</l>\n<l>guṇāguṇān vetti hi tatsanāthaḥ kleśakṣaye naipuṇametyataśca // Ps_6.4 //</l>\n</lg>\n\n<lg>\n<l>prajñāviyogāt phalalālasānāṃ naiva svatodānaviśuddhirasti /</l>\n<l>tyāgaṃ parārthaṃ hi vadanti dānaṃ śeṣastu vṛddhyārthamiva prayogaḥ // Ps_6.5 //</l>\n</lg>\n\n<lg>\n<l>prajñāsamunmīlitacakṣuṣastu dattvā svamāṃsānyapi bodhisattvāḥ /</l>\n<l>naivonnatiṃ nāvanatiṃ prayānti bhaiṣajyavṛkṣā iva nirviklapāḥ // Ps_6.6 //</l>\n</lg>\n\n<lg>\n<l>evaṃ sa bhūmiṃ prathamāmupaiti lokottarasyārthavidhipratiṣṭhām /</l>\n<l>akrodhanaḥ prītisamṛddhacetā dānairmahadbhirjagadarthacetāḥ // Ps_6.7 //</l>\n</lg>\n\n<lg>\n<l>prāyeṇa yasyāṃ balacakravartī bhavatyasaṃhāryamatiśca bodheḥ /</l>\n<l>prajñāguṇādeśitasatpatho 'tha karmeṇa bhūmiṃ vimalāmupaiti // Ps_6.8 //</l>\n</lg>\n\n<lg>\n<l>yasyāṃ prakṛtyaiva viśuddhaśīlaścaturmahādvīpapatiḥ sa bhūtvā /</l>\n<l>narendracūḍāmaṇisatkṛtājñaḥ sūryārhatāmeti yathā munīndraḥ // Ps_6.9 //</l>\n</lg>\n\n<lg>\n<l>tataḥ paraṃ kāmiṣu daivateṣu loke 'pi ca dvitrisahasrasaṃkhye /</l>\n<l>aiśvaryamāpnoti tataḥ paraṃ ca bhūmiṃ viśodhya prabhavāṃ prabhāyāḥ // Ps_6.10 //</l>\n</lg>\n\n<lg>\n<l>śīlasya śuddhiḥ kuta eva tasya yaḥ prajñayā nāpahṛtāndhakāraḥ /</l>\n<l>prāyeṇa śīlāni hi tadviyogād āmarṣadoṣaiḥ kaluṣīkriyante // Ps_6.11 //</l>\n</lg>\n\n<lg>\n<l>nātmārthamapyasti tu yasya śīlaṃ prājñasya tasyāsti kathaṃ parārtham /</l>\n<l>yo dṛṣṭadoṣo bhavabandhanānāṃ lokān samastāṃstata ujjihīrṣuḥ // Ps_6.12 //</l>\n</lg>\n\n<lg>\n<l>prajñāvipakṣairhṛdi soparāge kṣamāguṇaḥ kena dhṛtiṃ labheta /</l>\n<l>guṇāguṇāavekṣaṇakātarākṣe khyāto guṇairvīrā iva kṣitīśe // Ps_6.13 //</l>\n</lg>\n\n<lg>\n<l>prajñānvitānāṃ tu parāpakārāḥ kṣamāguṇāḥ sthairyakarā bhavanti /</l>\n<l>bhadrātmakānāmiva vāraṇānāṃ karamāśrayā naikavidhā viṣeṣāḥ // Ps_6.14 //</l>\n</lg>\n\n<lg>\n<l>niṣkevalaṃ vīryamapi śramāya prajñāsanāthasya tu tasya kārye /</l>\n<l>anuttaraḥ siddhiguṇo 'bhyudeti hartā tadutthasya pariśramasya // Ps_6.15 //</l>\n</lg>\n\n<lg>\n<l>yasmāt paraṃ sūkṣamataraṃ na kiṃ cid yannaipuṇānāṃ paramaḥ prakarṣaḥ /</l>\n<l>yatkāmadoṣādibhirāvṛtānāṃ manaḥpathaṃ naiva kadā cideti // Ps_6.16 //</l>\n</lg>\n\n<lg>\n<l>tad dhyānamekāntasukhābhirāmaṃ kathaṃ pravekṣyantyastāṃ manāṃsi /</l>\n<l>sthūlāni doṣopacayairmahadbhiḥ prajñotpathaṃ nyāyamivāśritānī // Ps_6.17 //</l>\n</lg>\n\n<lg>\n<l>prajñānirudyogamaterhi dṛṣṭirnāyāti śuddhiṃ tadṛte na śīlam /</l>\n<l>samyakasmādhis tadṛte na labhyo duḥkhakṣayastadvirahāttathaiva // Ps_6.18 //</l>\n</lg>\n\n<lg>\n<l>prājñastu doṣādbhayamīkṣamāṇaḥ sukhānubaddhaṃ ca sukhaṃ guṇebhyaḥ /</l>\n<l>vihāya doṣāñjagadarthakāmo guṇābhirāmeṇa pathā prayāti // Ps_6.19 //</l>\n</lg>\n\n<lg>\n<l>samudyatastena samādhimetya prāpnoti vākkāyamanoviśuddhīḥ /</l>\n<l>ato 'navadyena balena yuktaḥ pravartate lokahitodayeṣu // Ps_6.20 //</l>\n</lg>\n\n<lg>\n<l>dānena cābhīpsitabhūyasaiva priyairadīnairvacanāmṛtaiśca /</l>\n<l>naiṣkāraṇorjasvalayā ca vṛttyā parārthacaryāsu samaṃ samantāt // Ps_6.21 //</l>\n</lg>\n\n<lg>\n<l>sāmānyamartheṣu ca darśayitvā premṇā vaśīkṛtya manāṃsi teṣām /</l>\n<l>karoti nirvāṇasukhe pratiṣṭhāṃ prajñāguṇāvyāhatadharmacakraḥ // Ps_6.22 //</l>\n</lg>\n\n<lg>\n<l>prajñādyarogaiśca balairamībhiradhyāsitaṃ nābhyupayātumīsā /</l>\n<l>ajīvikādurgatimṛtyunindāśāradyadoṣāśrayaṇī bhayārtiḥ // Ps_6.23 //</l>\n</lg>\n\n<lg>\n<l>bhayāni sarvāṇi hi doṣajāni prajñā na doṣaiḥ sahavāsameti /</l>\n<l>śaradvyapoḍhābhragavākṣapakṣā bhā bhāskarasyeva tamaḥpratānaiḥ // Ps_6.24 //</l>\n</lg>\n\n<lg>\n<l>sahasraraśmerudaye 'pi yāni tamāṃsi rundhanti jagadgatāni /</l>\n<l>nāmaikaśeṣāṇi karoti tāni prajñāprabhāyāḥ prasaraprabhāvaḥ // Ps_6.25 //</l>\n</lg>\n\n<lg>\n<l>na tatra bhūyaḥ karaṇīyam asti yatra prabhā sā balatāmupaiti /</l>\n<l>yugāntakālānalasaṃhṛte hi loke na dagdhavyakathāḥ prathante // Ps_6.26 //</l>\n</lg>\n\n<lg>\n<l>jyotīṃṣi sarvāṇyapi saṃhitāni prajñāprabhāṃ nālamathopayātum /</l>\n<l>atastayā nāsti parātivṛddhirgarīyasī vāparihāṇijātiḥ // Ps_6.27 //</l>\n</lg>\n\n<lg>\n<l>saṃpūrṇatāṃ yāti sukhena śikṣā śīlāya cittapraśamāya caiva /</l>\n<l>prajñābhiyuktasya yatastato 'syāṃ sarvābhisāreṇa parākrameta // Ps_6.28 //</l>\n</lg>\n\n<lg>\n<l>yā skandhadhātvāyatanapravṛttau satyāśrayā pratyayitā parīkṣā /</l>\n<l>kālatraye 'pyeṣa samāsayuktyā prajñāvadātairviṣayapraveśaḥ // Ps_6.29 //</l>\n</lg>\n\n<lg>\n<l>kīrtiṃ vitanvanti jinātmajānāṃ prajñāvadātāścaritapradeśāḥ /</l>\n<l>guṇadvīṣāmapyatiduṣkuhāṇāṃ romāñcitā vismayapāratantryāt // Ps_6.30 //</l>\n</lg>\n\n<lg>\n<l>prajñābalaṃ dīptataraprabhāvaṃ nālaṃ prasoḍhuṃ sabalo 'pi māraḥ /</l>\n<l>prajñāṃśavo vibhramayānti cakṣurna draṣṭum īśo hi yataḥ sa eva // Ps_6.31 //</l>\n</lg>\n\n<lg>\n<l>kandarpanārācanipātasāhī prajñāmayaṃ varma vitatya citte /</l>\n<l>vyūḍhāni rūpaprabhṛtīnyanekānyeko 'pi nirbhīrabhibhūya yāti // Ps_6.32 //</l>\n</lg>\n\n<lg>\n<l>adhīrasātmyaṃ bhayaviklavaṃ vā mūḍhocitaṃ śokaparigrahaṃ vā /</l>\n<l>svalpātmacitteṣvavagāḍhamūlaṃ roṣoparāgaṃ parijihmitaṃ vā // Ps_6.33 //</l>\n</lg>\n\n<lg>\n<l>dīneṣu kārpaṇyamalīmasatvaṃ kṛtāspadaṃ rāgiṣu cāpalaṃ vā /</l>\n<l>tejovihīneṣvalasatvasattvaṃ samuddhateṣvapraśamātmakatvam // Ps_6.34 //</l>\n</lg>\n\n<lg>\n<l>tāṃstāṃśca līnānapi doṣaleśān pṛthagvidhiṣvāśrayagahvareṣu /</l>\n<l>samudbhavantyeva parākaroti prajñā pratijñeva jagaddhitārthā // Ps_6.35 //</l>\n</lg>\n\n<lg>\n<l>niveśya doṣakṣayadhīrasaumyāṃ bhavasya tasyopari dṛṣṭilakṣmīm /</l>\n<l>svayaṃ munīndrairabhiṣicyate yat prahlādinā vyākaraṇāmṛtena // Ps_6.36 //</l>\n</lg>\n\n<lg>\n<l>ūrṇāprabhābhiśca mahāmunīnāṃ niśīthacandradyutihāsinībhiḥ /</l>\n<l>yadājyadhārābhirivādhvaragnirvibhāti mūrdhanyabhiṣicyamānaḥ // Ps_6.37 //</l>\n</lg>\n\n<lg>\n<l>avāpya yasmān muniyauvarājyaṃ samaṃ samantād visṛtātmabhāvaḥ /</l>\n<l>lokasya duḥkhaṃ praśamatyayatnād rajo mahāmegha iva pravṛṣṭaḥ // Ps_6.38 //</l>\n</lg>\n\n<lg>\n<l>prajñāprabhāvopanataḥ sa sarvaḥ prabhāvisāraḥ sugatātmajānām /</l>\n<l>ko vismayo vātra sutapriyāyā mātuḥ samīyādyadiyaṃ vibhūtiḥ // Ps_6.39 //</l>\n</lg>\n\n<lg>\n<l>daśaprakāro 'pi yadā munīnāṃ tadāśrayādeva balaprakarṣaḥ /</l>\n<l>udetyasādhāraṇasundaraśca śeṣo 'pyasaṃkhyo guṇaratnarāśiḥ // Ps_6.40 //</l>\n</lg>\n\n<lg>\n<l>śāstrāṇi cakṣuḥpratimāni loke nidhānabhūtāṃśca kalāviśeṣān /</l>\n<l>mantrān paritrāṇakṛto vicitrān dharmavyavasthāśca pṛthagviśeṣāḥ // Ps_6.41 //</l>\n</lg>\n\n<lg>\n<l>paryāyacitraṃ ca vimokṣamārgaṃ tattacca lokasya hitopapādi /</l>\n<l>yadbodhisattvāḥ pravidarśayanti prajñāprabhāvābhyudayaḥ sa sarvaḥ // Ps_6.42 //</l>\n</lg>\n\n<lg>\n<l>divyapratispardhibhirindriyārthairnarendrabhāve 'pi hi bodhisattvāḥ /</l>\n<l>na yadvirūpāṃ prakṛtiṃ vrajanti prajñā guṇāmātyasanāthatā sā // Ps_6.43 //</l>\n</lg>\n\n<lg>\n<l>paropakāraikarasā ca maitrī rāgoparāgaprativarjitā ca /</l>\n<l>parasya duḥkheṣu parā dayā ca na śokabhārālasatāṃ gatā ca // Ps_6.44 //</l>\n</lg>\n\n<lg>\n<l>anuddhātatvaṃ mudite 'pi citte tamonirārambhamupekṣitaṃ ca /</l>\n<l>te te guṇā&lt;;ś&gt;;cābhyadhikaṃ vibhānti prajñāniruddhapratipakṣamārgāḥ // Ps_6.45 //</l>\n</lg>\n\n<lg>\n<l>ko nāma lokasya parārthasādhurduḥkhaikahetūni tamāṃsi hanyāt /</l>\n<l>avyāhatā jñānaśayāśayeṣu prajñā na cet syādatisūryādīptiḥ // Ps_6.46 //</l>\n</lg>\n\n<lg>\n<l>tatprāptaye śrutam aśītivikalpacitraṃ saṃceyam āśrayasahaṃ gurumabhyupetya /</l>\n<l>dvātriṃśatā tadadhigamya vivardhayeta samyaṅmanaḥ samavadhānakṛtairviśeṣaiḥ // Ps_6.47 //</l>\n</lg>\n\n<lg>\n<l>alpaśruto 'ndha iva vetti na bhāvanāyā mārgaṃ vicintayati kāni ca tadvihīnaḥ /</l>\n<l>tasmācchrutaṃ prati yateta tadāśrayā hi prajñā samudbhavati cintanabhāvanābhyām // Ps_6.48 //</l>\n</lg>\n\n<lg>\n<l>praśnairavigrahamukhaiśca kathāviśeṣairmīmāṃsayārthagativīkṣaṇayā svayaṃ ca /</l>\n<l>prajñāvivṛddhimabhitaḥ prayateta nityaṃ dhyānena tadguṇavivṛddhikareṇa caiva // Ps_6.49 //</l>\n</lg>\n\n<lg>\n<l>prajñābhyupāyavidhireṣa samāsatastu dhyānaṃ tadarthaniyataḥ śrutivistaraśca /</l>\n<l>tābhyāṃ samudbhavati hi prabhavo guṇānāṃ prajñāprabhāsamudayo 'gnirivāraṇībhyāṃ // Ps_6.50 //</l>\n</lg>\n\n<lg>\n<l>vidvajjanācaritamārgasamāśrayācca saṃmohahetugahanāni vivarjayeta /</l>\n<l>tairāvṛto na hi vibhātyudayasthito 'pi toyāvalambijaladāntaritaḥ śaśīva // Ps_6.51 //</l>\n</lg>\n\n<lg>\n<l>ālasyajṛmbhitamatitvam asatsahāyā nidrānivṛttiraviniścayaśīlatā ca /</l>\n<l>jñāne muneriva kutūhalitānivṛttirmithyābhimānaparisaṃkucitāśca pṛcchāḥ // Ps_6.52 //</l>\n</lg>\n\n<lg>\n<l>dainyena cātmaparitāpasamudbhavena vidvajjanābhigamanādarakātaratvam /</l>\n<l>mithyāvikalpapaṭutā vitathā ca dṛṣṭirmohāya tatpraśamanāya tu tadvipakṣāḥ // Ps_6.53 //</l>\n</lg>\n\n<lg>\n<l>skandheṣu sāyatanadhātuṣu satyayuktyo&lt;;r&gt;; hetudbhaveṣu śucayānavinirṇaye ca /</l>\n<l>dharmeṣu kauśalamaśeṣata eva yacca prajñāprayogaviṣayo 'ṣṭavikalpa eṣaḥ // Ps_6.54 //</l>\n</lg>\n\n<lg>\n<l>niḥsāraphenanicayairaviśeṣi rūpaṃ tisro 'pi budbudalavā iva vedanāśca /</l>\n<l>saṃjñāpi kāmaguṇaviprasṛtān satṛṣṇān bālān mṛgāniva vilobhayate marīciḥ // Ps_6.55 //</l>\n</lg>\n\n<lg>\n<l>saṃskārajātirapi tulyaguṇā kadalyā vijñānato 'pi na ca yuktatarāsti māyā /</l>\n<l>yanniśrayādbhramati naikavikalpaceṣṭaṃ bhūtābhibhūtakuṇapapratimaṃ śarīram // Ps_6.56 //</l>\n</lg>\n\n<lg>\n<l>nātmā tadīyamapi cātra na kiṃ cid asti saṃghāta eṣa vividhāśūcisaṃnidhānaḥ /</l>\n<l>bālān pralambhayata eva ca sattvasaṃjñā svacchandaceṣṭa iva yantravidhau suyukte // Ps_6.57 //</l>\n</lg>\n\n<lg>\n<l>ātmā na cakṣurapi ca kṣaṇabhaṅguratvāt tadvan na cakṣuṣi na cātra yathaiva cakṣuḥ /</l>\n<l>ādhyātmikāyatanaśeṣam aśeṣam evam ātmīyavastuviṣayo 'pi ca tadvivekī // Ps_6.58 //</l>\n</lg>\n\n<lg>\n<l>bāhyeṣu dhātuṣu śarīrasamāśritānāṃ nālpo 'pi lakṣaṇavirodhakṛto 'sti bhedaḥ /</l>\n<l>vijñānadhāturapi ca kṣaṇikaḥ sa nātmā tasmātparo 'pi ca nabhaḥkusumaiḥ samānaḥ // Ps_6.59 //</l>\n</lg>\n\n<lg>\n<l>ityetadudbhavati kevalameva duḥkhaṃ tṛṣṇāvimūḍhamanaso vigmāttu tasyāḥ /</l>\n<l>śāntiḥ parā bhavati tarṣaharastu mārgaḥ śīlaṃ samādhipariśuddhatayā ca dṛṣṭiḥ // Ps_6.60 //</l>\n</lg>\n\n<lg>\n<l>tattatpratītya bhavatīti viśuddhadṛṣṭirnāstyasti veti samupaiti sa naiva kiṃ cit /</l>\n<l>māyāmayaṃ jagadidaṃ pratibhāti tasya tasmāt sukhādiṣu bhavatyavikāradhīraḥ // Ps_6.61 //</l>\n</lg>\n\n<lg>\n<l>āsīdbhaviṣyati ca yat tad apīdṛgeva kaḥ saṃbhavo yadasukhaṃ na bhaved bhavebhyaḥ /</l>\n<l>evaṃ vyatītaviṣayeṣvapi vītarāgo naivābhinandati bhavāṃśca bhaviṣyato 'pi // Ps_6.62 //</l>\n</lg>\n\n<lg>\n<l>ākārabhedaparuṣe puruṣo 'parādhī ko nāma gūḍhanakharasphuṭadṛṣṭicihne /</l>\n<l>tatpraiṣyavṛttikapaṭānyanucintya rajyed viśvāsameva ca yathocitamatra yāyāt // Ps_6.63 //</l>\n</lg>\n\n<lg>\n<l>evaṃ vimuktamatirapyanukampakastu kleśāntaraṃ jagadanāthamavekṣamāṇaḥ /</l>\n<l>hīneṣu niṣpraṇayabuddhirudārabhāvān nirvātumicchati na buddhaguṇānalabdhvā // Ps_6.64 //</l>\n</lg>\n\n<lg>\n<l>lokārthasādhanavidhāvasamartharūpaṃ yānadvayaṃ samavādhūya sa pūrvameva /</l>\n<l>kāruṇyadeśitapatho munirājayānam ātasthivān parahitaikarasasvabhāvam // Ps_6.65 //</l>\n</lg>\n\n<lg>\n<l>hīnociteṣu na matirnamati praṇītā saṃtiṣṭhate mahati nāmahatī kadā cit /</l>\n<l>saṃsyandate śucibhireva śucisvabhāvaṃ tulyaistathānyadapi śāsvata eṣa yogaḥ // Ps_6.66 //</l>\n</lg>\n\n<lg>\n<l>svapnopamāni vigaṇayya sukhāsukhāni saṃmohadoṣakṛpaṇāṃ janatāṃ ca teṣu /</l>\n<l>ātmārtha eva gurutāṃ katham asya yāyād vyāpārabhāramavadhūya parārtharamyam // Ps_6.67 //</l>\n</lg>\n\n<lg>\n<l>yaḥ sarvalokahitakāraṇasarvaceṣṭastyaktvātmadṛṣṭiviṣayaṃ vitathābhimānam /</l>\n<l>sarvatra śāntamatiradvayamārgacārī so 'tyadbhutaścaritanirvṛta eva loke // Ps_6.68 //</l>\n</lg>\n\n<lg>\n<l>prajñāviśuddhikaramuttamayānametat sarvajñatā tadudayā hi mahāmunīnām /</l>\n<l>lokasya yā nayanatāmiva saṃprayāti dīptāṃśumaṇḍalatalotpatitā prabheva // Ps_6.69 //</l>\n</lg>\n\n<lg>\n<l>saṃsāradoṣabharanirmathito 'pi naiva prajñāvivecanatayā parikhīdyate yaḥ /</l>\n<l>nātmābhikhedapariviklavatāṃ sa yāti yānasya buddhaguṇasaṃjananasya loke // Ps_6.70 //</l>\n</lg>\n\n<lg>\n<l>paśyanti cābhutamayaṃ sugataprabhāvaṃ romāñcakañcukitasarvaśarīradeśāḥ /</l>\n<l>tadgāminaṃ pariharanti ca yānamārgaṃ kiṃ nāma kāraṇamṛte śaṭhaceṣṭitebhyaḥ // Ps_6.71 //</l>\n</lg>\n\n<lg>\n<l>ko nāma mārakalinānabhibhūtacetāḥ saṃbuddhadharmaguṇaratnanidhānabhūtam /</l>\n<l>sarvajñayānamapayānam anarthapaṅkād ākroṣṭumarhati na cejjagato 'sya vairam // Ps_6.72 //</l>\n</lg>\n\n<lg>\n<l>lokārthasādhanapare jinarājavaṃśe prajñānimīlitanayeṣu pariskhalatsu /</l>\n<l>cittaṃ narasya karuṇāmṛdu kasya na syāt tanmohadoṣaśamanāya dṛḍhaṃ ca vīryam // Ps_6.73 //</l>\n</lg>\n\n<lg>\n<l>prajñāyā janayati yaḥ parāṃ viśuddhiṃ nirmokṣaḥ kathamiva tasya dūrataḥ syāt /</l>\n<l>naivāsmātparataramasti śīlam anyat tattasmād bhajata vimokṣakāṅkṣiṇo hi // Ps_6.74 //</l>\n</lg>\n\n<p>// prajñāpāramitāsa[māsa]ścāyaṃ pāramitāsamāsaḥ //</p>\n\n<lg>\n<l>viśuddhamaunīndramanastaḍāgaprasūtasūtrāntasaroruhebhyaḥ /</l>\n<l>ādāya śurabhramareṇa samyag madhūrjitaṃ pāramitāsamāse //</l>\n</lg>\n\n  </div>\n</body>\n\n"
}