{
  "title": "sa_kulaśekhara-mukundamālā",
  "body": "<body xmlns='http://www.tei-c.org/ns/1.0'>\n\n<lg>\n<l>ghuṣyate yasya nagare raṅgayātrā dine dine /</l>\n<l>tam ahaṃ śirasā vande rājānaṃ kulaśekharam //</l>\n</lg>\n\n<lg>\n<l>śrīvallabheti varadeti dayāpareti bhaktapriyeti bhavaluṇṭhanakovideti /</l>\n<l>nātheti nāgaśayaneti jagannivāsety ālāpinaṃ pratidinaṃ kuru māṃ mukunda // KMukm_1 //</l>\n</lg>\n\n<lg>\n<l>jayatu jayatu devo devakīnandano 'yaṃ jayatu jayatu kṛṣṇo vṛṣṇivaṃśapradīpaḥ /</l>\n<l>jayatu jayatu meghaśyāmalaḥ komalāṅgo jayatu jayatu pṛthvībhāranāśo mukundaḥ // KMukm_2 //</l>\n</lg>\n\n<lg>\n<l>mukunda mūrdhnā praṇipatya yāce bhavantam ekāntam iyantam artham /</l>\n<l>avismṛtis tvaccaraṇāravinde bhave bhave me 'stu bhavatprasādāt // KMukm_3 //</l>\n</lg>\n\n<lg>\n<l>nāhaṃ vande tava caraṇayor dvandvam advandvahetoḥ kumbhīpākaṃ gurum api hare nārakaṃ nāpanetum /</l>\n<l>ramyā rāmā mṛdutanulatā nandane nāpi rantuṃ bhāve bhāve hṛdayabhavane bhāvayeyaṃ bhavantam // KMukm_4 //</l>\n</lg>\n\n<lg>\n<l>nāsthā dharme na vasunicaye naiva kāmopabhoge yad bhāvyaṃ tad bhavatu bhagavan pūrvakarmānurūpam /</l>\n<l>etat prārthyaṃ mama bahu-mataṃ janmajanmāntare 'pi tvatpādāmbhoruhayugagatā niścalā bhaktir astu // KMukm_5 //</l>\n</lg>\n\n<lg>\n<l>divi vā bhuvi vā mamāstu vāso narake vā narakāntaka prakāmam /</l>\n<l>avadhīritaśāradāravindau caraṇau te maraṇe 'pi cintayāmi // KMukm_6 //</l>\n</lg>\n\n<lg>\n<l>kṛṣṇa tvadīyapadapaṅkajapañjarāntar adyaiva me viśatu mānasarājahaṃsaḥ /</l>\n<l>prāṇaprayāṇasamaye kaphavātapittaiḥ kaṇṭhāvarodhanavidhau smaraṇaṃ kutas te // KMukm_7 //</l>\n</lg>\n\n<lg>\n<l>cintayāmi harim eva santataṃ mandamandahāsitānanāmbujam /</l>\n<l>nandagopatanayaṃ parāt paraṃ nāradādimunivṛndavanditam // KMukm_8 //</l>\n</lg>\n\n<lg>\n<l>karacaraṇasaroje kāntimannetramīne śramamuṣi bhujavīcivyākule 'gādhamārge /</l>\n<l>harisarasi vigāhyāpīya tejojalaughaṃ bhavamaruparikhinnaḥ khedam adya tyajāmi // KMukm_9 //</l>\n</lg>\n\n<lg>\n<l>sarasijanayane saśaṅkhacakre murabhidi mā viramasva citta rantum /</l>\n<l>sukhataram aparaṃ na jātu jāne haricaraṇasmaraṇāmṛtena tulyam // KMukm_10 //</l>\n</lg>\n\n<lg>\n<l>mābhīr mandamano vicintya bahudhā yāmīś ciraṃ yātanā nāmī naḥ prabhavanti pāparipavaḥ svāmī nanu śrīdharaḥ /</l>\n<l>ālasyaṃ vyapanīya bhaktisulabhaṃ dhyāyasva nārāyaṇaṃ lokasya vyasanāpanodanakaro dāsasya kiṃ na kṣamaḥ // KMukm_11 //</l>\n</lg>\n\n<lg>\n<l>bhavajaladhigatānāṃ dvandvavātāhatānāṃ sutaduhitṛkalatratrāṇabhārārditānām /</l>\n<l>viṣamaviṣayatoye majjatām aplavānāṃ bhavatu śaraṇam eko viṣṇupoto narāṇām // KMukm_12 //</l>\n</lg>\n\n<lg>\n<l>bhavajaladhim agādhaṃ dustaraṃ nistareyaṃ katham aham iti ceto mā sma gāḥ kātaratvam /</l>\n<l>sarasijadṛśi deve tāvakī bhaktir ekā narakabhidi niṣaṇṇā tārayiṣyaty avaśyam // KMukm_13 //</l>\n</lg>\n\n<lg>\n<l>tṛṣṇātoye madanapavanoddhūtamohormimāle dārāvarte tanayasahajagrāhasaṅghākule ca /</l>\n<l>saṃsārākhye mahati jaladhau majjatāṃ nas tridhāman pādāmbhoje varada bhavato bhaktināvaṃ prayaccha // KMukm_14 //</l>\n</lg>\n\n<lg>\n<l>mā drākṣaṃ kṣīṇapuṇyān kṣaṇam api bhavato bhaktihīnān padābje mā śrauṣaṃ śrāvyabandhaṃ tava caritam apāsyānyad ākhyānajātam /</l>\n<l>mā smārṣaṃ mādhava tvām api bhuvanapate cetasāpahnuvānān mā bhūvaṃ tvatsaparyāvyatikararahito janmajanmāntare 'pi // KMukm_15 //</l>\n</lg>\n\n<lg>\n<l>jihve kīrtaya keśavaṃ muraripuṃ ceto bhaja śrīdharaṃ pāṇidvandva samarcayācyutakathāḥ śrotradvaya tvaṃ śṛṇu /</l>\n<l>kṛṣṇaṃ lokaya locanadvaya harer gacchāṅghriyugmālayaṃ jighra ghrāṇa mukundapādatulasīṃ mūrdhan namādhokṣajam // KMukm_16 //</l>\n</lg>\n\n<lg>\n<l>he lokāḥ śṛṇuta prasūtimaraṇavyādheś cikitsām imāṃ yogajñāḥ samudāharanti munayo yāṃ yājñavalkyādayaḥ /</l>\n<l>antarjyotir ameyam ekam amṛtaṃ kṛṣṇākhyam āpīyatāṃ tat pītaṃ paramauṣadhaṃ vitanute nirvāṇam ātyantikam // KMukm_17 //</l>\n</lg>\n\n<lg>\n<l>he martyāḥ paramaṃ hitaṃ śṛṇuta vo vakṣyāmi saṅkṣepataḥ saṃsārārṇavam āpadūrmibahulaṃ samyak praviśya sthitāḥ /</l>\n<l>nānājñānam apāsya cetasi namo nārāyaṇāyety amuṃ mantraṃ sapraṇavaṃ praṇāmasahitaṃ prāvartayadhvaṃ muhuḥ // KMukm_18 //</l>\n</lg>\n\n<lg>\n<l>pṛthvī reṇur aṇuḥ payāṃsi kaṇikāḥ phalguḥ sphuliṅgo laghuḥ tejo niḥśvasanaṃ marut tanutaraṃ randhraṃ susūkṣmaṃ nabhaḥ /</l>\n<l>kṣudrā rudrapitāmahaprabhṛtayaḥ kīṭāḥ samastāḥ surāḥ dṛṣṭe yatra sa tāvako vijayate bhūmāvadhūtāvadhiḥ // KMukm_19 //</l>\n</lg>\n\n<lg>\n<l>baddhenāñjalinā natena śirasā gātraiḥ saromodgamaiḥ kaṇṭhena svaragadgadena nayanenodgīrṇabāṣpāmbunā /</l>\n<l>nityaṃ tvaccaraṇāravindayugaladhyānāmṛtāsvādinām asmākaṃ sarasīruhākṣa satataṃ sampadyatāṃ jīvitam // KMukm_20 //</l>\n</lg>\n\n<lg>\n<l>he gopālaka he kṛpājalanidhe he sindhukanyāpate he kaṃsāntaka he gajendrakaruṇāpārīṇa he mādhava /</l>\n<l>he rāmānuja he jagattrayaguro he puṇḍarīkākṣa māṃ he gopījananātha pālaya paraṃ jānāmi na tvāṃ vinā // KMukm_21 //</l>\n</lg>\n\n<lg>\n<l>bhaktāpāyabhujāṅgagāruḍamaṇis trailokyarakṣāmaṇir gopīlocanacātakāmbudamaṇiḥ saundaryamudrāmaṇiḥ /</l>\n<l>yaḥ kāntāmaṇirukmiṇīghanakucadvandvaikabhūṣāmaṇiḥ śreyo devaśikhāmaṇir diśatu no gopālacūḍāmaṇiḥ // KMukm_22 //</l>\n</lg>\n\n<lg>\n<l>śatrucchedaikamantraṃ sakalam upaniṣadvākyasampūjyamantraṃ saṃsārottāramantraṃ samupacitatamasaḥ saṅghaniryāṇamantram /</l>\n<l>sarvaiśvaryaikamantraṃ vyasanabhujagasandaṣṭasantrāṇamantraṃ jihve śrīkṛṣṇamantraṃ japa japa satataṃ janmasāphalyamantram // KMukm_23 //</l>\n</lg>\n\n<lg>\n<l>vyāmohapraśamauṣadhaṃ munimanovṛttipravṛttyauṣadhaṃ daityendrārtikarauṣadhaṃ tribhuvane sañjīvanaikauṣadham /</l>\n<l>bhaktātyantahitauṣadhaṃ bhavabhayapradhvaṃsanaikauṣadhaṃ śreyaḥprāptikarauṣadhaṃ piba manaḥ śrīkṛṣṇadivyauṣadham // KMukm_24 //</l>\n</lg>\n\n<lg>\n<l>āmnāyābhyasanāny araṇyaruditaṃ vedavratāny anvahaṃ medaśchedaphalāni pūrtavidhayaḥ sarve hutaṃ bhasmani /</l>\n<l>tīrthānām avagāhanāni ca gajasnānaṃ vinā yatpada-dvandvāmbhoruhasaṃsmṛtīr vijayate devaḥ sa nārāyaṇaḥ // KMukm_25 //</l>\n</lg>\n\n<lg>\n<l>śrīmannāma procya nārāyaṇākhyaṃ ke na prāpur vāñchitaṃ pāpino 'pi /</l>\n<l>hā naḥ pūrvaṃ vāk pravṛttā na tasmiṃs tena prāptaṃ garbhavāsādiduḥkham // KMukm_26 //</l>\n</lg>\n\n<lg>\n<l>majjanmanaḥ phalam idaṃ madhukaiṭabhāre matprārthanīyamadanugraha eṣa eva /</l>\n<l>tvadbhṛtyabhṛtyaparicārakabhṛtyabhṛtya-bhṛtyasya bhṛtya iti māṃ smara lokanātha // KMukm_27 //</l>\n</lg>\n\n<lg>\n<l>nāthe naḥ puruṣottame trijagatāṃ ekādhipe cetasā sevye svasya padasya dātari sure nārāyaṇe tiṣṭhati /</l>\n<l>yaṃ kañcit puruṣādhamaṃ katipayagrāmeśam alpārthadaṃ sevāyai mṛgayāmahe naram aho mūkā varākā vayam // KMukm_28 //</l>\n</lg>\n\n<lg>\n<l>madana parihara sthitiṃ madīye manasi mukundapadāravindadhāmni /</l>\n<l>haranayanakṛśānunā kṛśo 'si smarasi na cakraparākramaṃ murāreḥ // KMukm_29 //</l>\n</lg>\n\n<lg>\n<l>tattvaṃ bruvāṇāni paraṃ parastān madhu kṣarantīva satāṃ phalāni /</l>\n<l>prāvartaya prāñjalir asmi jihve nāmāni nārāyaṇagocarāṇi // KMukm_30 //</l>\n</lg>\n\n<lg>\n<l>idaṃ śarīraṃ pariṇāmapeśalaṃ pataty avaśyaṃ ślathasandhijarjaram /</l>\n<l>kim auṣadhaiḥ kliśyasi mūḍha durmate nirāmayaṃ kṛṣṇarasāyanaṃ piba // KMukm_31 //</l>\n</lg>\n\n<lg>\n<l>dārā vārākaravarasutā te tanūjo viriñcaḥ stotā vedas tava suragaṇo bhṛtyavargaḥ prasādaḥ /</l>\n<l>muktir māyā jagad avikalaṃ tāvakī devakī te mātā mitraṃ balaripusutas tvayy ato 'nyan na jāne // KMukm_32 //</l>\n</lg>\n\n<lg>\n<l>kṛṣṇo rakṣatu no jagattrayaguruḥ kṛṣṇaṃ namasyāmy ahaṃ kṛṣṇenāmaraśatravo vinihatāḥ kṛṣṇāya tasmai namaḥ /</l>\n<l>kṛṣṇād eva samutthitaṃ jagad idaṃ kṛṣṇasya dāso 'smy ahaṃ kṛṣṇe tiṣṭhati sarvam etad akhilaṃ he kṛṣṇa saṃrakṣa mām // KMukm_33 //</l>\n</lg>\n\n<lg>\n<l>sa tvaṃ prasīda bhagavan kuru mayy anāthe viṣṇo kṛpāṃ paramakāruṇikaḥ kila tvam /</l>\n<l>saṃsārasāgaranimagnam ananta dīnam uddhartum arhasi hare puruṣottamo 'si // KMukm_34 //</l>\n</lg>\n\n<lg>\n<l>namāmi nārāyaṇapādapaṅkajaṃ karomi nārāyaṇapūjanaṃ sadā /</l>\n<l>vadāmi nārāyaṇanāma nirmalaṃ smarāmi nārāyaṇatattvam avyayam // KMukm_35 //</l>\n</lg>\n\n<lg>\n<l>śrīnātha nārāyaṇa vāsudeva śrīkṛṣṇa bhaktapriya cakrapāṇe /</l>\n<l>śrīpadmanābhācyuta kaiṭabhāre śrīrāma padmākṣa hare murāre // KMukm_36 //</l>\n</lg>\n\n<lg>\n<l>ananta vaikuṇṭha mukunda kṛṣṇa govinda dāmodara mādhaveti /</l>\n<l>vaktuṃ samartho 'pi na vakti kaścid aho janānāṃ vyasanābhimukhyam // KMukm_37 //</l>\n</lg>\n\n<lg>\n<l>dhyāyanti ye viṣṇum anantam avyayaṃ hṛtpadmamadhye satataṃ vyavasthitam /</l>\n<l>samāhitānāṃ satatābhaya-pradaṃ te yānti siddhiṃ paramāṃ tu vaiṣṇavīm // KMukm_38 //</l>\n</lg>\n\n<lg>\n<l>kṣīrasāgarataraṅgaśīkarā-sāratārakitacārumūrtaye /</l>\n<l>bhogibhogaśayanīyaśāyine mādhavāya madhuvidviṣe namaḥ // KMukm_39 //</l>\n</lg>\n\n<lg>\n<l>yasya priyau śrutidharau kavilokavīrau mitre dvijanmavarapadmaśarāv abhūtām /</l>\n<l>tenāmbujākṣacaraṇāmbujaṣaṭpadena rājñā kṛtā kṛtir iyaṃ kulaśekhareṇa // KMukm_40 //</l>\n</lg>\n\n  </body>\n\n"
}