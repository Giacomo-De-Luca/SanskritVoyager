{
  "title": "sa_nāgārjuna-pañcakrama",
  "body": "<body xmlns='http://www.tei-c.org/ns/1.0'>\n\n<p>pañcakramaḥ</p>\n\n<p>[1]\nvajrajāpakramaḥ prathamaḥ</p>\n\n<p>oṃ namo buddhāya</p>\n\n<lg>\n<l>sarvabuddhātmakaṃ nāthaṃ natvā śrīmanmahāsukham |</l>\n<l>vajrajāpakramaṃ vakṣye yogatantrānusārataḥ || Pk_1.1 ||</l>\n</lg>\n\n<lg>\n<l>utpattikramasaṃsthānāṃ niṣpannakramakāṅkṣiṇām |</l>\n<l>upāyaścaiṣa saṃbuddhaiḥ sopānamiva nirmitaḥ || Pk_1.2 ||</l>\n</lg>\n\n<lg>\n<l>prāṇabhūtaśca sattvānāṃ vāyvākhyaḥ sarvakarmakṛt |</l>\n<l>vijñānavāhanaścaiṣa pañcātmā daśadhā punaḥ || Pk_1.3 ||</l>\n</lg>\n\n<lg>\n<l>vāyutattvānupūrveṇa mantratattvaṃ samāviśet |</l>\n<l>mantranidhyaptimāgamya vajrajāpaḥ suśikṣyate || Pk_1.4 ||</l>\n</lg>\n\n<lg>\n<l>vajrajāpasthito mantrī cittanidhyaptimāpnuyāt |</l>\n<l>mayopamasamādhistho bhūtakoṭyāṃ samāviśet || Pk_1.5 ||</l>\n</lg>\n\n<lg>\n<l>bhūtakoṭeḥ samuttiṣṭhannadvayajñānamāpnuyāt |</l>\n<l>yuganadvasamādhistho na kiñcicchakṣate punaḥ || Pk_1.6 ||</l>\n</lg>\n\n<lg>\n<l>ayaṃ niṣpannayogākhyo mahāvajradharaśca saḥ |</l>\n<l>sarvākāravaropetaḥ sarvajño jāyate tataḥ || Pk_1.7 ||</l>\n</lg>\n\n<lg>\n<l>anāgatamatītaṃ ca vartamānaṃ bhavatrayam |</l>\n<l>tatkṣaṇāt nikhilaṃ paśyet prabhāsvaraviśuddhitaḥ || Pk_1.8 ||</l>\n</lg>\n\n<lg>\n<l>etattattvaṃ sthitaṃ tantre śrīsamāje sumudritam |</l>\n<l>vyākhyātantrānusāreṇa boddhavyaṃ guruvaktrataḥ || Pk_1.9 ||</l>\n</lg>\n\n<p>tatra prathamataraṃ vāyutattvoddeśapadaṃ mūlasūtrādevāvatāryate-</p>\n\n<lg>\n<l>nāsāgre sarṣapaṃ cintet sarṣape sacarācaram |</l>\n<l>bhāvayejjñānapadaṃ ramyaṃ rahasyaṃ jñānakalpitam || Pk_1.10 ||</l>\n</lg>\n\n<lg>\n<l>pañcavarṇaṃ mahāratnaṃ sarṣapasthūlamātrakam |</l>\n<l>nāsikāgre prayatnena bhāvayed yogataḥ sadā || Pk_1.11 ||</l>\n</lg>\n\n<p>iti sandhābhāṣeyamasya vajrapadasya nirdeśamāha caturdevīvyākhyātantre-</p>\n\n<lg>\n<l>tad devi sampravakṣyāmi sārāt sārataraṃ param |</l>\n<l>rahasyaṃ sarvabuddhānāṃ yat tat sarvātmani sthitam || Pk_1.12 ||</l>\n</lg>\n\n<p>paścajñānamayaṃ tattvaṃ sarṣapasthūlamātrakam |\ntasya madhye sthito devo hyavyakto vyaktarūpavān || iti | Pk_1.13 ||</p>\n\n<p>samājottare 'pyamumarthaṃ dyotayannāhaḥ |</p>\n\n<lg>\n<l>pañcajñānamayaṃ śvāsaṃ pañcabhūtasvabhāvakam |</l>\n<l>niścārya padmanāsāgre piṇḍarūpeṇa kalpayet || Pk_1.14 ||</l>\n</lg>\n\n<p>pañcavarṇaṃ mahāratnaṃ prāṇāyāmamiti smṛtam |\n<l>svamantraṃ hṛdaye dhyātvā cittaṃ bindugataṃ nyaset || Pk_1.15 |</l></p>\n\n<p>ityasyāpi pratinirdeśamāha vajramālānāmni vyākhyātantre-</p>\n\n<lg>\n<l>nāsāgre sarṣapaṃ nāma prāṇāyāmasya kalpanā |</l>\n<l>prāṇāyāmasthitāḥ pañca raśmayo buddhabhāvataḥ || Pk_1.16 ||</l>\n</lg>\n\n<lg>\n<l>ūrdhvaṃ ghrāṇād viniṣkrānto vāmadakṣiṇadvandvataḥ |</l>\n<l>stabdhaśceti caturdhāsmād velā ādhyātmikā smṛtā || Pk_1.17 ||</l>\n</lg>\n\n<lg>\n<l>kaṇṭhahṛnnābhiguhyābje gatyāgatī vinirdiśet |</l>\n<l>vihared ardhayāmikāṃ velāṃ paripāṭyā yathākramam || Pk_1.18 ||</l>\n</lg>\n\n<lg>\n<l>dakṣiṇād vinirgato raśmirhutabhuṅmaṇḍalaṃ ca tat |</l>\n<l>raktavarṇamidaṃ vyaktaṃ padmanātho 'tra devatā || Pk_1.19 ||</l>\n</lg>\n\n<lg>\n<l>vāmād vinirgato raśmirvāyumaṇḍalasaṃjñitaḥ |</l>\n<l>haritaśyāmasaṅkāśaḥ karmanātho 'tra devatā || Pk_1.20 ||</l>\n</lg>\n\n<lg>\n<l>dvābhyāṃ vinirgato raśmiḥ pītavarṇo mahādyutiḥ |</l>\n<l>māhendramaṇḍalaṃ caitad ratnanātho 'tra devatā || Pk_1.21 ||</l>\n</lg>\n\n<lg>\n<l>stabdho mandrapracārastu sitakundendusannibhaḥ |</l>\n<l>maṇḍalaṃ vāruṇaṃ caitad vajranātho 'tra devatā || Pk_1.22 ||</l>\n</lg>\n\n<lg>\n<l>sarvadehānugo vāyuḥ sarvaceṣṭāpravartakaḥ |</l>\n<l>vairocanasvabhāvo 'sau mṛtakāyād viniścaret || Pk_1.23 ||</l>\n</lg>\n\n<lg>\n<l>vāyutattvamidaṃ vyaktaṃ pañcajñānasvabhāvakam |</l>\n<l>tārkikā na prajānanti agamyaṃ bālayoginām || Pk_1.24 ||</l>\n</lg>\n\n<p>ityevaṃ vāyuttatvaṃ pratipādyedānīṃ mantratattvasyoddeśapadaṃ mūlasūtrādavatāryate-</p>\n\n<p>sarvatathāgatakāyavākcittarahasyaṃ sarvatantrahṛdayasañcodanaṃ nāma paramaguhyaṃ svakāyavākcittavajrebhyo vākpathaniruktyā mantrasamuccayamudājahāra oṃ āḥ hūṃ |</p>\n\n<lg>\n<l>arthānumajāpena niḥsvabhāvena cāruṇā |</l>\n<l>vicāraṇā tryadhvabuddhebhyo vajrajāpaḥ sa ucyate || Pk_1.25 ||</l>\n</lg>\n\n<lg>\n<l>bhikṣāśinā na japtavyaṃ na ca bhaikṣarato bhavet |</l>\n<l>japenmantramabhinnāṅgaṃ sarvakāmopabhogakṛt || Pk_1.26 ||</l>\n</lg>\n\n<p>ityuddeśapadam asya nirdeśamāha sandhyāvyākaraṇavyākhyātantre tadavatāryate-</p>\n\n<lg>\n<l>pratyuvāca tataḥ śrīmān mahāvairocanaṃ vibhum |</l>\n<l>viśvarūpamidaṃ cittaṃ sarvasattvopapattitaḥ || Pk_1.27 ||</l>\n</lg>\n\n<lg>\n<l>jātaṃ san niḥsvabhāvo 'pi bhāvākhyaṃ tu pratītyataḥ |</l>\n<l>kṛtvā cānubhavaṃ samyag bodhicittaṃ khatulyakam || Pk_1.28 ||</l>\n</lg>\n\n<lg>\n<l>jagadarthaṃ vidhātuṃ ca taddeśayottame jane |</l>\n<l>sādhanopāyitāmātraṃ jñātvā tantre vipañcitam || Pk_1.29 ||</l>\n</lg>\n\n<p>ācāryā vayamityevaṃ vadantyāgāmikā vibho |\nyad vākyaṃ mametyevamuktvā kṣipanti bāliśāḥ |\nsandhyāya bodhicittaṃ te na vidanti yathārthataḥ || iti | Pk_1.30 ||</p>\n\n<lg>\n<l>yathedaṃ bhagavān svāmī mahāvairocano vibhuḥ |</l>\n<l>triṣkṛtvā sādhuvacanaṃ vajrapāṇiṃ vadedidam || Pk_1.31 ||</l>\n</lg>\n\n<lg>\n<l>kathayamāmi prabhedena nirvikalpārthatattvataḥ |</l>\n<l>pravyāhāropalambhākhyaṃ sāṅketaṃ pāramārthikam || Pk_1.32 ||</l>\n</lg>\n\n<lg>\n<l>pravyāhāro hi sāmānyaṃ buddharūpopalambhakam |</l>\n<l>sāṅketaṃ mantratattvākhyaṃ tathatā pāramārthikam || Pk_1.33 ||</l>\n</lg>\n\n<lg>\n<l>ekādirnavamadhye tu daśabhiryo na badhyate |</l>\n<l>tamabaddhaṃ vijānīyāt sa vetti parasampadam || Pk_1.34 ||</l>\n</lg>\n\n<lg>\n<l>svaravyañcanavarṇāśca navasaṃkhyānuvartinaḥ |</l>\n<l>' abaddhānyonyasaṃyoogād yo vetti sa jagadguruḥ || Pk_1.35 ||</l>\n</lg>\n\n<lg>\n<l>bhūtāntena samāyuktaṃ kalādiṣoḍaśe sthitam |</l>\n<l>pañcapañcakasaṃyuktaṃ catustrayaniyojitam || Pk_1.36 ||</l>\n</lg>\n\n<lg>\n<l>sānusvāraṃ sadīrghaṃ na guṇasaṃyolopavat |</l>\n<l>hrasvaṃ samastavākyaṃ syānna cānekaṃ na caikakam || Pk_1.37 ||</l>\n</lg>\n\n<lg>\n<l>ye varṇāḥ pṛṣṭhataḥ proktā abhimukhāśca ye punaḥ |</l>\n<l>strī-puṃ-napuṃsakāste ca dhātvādiparikalpitāḥ || Pk_1.38 ||</l>\n</lg>\n\n<lg>\n<l>adha-ūrdhvasamāyuktaṃ jñātvā buddhyā niyojayet |</l>\n<l>pravyāhāramidaṃ mantraṃ niḥsvabhāvasvabhāvajam || Pk_1.39 ||</l>\n</lg>\n\n<lg>\n<l>tataḥ pariṇataṃ rūpaṃ yaddevatopalambhikam |</l>\n<l>sāṅketikaṃ tritattvasthaṃ prakṛtijāpalapakṣaṇam || Pk_1.40 ||</l>\n</lg>\n\n<lg>\n<l>akāroddeśakaṃ jñānaṃ buddhasya hṛdayaṃ bhavet |</l>\n<l>oṃkāraḥ saṃsṛjet sattvān buddharūpāgrakalpitān || Pk_1.41 ||</l>\n</lg>\n\n<lg>\n<l>hūṃkāraḥsaṃharet sattvān āḥkāraḥ sthāpako bhavet |</l>\n<l>praveśaśva sthitiścaiva vyutthānaṃ ca krameṇa ca || Pk_1.42 ||</l>\n</lg>\n\n<lg>\n<l>japen mantramabhinnāṅgaṃ prajñopāyapade sthitaḥ |</l>\n<l>pāṇḍarādijapaḥ praktaḥ pañcaviṃśacchatadvayam || Pk_1.43 ||</l>\n</lg>\n\n<lg>\n<l>caturbhirguṇitaṃ samyak caturyogaśataṃ nava |</l>\n<l>navaśataṃ tu yad dṛṣṭaṃ caturviṃśatparikramaiḥ |</l>\n<l>pratyutpādād bhavet tatra dvyayutaṃ śataṣoḍaśam || Pk_1.44 ||</l>\n</lg>\n\n<p>idamevādhyātmikavelāyāṃ dyotayannāha samājottare-</p>\n\n<lg>\n<l>vidyānayavidhānena catuḥsandhyāprayogataḥ |</l>\n<l>japenmantramabhinnāṅgaṃ lakṣamakṣarasaṃkhyayā || Pk_1.45 ||</l>\n</lg>\n\n<lg>\n<l>bāhyajāpaṃ tyajed yogī bhāvanāyāntarāyikam |</l>\n<l>mantrārtho bhagavān vajrī vajrātmātra kathaṃ japet || Pk_1.46 ||</l>\n</lg>\n\n<lg>\n<l>hastinaṃ labhate sadyo mṛgayeddhastinaḥ padam |</l>\n<l>mantramūrtiḥ svayaṃ sākṣāt kimanyattu gaveṣate || Pk_1.47 ||</l>\n</lg>\n\n<lg>\n<l>api ca vajradhṛk kaścit trisaṃyogānvito naraḥ |</l>\n<l>āvāhanavisarjanaṃ syāt tathā sthāpanameva ca || Pk_1.48 ||</l>\n</lg>\n\n<lg>\n<l>āvāhanaṃ praveśena tvaritena visarjanam |</l>\n<l>vāṣpeṇa sthāpanaṃ tat syād viśvastāt siddhiruttamā || Pk_1.49 ||</l>\n</lg>\n\n<lg>\n<l>tvarite nibandhake vāṣpe mantraniyojanā kathitā |</l>\n<l>karṇamūle tu śiṣyāyācāryeṇa suprayatnataḥ || Pk_1.50 ||</l>\n</lg>\n\n<lg>\n<l>atha yogeśvarāṇāṃ tu divyopāyaḥ pradarśitaḥ |</l>\n<l>guhyākṣaraṃ pravakṣyāmi yogasiddhiphalapradam || Pk_1.51 ||</l>\n</lg>\n\n<lg>\n<l>yena cintitamātreṇa yoginaḥ syurvarapradāḥ |</l>\n<l>ādyakṣaraprayogeṇa ucchavāsaṃ kurute sadā || Pk_1.52 ||</l>\n</lg>\n\n<lg>\n<l>aṣṭāntena samāyuktamukāreṇa sabindukam |</l>\n<l>niśvāsaṃ kurute yogī rucijāptamihocyate || Pk_1.53 ||</l>\n</lg>\n\n<lg>\n<l>ayutadvayaṃ sahasraṃ ca ṣaṭ śatāni tathaiva ca |</l>\n<l>ahorātreṇa yogīndro japasaṃkhyāṃ karoti ca || Pk_1.54 ||</l>\n</lg>\n\n<lg>\n<l>tadevaṃ guhyasandhyāyāṃ sūkṣmayogaḥ prakāśitaḥ |</l>\n<l>dhyānādhyayanavītaṃ tu tathāpi jāpa ucyate || Pk_1.55 ||</l>\n</lg>\n\n<lg>\n<l>anena vajrajāpena sevāṃ kṛtvā yathāvidhi |</l>\n<l>sādhayet sarvakāryāṇi māyopamasamādhinā || Pk_1.56 ||</l>\n</lg>\n\n<p>atrāha advayasamatāmahāyogatantre-</p>\n\n<lg>\n<l>japitvā mantramatulaṃ sādhayet sādhanātmakaḥ |</l>\n<l>sidhyate tasya trailokyaṃ māsaikena na saṃśayaḥ || Pk_1.57 ||</l>\n</lg>\n\n<lg>\n<l>ṣaḍ lakṣāṇi japitvā tu mantraṃ jñānasamudbhavam |</l>\n<l>vajrasattvaṃ namaskṛtya pūrṇamāsyāṃ sa sidhyati || Pk_1.58 ||</l>\n</lg>\n\n<lg>\n<l>na tasya vratamākhyātaṃ nākṣasūtraṃ na mantrakam |</l>\n<l>dhāraṇā homakarmāṇi varjyante ca parāparam || Pk_1.59 ||</l>\n</lg>\n\n<lg>\n<l>yakārārthena yat kiñcit siddhimicchatā |</l>\n<l>rephāditritayenaiva jatatkāryaṃ pravartate || Pk_1.60 ||</l>\n</lg>\n\n<lg>\n<l>agnivāyavyamāhendravāruṇe pratimaṇḍale |</l>\n<l>ardhayāmikavelāyāṃ dvau dvau karmaṇi tiṣṭhataḥ || Pk_1.61 ||</l>\n</lg>\n\n<lg>\n<l>pūjāprāyo bhavet pūjyo jāpaprāyo viśudhyati |</l>\n<l>agnihotraparo bhūtiṃ mokṣaṃ dhyānaparo labhet || Pk_1.62 ||</l>\n</lg>\n\n<lg>\n<l>jñātvā itthaṃ tato mantrī jagadbālavadācaret |</l>\n<l>tataḥ sidhyanti mantrāśca nirvikalpaikadharmataḥ || Pk_1.63 ||</l>\n</lg>\n\n<p>mantratattvamidaṃ vyaktaṃ vāgvajrasya prasādhanam |\njñānatrayaprabhedena cittamātre niyojayed || iti || Pk_1. 64 ||</p>\n\n<lg>\n<l>guroravajñāsuśaṭho 'prasanno mantroddhataḥ pustakadṛṣṭigarvaḥ |</l>\n<l>aśraddadhānastvabhiṣekahīno vārtā kramasyāpi ca tasya noktā || Pk_1.65 ||</l>\n</lg>\n\n<lg>\n<l>yaḥ śraddadhāno gurubhaktiraktaḥ śuśrūṣaṇāyāṃ ca sadābhiyuktaḥ |</l>\n<l>grāhyaḥ śrutiṃ naiva dhanaṃ nirīkṣyaṃ gurupradhāno 'ya guruprasādaḥ || Pk_1.66 ||</l>\n</lg>\n\n<lg>\n<l>girīndramūrdhnaḥ prapatet tu kaścit neccheccyutiṃ tu cyavate tathāpi |</l>\n<l>guruprasādāptahitopadeśa icchenna moktaṃ sa tathāpi muktaṃḥ || Pk_1.67 ||</l>\n</lg>\n\n<p>|| vajrajāpakramaḥ samāptaḥ ||</p>\n\n<lg>\n<l>kṛtiriyaṃ śrīnāgārjunapādānāmiti |</l>\n<l>granthapramāṇamasya ṣadadhikasaptatiḥ ||</l>\n</lg>\n\n<p>prathamaḥ kramaḥ ||</p>\n\n<p>[2]\nanuttarasandhirityaparanāmā sarvaśuddhiviśuddhikramaḥ dvitīyaḥ</p>\n\n<p>namaḥ śrīvajrasattvāya</p>\n\n<lg>\n<l>namaste 'stu namaste 'stu namaste 'stu namo namaḥ |</l>\n<l>evaṃ stute namaste 'stu kaḥ stotā kaśca saṃstutaḥ || Pk_2.1 ||</l>\n</lg>\n\n<lg>\n<l>yathā jalaṃ jale nyastaṃ ghṛtaṃ caiva yathā ghṛte |</l>\n<l>svakīyaṃ ca svayaṃ paśyej jñānaṃ yatreha vandanā || Pk_2.2 ||</l>\n</lg>\n\n<lg>\n<l>kintu sarvajñagatibhirvinā tannopalabhyate |</l>\n<l>tamaḥpaṭalasañchannaṃ prasādād dvīpamāpnuyāt || Pk_2.3 ||</l>\n</lg>\n\n<lg>\n<l>śūnyaṃ ca atiśūnyaṃ ca mahāśunyaṃ tṛtīyakam |</l>\n<l>caturthaṃ sarvaśūnyaṃ ca phalahetuprabhedataḥ || Pk_2.4 ||</l>\n</lg>\n\n<lg>\n<l>prajñopāyasamāyogānniṣpannamupalabdhakam |</l>\n<l>upalabdhācca niṣpannāt sarvaśūnyaṃ prabhāsvaram || Pk_2.5 ||</l>\n</lg>\n\n<lg>\n<l>hetukramaviśuddhaṃ tu vijñānatrayayogataḥ |</l>\n<l>śūnyatrayasamāyogāllabhyate 'nuttaraṃ padam || Pk_2.6 ||</l>\n</lg>\n\n<lg>\n<l>ālokaśśūnyaṃ prajñā ca cittaṃ ca paratantrakam |</l>\n<l>tasyedānīṃ pravakṣyāmi prakṛtispharaṇaṃ sphuṭam || Pk_2.7 ||</l>\n</lg>\n\n<lg>\n<l>virāgo madhyamaścaiva adhimātrastathaiva ca |</l>\n<l>manogatāgataṃ caiva śokāditṛtīyaṃ tathā || Pk_2.8 ||</l>\n</lg>\n\n<lg>\n<l>saumyaṃ vikampo bhītaśca madhyabhīto 'tibhītakaḥ |</l>\n<l>tṛṣṇā madhyatṛṣṇā cātitṛosṇoopādānakaṃ tathā || Pk_2.9 ||</l>\n</lg>\n\n<lg>\n<l>niḥśubhaṃ kṣuttṛṣā caiva vedanā samavedanā |</l>\n<l>ativedanā kṣaṇaścaiva vettividdhāraṇāpadam || Pk_2.10 ||</l>\n</lg>\n\n<lg>\n<l>pratyavekṣaṇaṃ lajjā ca kāruṇyaṃ snehatastrayam |</l>\n<l>cakitaṃ saṃśayaścaiva mātsaryaṃ ceti kīrtitāḥ || Pk_2.11 ||</l>\n</lg>\n\n<lg>\n<l>trayastriṃśat prakṛtayaḥ svasaṃvedyāḥ śarīriṇām |</l>\n<l>saṃvṛtisphuṭarupeṇa niśāsaṃjñā pradarśitāḥ || Pk_2.12 ||</l>\n</lg>\n\n<lg>\n<l>strīsaṃjñā tathā proktā mandākārā tathaiva ca |</l>\n<l>vāmasaṃjñā punaścaiva candramaṇḍalapaṅkajam || Pk_2.13 ||</l>\n</lg>\n\n<lg>\n<l>dṛḍhīkaraṇahetutvāt sabinduḥ prathamaḥ svaraḥ |</l>\n<l>niśākarāṃśusaṅkāśa ālokajñānasambhavaḥ || Pk_2.14 ||</l>\n</lg>\n\n<lg>\n<l>ālokābhāsamityutkam atiśūnyamupāyakam |</l>\n<l>parikalpitaṃ tathā proktaṃ proktaṃ caitasikaṃ tathā || Pk_2.15 ||</l>\n</lg>\n\n<lg>\n<l>rāgo raktaṃ tathā tuṣṭaṃ madhyatuṣṭātituṣṭakam |</l>\n<l>harṣaṇaṃ caiva prāmodyaṃ vismayo hasitaṃ tathā || Pk_2.16 ||</l>\n</lg>\n\n<lg>\n<l>hlādanāliṅganaṃ caiva tathā cumbanacūṣaṇam |</l>\n<l>dhairyaṃ vīryaṃ ca mānaśca kartṛhartṛbalāni ca || Pk_2.17 ||</l>\n</lg>\n\n<lg>\n<l>utsāhaḥ sāhasaṃ caiva tathā cottamasāhasam |</l>\n<l>madhyamaṃ sāhasaṃ rādraṃ vilāso vairameva ca || Pk_2.18 ||</l>\n</lg>\n\n<lg>\n<l>śubhaṃ ca vāk sphuṭā satyamasatyaṃ niścayastathā |</l>\n<l>nirupādānadātṛtve codanaṃ śūratā tathā |</l>\n<l>alajjā dhūrtaduṣṭaśca haṭhaḥ kuṭila eva ca |</l>\n<l>catvāriṃśat prakṛtayaḥ kṣaṇikāścātiśūnyajjāḥ || Pk_2.20 ||</l>\n</lg>\n\n<lg>\n<l>divāpuruṣasaṃjñā ca kharākāraśca dakṣiṇaḥ |</l>\n<l>sūryamaṇḍalasaṃjñā ca vajrasaṃjñā tathaiva ca || Pk_2.21 ||</l>\n</lg>\n\n<lg>\n<l>kalā saiva tu vijñeyā bindudvayavibhūṣitā |</l>\n<l>divākarāṃśuisaṅkāśā ālokābhāsayogajā || Pk_2.22 ||</l>\n</lg>\n\n<lg>\n<l>ālokasyopalabdhiśca upalabdhaṃ tathaiva ca |</l>\n<l>pariniṣpannakaṃ caiva avidyā caiva nāmataḥ || Pk_2.23 ||</l>\n</lg>\n\n<lg>\n<l>mahāśūnyapadasyaite paryāyāḥ kathitā jinaiḥ |</l>\n<l>madhyarāgakṣaṇaścaiva vismṛtirbhrāntireva ca || Pk_2.24 ||</l>\n</lg>\n\n<lg>\n<l>tūṣṇīṃbhāvaśca khedaśca ālasyaṃ dandhatā tathā |</l>\n<l>avidyāyāḥ kṣaṇāḥ sapta vijñeyāḥ sukṣmayogibhiḥ || Pk_2.25 ||</l>\n</lg>\n\n<lg>\n<l>na bījaṃ vindusaṃyuktaṃ na vāyurdvāranirgataḥ |</l>\n<l>yadālokopalabdhaṃ tu tat pariniṣpannalakṣaṇam || Pk_2.26 ||</l>\n</lg>\n\n<lg>\n<l>etāḥ prakṛtayaḥ sūkṣmāḥ śataṃ ṣaṣṭyuttaraṃ divā |</l>\n<l>rātrau cāpi pravartante vāyuvāhanahetunā || Pk_2.27 ||</l>\n</lg>\n\n<lg>\n<l>kṣaṇe lave muhūrtte ca nimeṣe mātrake tathā |</l>\n<l>kṣaṇa ityacchaṭāvasthā lavaḥ sarṣapavartanam || Pk_2.28 ||</l>\n</lg>\n\n<lg>\n<l>āśvāsastu muhūrttaṃ syānnimeṣo 'kṣinimeṣaṇam |</l>\n<l>mātrā tu hastatālaṃ syāt kṣaṇādīnāṃ tu lakṣaṇam || Pk_2.29 ||</l>\n</lg>\n\n<lg>\n<l>saṃvittimātrakaṃ jñānamākāśavadalakṣaṇam |</l>\n<l>kintu tasya prabhedo 'sti sandhyārātridivātmanā || Pk_2.30 ||</l>\n</lg>\n\n<lg>\n<l>ālokālokābhāsau ca tathālokopalabdhakam |</l>\n<l>cittaṃ trividhamityuktam ādhārastasya kathyate || Pk_2.31 ||</l>\n</lg>\n\n<lg>\n<l>vāyunā sūkṣmarūpeṇa jñānaṃ saṃmiśratāṃ gatam |</l>\n<l>niḥsṛtyendriyamārgemyo viṣayānavalambate || Pk_2.32 ||</l>\n</lg>\n\n<lg>\n<l>ābhāsena yadā yukto vāyurvāhanatāṃ gataḥ |</l>\n<l>tadā tatprakṛtīḥ sarvā astavyastāḥ pravartayet || Pk_2.33 ||</l>\n</lg>\n\n<lg>\n<l>yatra yatra sthito vāyustāṃ tāṃ prakṛtimudvahet |</l>\n<l>yāvat samīraṇotpādo nābhāso niścalo bhavet || Pk_2.34 ||</l>\n</lg>\n\n<lg>\n<l>ābhāsadvayahetuḥ syādātmabhāvavikalpanā |</l>\n<l>ubhayāṃśikameva syād yadālokopalabdhakam || Pk_2.35 ||</l>\n</lg>\n\n<lg>\n<l>sarvāsāmeva māyānāṃ strīmāyaiva viśiṣyate |</l>\n<l>jñānatrayaprabhedo 'yaṃ sphuṭamatraiva lakṣyate || Pk_2.36 ||</l>\n</lg>\n\n<lg>\n<l>rāgaścaiva virāgaśca dvarorantariti trayam |</l>\n<l>dvīndriyasya samāpattyā vajrapadmasamāgamāt || Pk_2.37 ||</l>\n</lg>\n\n<lg>\n<l>jñānadvayasamāyogaḥ samāpattiḥ prakīrtītā |</l>\n<l>jñānadvayasamāpattyā yathoktakaraṇena tu || Pk_2.38 ||</l>\n</lg>\n\n<lg>\n<l>yajjñānaṃ prāpyate yatnāt tadālokopalabdhakam |</l>\n<l>yasya vajrābjasaṃyogaḥ saṃvṛtyā tu na vidyate || Pk_2.39 ||</l>\n</lg>\n\n<lg>\n<l>sidhyate yogasāmarthyāt sakṛdapyanubhūtavān |</l>\n<l>yathā prabhedaṃ vijñāya jñānavṛttiṃ svabhāvataḥ || Pk_2.40 ||</l>\n</lg>\n\n<lg>\n<l>lakṣayet satataṃ yogī tāmeva prakṛtiṃ punaḥ |</l>\n<l>payodharā yathā naike nānāsaṃsthānavarṇakāḥ || Pk_2.41 ||</l>\n</lg>\n\n<lg>\n<l>udbhūtā gaganābhogāllayaṃ gacchanti tatra vai |</l>\n<l>evaṃ prakṛtayaḥ sarvā ābhāsatrayahetukāḥ || Pk_2.42 ||</l>\n</lg>\n\n<lg>\n<l>nirviśya viṣayān kṛtsnān praviśanti prabhāsvaram |</l>\n<l>eṣāṃ svabhāvābijñānadajñānapaṭalāvṛtāḥ || Pk_2.43 ||</l>\n</lg>\n\n<lg>\n<l>kṛtvā śubhāśubhaṃ karma bhramanti gatipañcake |</l>\n<l>ānantaryādikaṃ kṛtvā narakeṣu vipacyate || Pk_2.44 ||</l>\n</lg>\n\n<lg>\n<l>śubhaṃ dānādikaṃ kṛtvā svargādiṣu mahīyate |</l>\n<l>anantajanmasāhasraṃ prāpya caivaṃ punaḥ punaḥ || Pk_2.45 ||</l>\n</lg>\n\n<lg>\n<l>pūrvakarmavipāko 'yamiti śocati mohataḥ |</l>\n<l>prakṛtyābhāsayogena yena kliśyanti jantavaḥ || Pk_2.46 ||</l>\n</lg>\n\n<lg>\n<l>jñātvā tameva mucyante jñānino bhavapañjarāt |</l>\n<l>prajñāsvabhāva evāyaṃ candramaṇḍalakalpanā || Pk_2.47 ||</l>\n</lg>\n\n<lg>\n<l>cittameva svayaṃ paśyet svameva śaśibimbavat |</l>\n<l>atha candraṃ samālambya vajracinhaṃ prakalpayet || Pk_2.48 ||</l>\n</lg>\n\n<lg>\n<l>upāyasūcakaṃ hyetad vajrādyutpattiyoginām |</l>\n<l>candravajrādisaṃyogaścittacaitasasaṅgamaḥ || Pk_2.49 ||</l>\n</lg>\n\n<lg>\n<l>prajñopāyasamāyogājjāyate devatākṛtiḥ |</l>\n<l>caturmudrābhirāmudrya devatāgarvamudvahan || Pk_2.50 ||</l>\n</lg>\n\n<lg>\n<l>vicaret tu sadā mantrī utpattikramayogavān |</l>\n<l>yathoktaṃ śrīsamājādau tatra tatra suvistaram || Pk_2.51 ||</l>\n</lg>\n\n<lg>\n<l>yāvat syād bhāvanāyogastāvat syādādikarmikaḥ |</l>\n<l>pariniṣpannayogasya sūcana kriyate 'dhunā || Pk_2.52 ||</l>\n</lg>\n\n<lg>\n<l>śūnyatrayaviśuddhiryā prabhāsvaramihocyate |</l>\n<l>sarvaśūnyapadaṃ tacca jñānatrayaviśuddhitaḥ || Pk_2.53 ||</l>\n</lg>\n\n<lg>\n<l>jñānaśuddhipadaṃ tattvaṃ sarvajñatvamanuttaram |</l>\n<l>nirvikāraṃ nirābhāsaṃ nirdvandvaṃ paramaṃ śivam || Pk_2.54 ||</l>\n</lg>\n\n<lg>\n<l>astīti na ca nāstīti na ca vākyagocaram |</l>\n<l>ataḥ prabhāsvarāccūddhājjñānatrayasamudbhavaḥ || Pk_2.55 ||</l>\n</lg>\n\n<lg>\n<l>dvātriṃśallakṣaṇadharo hyaśītivyañcanānvitaḥ |</l>\n<l>sarvākāravaropetaḥ sarvajño jāyate tataḥ || Pk_2.56 ||</l>\n</lg>\n\n<lg>\n<l>tathā coktaṃ mahāyānasūtre lalitavistare |</l>\n<l>abhisambodhikāmo 'yaṃ śākyasiṃhastathāgataḥ || Pk_2.57 ||</l>\n</lg>\n\n<lg>\n<l>mahāśūnyena buddhatvaṃ prāpsyāmītyabhimānataḥ |</l>\n<l>nairañcanānadītīre nispādyāsphānakaṃ gataḥ || Pk_2.58 ||</l>\n</lg>\n\n<lg>\n<l>tilabimbīva sampūrṇāḥ khamadhyasthā jināstadā |</l>\n<l>ekasvareṇa taṃ prāhuracchaṭena jinaurasam || Pk_2.59 ||</l>\n</lg>\n\n<lg>\n<l>aviśuddhamidaṃ dhyānaṃ na caitadiṣṭakāvaham |</l>\n<l>prabhāsvaraṃ ātu ālambyamākāśatalavat param || Pk_2.60 ||</l>\n</lg>\n\n<lg>\n<l>prabhāsvarapade prāpte svecchārūpastu jāyase |</l>\n<l>savaiśvaryaṃ tathā prāpya vajrakāye pramodase || Pk_2.61 ||</l>\n</lg>\n\n<lg>\n<l>evaṃ śrutvā tu taṃ śbdaṃ visarjyāsphānakaṃ tataḥ |</l>\n<l>niśārdhasamaye tattvamālambyaiva jinaurasaḥ || Pk_2.62 ||</l>\n</lg>\n\n<lg>\n<l>ṛjukenaiva kāyena vācāya ṛjureva ca |</l>\n<l>sāśano nāśano naiva na maunī nāpyamaunavān || Pk_2.63 ||</l>\n</lg>\n\n<lg>\n<l>nonmīlitasunetrastu na ca mīlitalocanaḥ |</l>\n<l>svacchaṃ vyaktaṃ mahājñānaṃ sarvaśūnyaṃ mahādbhutam || Pk_2.64 ||</l>\n</lg>\n\n<lg>\n<l>atha paśyati tadvayaktaṃ gurupādaprasādataḥ |</l>\n<l>anāgatamatītaṃ ca vartamānaṃ bhavatrayam || Pk_2.65 ||</l>\n</lg>\n\n<lg>\n<l>tatkṣaṇānnikhilaṃ paśyet prabhāsvaraviśuddhadhṛk |</l>\n<l>jalacandramarīcyādimāyāguṇavibhūṣitaḥ || Pk_2.66 ||</l>\n</lg>\n\n<lg>\n<l>aruṇodgamakāle tu vajropamasamādhinā |</l>\n<l>niṣadya bodhimūle tu so 'karonmārabhañcanam || Pk_2.67 ||</l>\n</lg>\n\n<lg>\n<l>samprāpya śākyanāthena tattvajñānamanuttaram |</l>\n<l>jagattrayahitārthāya tadeveha pradarśitam || Pk_2.68 ||</l>\n</lg>\n\n<lg>\n<l>tattvajñānamiti proktamabhisambodhidarśanam |</l>\n<l>pañcānantaryakarmā ca mandapuṇyo 'pi yo naraḥ || Pk_2.69 ||</l>\n</lg>\n\n<lg>\n<l>guruprasādādāpnoti cintāmaṇirivāparam |</l>\n<l>yatheṣṭaṃ kurute caryāṃ saṃbuddho 'yamanāgataḥ || Pk_2.70 ||</l>\n</lg>\n\n<lg>\n<l>na rāgo na virāgaśca madhyamā nopalabhyate |</l>\n<l>na śūnyaṃ nāpi cāśūnyaṃ madhyamā nopalabhyate || Pk_2.71 ||</l>\n</lg>\n\n<lg>\n<l>sarvabuddhasamāyoga idameva pradarśitam |</l>\n<l>trijñānād vyatiriktaṃ yat tattvaṃ sandhyāya bhāṣayā || Pk_2.72 ||</l>\n</lg>\n\n<lg>\n<l>abhāvetyādigāthābhiḥ paṭale bodhicittake |</l>\n<l>śrīsamāje 'pi tat proktamabhisambodhilakṣaṇam || Pk_2.73 ||</l>\n</lg>\n\n<lg>\n<l>rāgādīnāṃ viśuddhiryā paramādye pradarśitā |</l>\n<l>sarvaśūnyaṃ samuddiśya sāpi proktā tathāgataiḥ || Pk_2.74 ||</l>\n</lg>\n\n<lg>\n<l>nānāsūtreṣu tantreṣu yat tattvamupadarśitam |</l>\n<l>sarvaśūnyapadaṃ hyetannānyat tatrābhidhīyate || Pk_2.75 ||</l>\n</lg>\n\n<lg>\n<l>caturaśītisāhasre dharmaskandhe mahāmuneḥ |</l>\n<l>sārāt sārataraṃ proktam abhisambodhilakṣaṇam || Pk_2.76 ||</l>\n</lg>\n\n<lg>\n<l>jaṭī nagnaśca muṇḍī vā śikhiniḥsaṅgavṛttayaḥ |</l>\n<l>taistaiśca vividhairliṅgairabhisambodhikāminaḥ || Pk_2.77 ||</l>\n</lg>\n\n<lg>\n<l>teṣāṃ tattvavihīnānāṃ vratacaryādikaḥ kramaḥ |</l>\n<l>tattvajñānavihīnatvāt tena muktirna labhyate || Pk_2.78 ||</l>\n</lg>\n\n<lg>\n<l>ādikarmikayogena cāṣṭamīṃ bhūmimāpnuyāt |</l>\n<l>ālokatrayadarśī ca daśabhūmyāṃ pratiṣṭhitaḥ || Pk_2.79 ||</l>\n</lg>\n\n<lg>\n<l>samprāpya hyabhisambodhiṃ śuddhāvāsamupāgataḥ |</l>\n<l>buddhakṣetresvavaivartī sarvajña iha janmani || Pk_2.80 ||</l>\n</lg>\n\n<lg>\n<l>dharmodayābhisambodhiḥ krīḍārāgādivistaraiḥ |</l>\n<l>dharmadhātvābhisamabodhiryathālābhaviceṣṭitaiḥ || Pk_2.81 ||</l>\n</lg>\n\n<lg>\n<l>anutarābhisambodhirabhisambodhiyogataḥ |</l>\n<l>prapañcākārādicaryābhirabhyasyantīha yoginaḥ || Pk_2.82 ||</l>\n</lg>\n\n<lg>\n<l>āḥ kimabhyāsayogena ādiśuddhiḥ svabhāvikā |</l>\n<l>prakṛtyaiva hi sā siddhā tathatā na vikalpajā || Pk_2.83 ||</l>\n</lg>\n\n<lg>\n<l>ya evaṃ kalpayantīha jñānakramamapāsya vai |</l>\n<l>tatprabhedamajānānāḥ punaḥ śaikṣā bhavanti te || Pk_2.84 ||</l>\n</lg>\n\n<lg>\n<l>prakṛtyābhāsabhedajñā caturthaṃ tattvamāśritāḥ |</l>\n<l>tridhā nābhyasyate yastu na śīghramāpnuyāt phalam || Pk_2.85 ||</l>\n</lg>\n\n<lg>\n<l>yathāgnirdārugarbhastho nottiṣṭhenmathanād vinā |</l>\n<l>tathābhyāsād binā bodhirjāyate neha janmani || Pk_2.86 ||</l>\n</lg>\n\n<lg>\n<l>yaḥ śāṭhyabuddhiralaso gurunindakaśca prāptābhiṣeka iti garvitamānasaḥ syāt |</l>\n<l>sarvajñatā na sulabheti vihīnacitto doṣān sa paśyati gurorna guṇān varākaḥ || Pk_2.87 ||</l>\n</lg>\n\n<lg>\n<l>sūśrūṣayā virahito laghu tattvamicchen neti praśstavacanaṃ calayet saroṣaḥ |</l>\n<l>dṛṣṭvā sabhāsu gurumasya parāṅmukhastu kuryāt praṇāmamatha tasya rahogatasya || Pk_2.88 ||</l>\n</lg>\n\n<lg>\n<l>evaṃ ca daurātmyagataṃ kuśiṣyam svaputramapyaurasamāryagarhyam |</l>\n<l>vaiśyaṃ tathā pārthivamagrabodhiṃ kuryāt samīpe na hi jātu dhīraḥ || Pk_2.89 ||</l>\n</lg>\n\n<lg>\n<l>śubhaguṇasusameto jñānavān vīryayukto gurujanamatha bhaktyā vīkṣate buddhatulyam |</l>\n<l>adhigatajinadharmaḥ śāsaneṣu prasannaḥ sa iha bhavati pātraṃ tasya kuryāt prasādam || Pk_2.90 ||</l>\n</lg>\n\n<lg>\n<l>śrutabahutaratantro 'uyāgameṣu pravīṇo gurujanaparicaryāhānyalabdhopadeśaḥ |</l>\n<l>svahitamapi sa kartuṃ na prabhuḥ śāstracañcurbhavati tadapi śāstraṃ kevalaṃ khedahetuḥ || Pk_2.91 ||</l>\n</lg>\n\n<lg>\n<l>atha bhavati sabhāgyaḥ prāptatattvopadeśo jaḍamatirasamartho mīlane 'rthasya yastu |</l>\n<l>parahitakṛtabuddhirdeśanāyāṃ pravṛtto vacanaguṇavihīnaḥ so 'pyavajñāmupaiti || Pk_2.92 ||</l>\n</lg>\n\n<lg>\n<l>śrutabahutaratantro jñānavān ṣaṭpadajñaḥ smṛtimatidhṛtimedhāvīryasampatsametaḥ |</l>\n<l>gurucaṇasaparyāprāptatattvopadeśaḥ prabhavati sa hi vaktuṃ tantrarājopadeśam || Pk_2.93 ||</l>\n</lg>\n\n<p>śrutabahutaratantreṇāyavajriprasādāt sphuṭaviracitavācā bodhimārgaṃ vibhajya |\nkuśalamupacittaṃ yacchākyamitreṇa tena prakaṭapaṭuvipākād bodhibhājo bhavantu || iti | Pk_2.94 ||</p>\n\n<p>anuttarasandhirityaparanāmā</p>\n\n<p>|| sarvaśuddhiviśuddhikramaḥ samāptaḥ ||</p>\n\n<p>kṛtiriyaṃ śākyamitrapādānām | granthapramāṇamasya śatamekam |</p>\n\n<p>dvitīyaḥ kramaḥ |</p>\n\n<p>[3]\nsvādhiṣṭhānakramaḥ tṛtīyaḥ</p>\n\n<p>namaḥ śrīvajragurave</p>\n\n<lg>\n<l>praṇipatya varaṃ vajraṃ vajrasattvādināyakam |</l>\n<l>svādhiṣṭhānakramaścaiva vakṣyate kṛpayā mayā || Pk_3.1 ||</l>\n</lg>\n\n<p>prathamataraṃ tāvad utpattikramānusāreṇa prāptābhiṣekaścaturvidhatantrābhiprāyajñaḥ prāptakāyavākcittavivekaḥ śrutidharaḥ satyadvayādhimokṣo vajraguruṃ samyag ārādhya, tataḥ prasannāya gurave mahatīṃ gaṇapūjāṃ kṛtvā ṣoḍaśābdikāṃ mudrāṃ mahāvajragurave datvā, tadanantaraṃ guruvaktrād āptasvādhiṣṭhānakramopadeśaḥ, tato mālodakasambuddhavajraghaṇṭādānadarpaṇanāmācāryānujñā ityebhiḥ saha guhyābhiṣekaṃ labdhvā ebhiḥ śāstāraṃ guruṃ stūyātḥ |</p>\n\n<lg>\n<l>śauṣīryaṃ nāsti te kāye māṃsāsthirudhiraṃ na ca |</l>\n<l>indrāyudhamivākāśe kāyaṃ darśitavānasi || Pk_3.2 ||</l>\n</lg>\n\n<lg>\n<l>nāmayā nāśuciḥ kāye kṣuttṛṣṇāsambhavo na ca |</l>\n<l>tvayā lokānuvṛttyarthaṃ darśitā laukikī kriyā || Pk_3.3 ||</l>\n</lg>\n\n<lg>\n<l>dakacandravadagrāhya sarvadharmeṣvaniśrita |</l>\n<l>anahaṅkāra nirmoha nirālamba namo 'stu te || Pk_3.4 ||</l>\n</lg>\n\n<lg>\n<l>sadā samāhitaścāsi gacchaṃstiṣṭhan svapaṃstathā |</l>\n<l>īrṣyāpatheṣu sarveṣu nirālamba namo 'stu te || Pk_3.5 ||</l>\n</lg>\n\n<lg>\n<l>vikurvasi mahāṛddhyā māyopamasamādhinā |</l>\n<l>nirnānātvaṃ samāpanna nirālamba namostu te || Pk_3.6 ||</l>\n</lg>\n\n<p>evaṃ vajraguraṃ sadbhūtaguṇena saṃstutya śravaṇārtham adhyeṣayed anayā gāthayā-</p>\n\n<lg>\n<l>sarvajña jñānasandoha bhavacakraviśodhaka |</l>\n<l>adya vyākhyānaratnena prasādaṃ kuru me vibho || Pk_3.7 ||</l>\n</lg>\n\n<lg>\n<l>tvatpādapaṅkajaṃ muktvā nāstyanyaccharaṇaṃ vibho |</l>\n<l>tasmāt prasīda buddhāgra jagadvīra mahāmune || Pk_3.8 ||</l>\n</lg>\n\n<lg>\n<l>evaṃ śrutvā tu tad vākyam adhyeṣaṇaviśāradam |</l>\n<l>śiṣyakāruṇyamutpādya svādhiṣṭhānamathārabhet || Pk_3.9 ||</l>\n</lg>\n\n<lg>\n<l>svādhiṣṭhānakramo nāma saṃvṛteḥ satyadarśanam |</l>\n<l>gurupādaprasādena labhyate tacca nānyathā || Pk_3.10 ||</l>\n</lg>\n\n<lg>\n<l>svādhiṣṭhānakramo yena sādhakena na labhyate |</l>\n<l>sūtrāntatantrakalpeṣu vṛthā tasya pariśramaḥ || Pk_3.11 ||</l>\n</lg>\n\n<lg>\n<l>svādhiṣṭhānakramaṃ labdhvā sarvabuddhāmayaḥ prabhuḥ |</l>\n<l>janmanīhaiva buddhatvaṃ niḥsandehaṃ prapadyate || Pk_3.12 ||</l>\n</lg>\n\n<lg>\n<l>svādhiṣṭhānasamādhiśca prabhāsvarapadaṃ tathā |</l>\n<l>satyadvayamiti khyātaṃ phalahetuviśeṣataḥ || Pk_3.13 ||</l>\n</lg>\n\n<lg>\n<l>svādhiṣṭhānānupūrveṇa prāpyate hi prabhāsvaram |</l>\n<l>tasmād vajraguruḥ pūrvaṃ svādhiṣṭhānaṃ pradarśayet || Pk_3.14 ||</l>\n</lg>\n\n<lg>\n<l>asvatantraṃ jagat sarvaṃ svatantraṃ naiva jāyate |</l>\n<l>hetuḥ prabhāsvaraṃ tasya sarvaśūnyaṃ prabhāsvaram || Pk_3.15 ||</l>\n</lg>\n\n<lg>\n<l>yena cittena bālāśca saṃsāre bandhanaṃ gatāḥ |</l>\n<l>yoginastena cittena sugatānāṃ gatiṃ gatāḥ || Pk_3.16 ||</l>\n</lg>\n\n<lg>\n<l>na cātrotpadyate kaścin maraṇaṃ nāpi kasyacit |</l>\n<l>saṃsāra eva jñātavyaścittarūpākṛtiṣṭhitaḥ || Pk_3.17 ||</l>\n</lg>\n\n<lg>\n<l>vāyuyogād vinā cittasvarūpaṃ naiva gṛhyate |</l>\n<l>cittāt prakṛtihetutvāt karmajanmasamudbhavaḥ || Pk_3.18 ||</l>\n</lg>\n\n<lg>\n<l>tadeva vāyusaṃyuktaṃ vijñānatritayaṃ punaḥ |</l>\n<l>jāyate yogināṃ mūrttirmāyādehastaducyate || Pk_3.19 ||</l>\n</lg>\n\n<lg>\n<l>tasmādeva jagat sarvaṃ māyopama ihocyate |</l>\n<l>māyopamasamādhiṣṭhaḥ sarvaṃ paśyati tādṛśam || Pk_3.20 ||</l>\n</lg>\n\n<lg>\n<l>rūpaṃ ca vedanā caiva saṃjñā saṃskāra eva ca |</l>\n<l>vijñānaṃ pañcamaṃ caiva catvāro dhātavastathā || Pk_3.21 ||</l>\n</lg>\n\n<lg>\n<l>akṣāṇi viṣayāścaiva jñānapañcakameva ca |</l>\n<l>adhyātmabāhyato bhinnaṃ sarvaṃ māyaiva nānyathā || Pk_3.22 ||</l>\n</lg>\n\n<lg>\n<l>darpaṇapratibimbena māyādehaṃ ca lakṣayet |</l>\n<l>varṇān indrāyudheneva vyāpitvamudakendunā || Pk_3.23 ||</l>\n</lg>\n\n<lg>\n<l>darpaṇe vimale vyaktaṃ dṛśyate pratibimbavat |</l>\n<l>bhāvābhāvāvinirmukto vajrasattvaḥ sucitritaḥ || Pk_3.24 ||</l>\n</lg>\n\n<lg>\n<l>sarvākāravaropeto asecanakavigrahaḥ |</l>\n<l>darśayet taṃ suśiṣyāya svādhiṣṭhānaṃ taducyate || Pk_3.25 ||</l>\n</lg>\n\n<lg>\n<l>iyameva hi saṃlakṣyā māyā nirdoṣalakṣaṇā |</l>\n<l>māyaiva saṃvṛteḥ satyaṃ kāyaḥ sāmbhogikaśca saḥ || Pk_3.26 ||</l>\n</lg>\n\n<lg>\n<l>saiva gandharvasattvaḥ syād vajrakāyaḥ sa eva hi |</l>\n<l>vajrasattvaḥ svayaṃ tasmāt svasya pūjāṃ pravartayet || Pk_3.27 ||</l>\n</lg>\n\n<lg>\n<l>ātmā vai sarvabuddhatvaṃ sarvasauritvameva ca |</l>\n<l>tasmāt sarvaprayatnena hyātmānaṃ pūjayet sadā || Pk_3.28 ||</l>\n</lg>\n\n<lg>\n<l>mantramudrāprayogaṃ ca maṇḍalādivikalpanam |</l>\n<l>balihomakriryāṃ sarvāṃ kuryān māyopamāṃ sadā || Pk_3.29 ||</l>\n</lg>\n\n<lg>\n<l>śāntikaṃ pauṣṭikaṃ cāpi tathā vaśyābhicārikam |</l>\n<l>ākarṣaṇādi yat sarvaṃ kuryād indrāyudhopamam || Pk_3.30 ||</l>\n</lg>\n\n<lg>\n<l>śṛṅgārādyupabhogaṃ ca gītavādyādisevanam |</l>\n<l>kalāsu ca pravṛttiṃ ca kuryād udakacandravat || Pk_3.31 ||</l>\n</lg>\n\n<lg>\n<l>rūpe śabde tathā gandhe rase spraṣṭavya eva ca |</l>\n<l>cakṣurādipravṛttiṃ ca māyāvad upalakṣayet || Pk_3.32 ||</l>\n</lg>\n\n<lg>\n<l>bahunātra kimuktena vajrayāne tu tattvataḥ |</l>\n<l>yad yad ālambayed yogī tad tad māyaiva kalpayet || Pk_3.33 ||</l>\n</lg>\n\n<lg>\n<l>darpaṇe pratibimbaṃ ca svapnaṃ māyāṃ ca budbudam |</l>\n<l>indrajālaṃ ca sādṛśyaṃ yaḥ paśyed sa prabhuḥ smṛtaḥ || Pk_3.34 ||</l>\n</lg>\n\n<p>dṛśyate spṛśyate caiva yathā māyā jagat sadā |\nna copalambhaḥ saṃvṛtyā māyāvat parikīrtitaḥ || iti || Pk_3.35 ||</p>\n\n<lg>\n<l>yad yad indriyamārgatvaṃ māyā tattat svabhāvataḥ |</l>\n<l>asamāhitayogena sarvaṃ buddhamayaṃ vahet || Pk_3.36 ||</l>\n</lg>\n\n<lg>\n<l>sarvatra sarvataḥ sarvaṃ sarvathā sarvadā svayam |</l>\n<l>sarvabuddhamayaṃ siddhaṃ svamātmānaṃ sa paśyati || Pk_3.37 ||</l>\n</lg>\n\n<lg>\n<l>gacchaṃstiṣṭhan mahāsattvaḥ sarvasaukhamayaḥ prabhuḥ |</l>\n<l>vihārāhārapānādīnākāśāllabhate kṣaṇāt || Pk_3.38 ||</l>\n</lg>\n\n<lg>\n<l>bhaveyurbhavacchettāraḥ śāstāraḥ pravare jane |</l>\n<l>pūjyante sasuraiḥ sarvaiḥ praṇipatya muhurmuhuḥ || Pk_3.39 ||</l>\n</lg>\n\n<lg>\n<l>yathā śāstari sambaddhe lokayātrāhitaiṣiṇi |</l>\n<l>evameva mahāyogī viśvajñānārthasaṅgrahād || Pk_3.40 ||</l>\n</lg>\n\n<lg>\n<l>nāsti kiñcid asādhyaṃ vai vajrasattvena lakṣitam |</l>\n<l>svayaṃ pratyusidhyanti sarvamudrā mahāsukhāḥ || Pk_3.41 ||</l>\n</lg>\n\n<lg>\n<l>kleśāḥ karmapathā dehaḥ kartāraśca phalaṃ ca vai |</l>\n<l>marīcisvapnasaṅkāśā gandharvanagaropamāḥ || Pk_3.42 ||</l>\n</lg>\n\n<lg>\n<l>imaṃ samādhimajñātvā saṃvṛtāvupalambhataḥ |</l>\n<l>jāyante vividhā rogāsteṣāṃ māyā bhiṣagjitam || Pk_3.43 ||</l>\n</lg>\n\n<lg>\n<l>svādhiṣṭhānopadeśastu yena nāsādyate guroḥ |</l>\n<l>śāśvatocchedamālambya sa vaivartī bhavet punaḥ || Pk_3.44 ||</l>\n</lg>\n\n<lg>\n<l>sarvapūjāṃ parityajya gurupūjāṃ samārabhet |</l>\n<l>tena tuṣṭena tallabhyaṃ sarvajñajñānamuttamam || Pk_3.45 ||</l>\n</lg>\n\n<lg>\n<l>kiṃ tena na kṛtaṃ puṇyaṃ kiṃ vā nopāsitaṃ tapaḥ |</l>\n<l>anuttarakṛdācāryavajrasattvaprapūjanāt || Pk_3.46 ||</l>\n</lg>\n\n<lg>\n<l>yad yadiṣṭataraṃ kiñcid viśiṣṭatarameva ca |</l>\n<l>tat taddhi gurave deyaṃ tadevākṣayamicchatā || Pk_3.47 ||</l>\n</lg>\n\n<lg>\n<l>ācāryo harate pāpam ācāryo harate bhayam |</l>\n<l>ācāryastārayet pāraṃ duḥkhārṇavamahābhayāt || Pk_3.48 ||</l>\n</lg>\n\n<lg>\n<l>yo 'haṅkāra[ma]lāliptaḥ sadbhūtakramadharṣakaḥ |</l>\n<l>sāvajñastattvadharmeṣu tasya tattvaṃ na darśayet || Pk_3.49 ||</l>\n</lg>\n\n<lg>\n<l>satyavāggurubhaktaśca viviktaścaikasandhiokaḥ |</l>\n<l>samayācārarakṣī ca kramaṃ tasya pradarśayet || Pk_3.50 ||</l>\n</lg>\n\n<p>|| svādhiṣṭhānakramastṛtīyaḥ samāptaḥ ||</p>\n\n<p>kṛtiriyamācāryanāgārjunapādānām | granthapramāṇamasya ṣaṭpañcāśat |</p>\n\n<p>[4]\nabhisambodhikramaḥ caturthaḥ</p>\n\n<p>namaḥ śrīvajrasattvāya</p>\n\n<lg>\n<l>vajrasattvaṃ namaskṛtya sarvaśūnyopadeśakam |</l>\n<l>caturtho hyābhisambodhikramo 'yaṃ vakṣyate mayā || Pk_4.1 ||</l>\n</lg>\n\n<lg>\n<l>asau svayambhūrbhagavān eka evādhidaivataḥ |</l>\n<l>upadeśapradānāt tu vajrācāryo 'dhikastataḥ || Pk_4.2 ||</l>\n</lg>\n\n<lg>\n<l>tatsamārādhanaṃ kṛtvā varṣaṃ māsamathāpi vā |</l>\n<l>tasmai tuṣṭāya gurave pūjāṃ kuryāt tu śaktitaḥ || Pk_4.3 ||</l>\n</lg>\n\n<lg>\n<l>yathāsvabhāvato mudrāṃ nivedyāsmai suśikṣitām |</l>\n<l>gaṇamaṇḍalamadhye tu kuryāt pūjāṃ yathāvidhi || Pk_4.4 ||</l>\n</lg>\n\n<lg>\n<l>tatastuṣṭo mahāyogī pañcakāmopabhogataḥ |</l>\n<l>ālokasyodayaṃ kuryāt samāpattividhānataḥ || Pk_4.5 ||</l>\n</lg>\n\n<lg>\n<l>kalaśādau susaṃsthāpya bodhicittaṃ prayatnataḥ |</l>\n<l>ardharātre cābhisiñcet suśiṣyaṃ kṛpayā guruḥ || Pk_4.6 ||</l>\n</lg>\n\n<lg>\n<l>abhiṣekaṃ tu samprāpya pratyūṣamaye punaḥ |</l>\n<l>sampūjyārādhayet stotrairguruṃ śiṣyaṃ kṛtāñjaliḥ || Pk_4.7 ||</l>\n</lg>\n\n<lg>\n<l>traidhātukavinirmukta ākāśasamatāṃ gataḥ |</l>\n<l>nopariṣyasi kāmeṣu nirālamba namo 'stu te || Pk_4.8 ||</l>\n</lg>\n\n<lg>\n<l>aniḥśrito 'si skandheṣu dhātuṣvāyataneṣu ca |</l>\n<l>viparyāsavinirmukta nirālamba namo 'stu te || Pk_4.9 ||</l>\n</lg>\n\n<lg>\n<l>avikalpitasaṅkalpa apratiṣṭhitamānasa |</l>\n<l>acintyamanasikāra nirālamba namo 'stu te || Pk_4.10 ||</l>\n</lg>\n\n<lg>\n<l>anālayaṃ yathākāśaṃ niṣprapañcaṃ nirañcanam |</l>\n<l>ākāśasamacitto 'si nirālamba namo 'stu te || Pk_4.11 ||</l>\n</lg>\n\n<lg>\n<l>draṣṭukāmo 'bhisambodhiṃ sarvaśūnyasvabhāvikām |</l>\n<l>stutvā kṛtāñjaliḥ śiṣyo guraṃ sañcodayet punaḥ || Pk_4.12 ||</l>\n</lg>\n\n<lg>\n<l>prayaccha me mahānātha abhisambodhidarśanam |</l>\n<l>karmajanmavinirmuktam ābhāsatrayavarjitam || Pk_4.13 ||</l>\n</lg>\n\n<lg>\n<l>prayaccha me mahācārya vajrajñānamanuttaram |</l>\n<l>sarvabuddhamahājñānaṃ sarvatāthāgatālayam || Pk_4.14 ||</l>\n</lg>\n\n<lg>\n<l>prayaccha me mahāvajra kāyavākcittaśodhanam |</l>\n<l>anādinidhanaṃ śāntaṃ sarvakleśaviśodhanam || Pk_4.15 ||</l>\n</lg>\n\n<lg>\n<l>evamārādhito yogī sadbhūtaguṇakīrtanaiḥ |</l>\n<l>śiṣye kāruṇyamutpādya kramamevamathārabhet || Pk_4.16 ||</l>\n</lg>\n\n<lg>\n<l>āloko rātribhāgaḥ sphuṭaravikiraṇaḥ syād divālokabhāsaḥ |</l>\n<l>sandhyālokopalabdhaḥ prakṛtibhirasakṛd yujyate svābhiretat |</l>\n<l>no rātrirnāpi sandhyā na ca bhavati divā yaḥ prakṛtyā vimuktaḥ</l>\n<l>sa syād bodhikṣaṇo 'yaṃ varagurukathito yogināmeva gamyaḥ || Pk_4.17 ||</l>\n</lg>\n\n<p>naiśaṃ dhvāntaṃ vinaṣṭaṃ vyapagatamakhilaṃ sāndhyatejastu yasmin\nbhāsvānnodeti yāvat kṣaṇa iha vimale darśayed bhūtakoṭim |</p>\n\n<lg>\n<l>śiṣyāyācāryamukhyo vinihatatimiro bāhyasambodhidṛṣṭyā |</l>\n<l>prāpnotyadhyātmasaukhyaṃ vyapagatakaluṣaṃ buddhabodhiṃ kṣaṇena || Pk_4.18 ||</l>\n</lg>\n\n<lg>\n<l>anādibhūtaṃ tvathavādibhūtaṃ amadhyabhūtaṃ tvatha madhyabhūtam |</l>\n<l>anantabhūtaṃ tvathavāntabhūtaṃ tat sarvaśūnyaṃ pravadanti santaḥ || Pk_4.19 ||</l>\n</lg>\n\n<lg>\n<l>gamanāgamanaṃ ca yatra nāsti kṣayavṛddhī na cāpyabhāvabhāvau |</l>\n<l>ativismayarūpam arūpyavismayaṃ sthitimannāpi na cāpi gatvaram || Pk_4.20 ||</l>\n</lg>\n\n<lg>\n<l>yadasti-nāstivyavahāramuktaṃ na puṇyarūpaṃ na ca pāparūpam |</l>\n<l>na puṇyapāpātmakamagrabhūtaṃ tat sarvaśūnyaṃ pravadanti buddhāḥ || Pk_4.21 ||</l>\n</lg>\n\n<lg>\n<l>evaṃvidhaṃ tattvamavāpya yogī carācarātmā jagadekabandhuḥ |</l>\n<l>yaḥ paryaṭejjñānamayo nṛsiṃhaḥ kṛtsnaṃ jagat so 'vyayakāyalābhī || Pk_4.22 ||</l>\n</lg>\n\n<lg>\n<l>sa jihyakāyo 'pyavijihyakāyaḥ so 'nāsano 'pyāsanabandhadhīraḥ |</l>\n<l>samīlitākṣo 'pi vibuddhanetraḥ samāhitaḥ sanna samāhitau'sau || Pk_4.23 ||</l>\n</lg>\n\n<lg>\n<l>sa vāgyuto vāgasamanvito 'pi bhogānvitaḥ so 'pi virupavṛttiḥ |</l>\n<l>sa lokanāthaḥ parabhṛtyabhūto yastattvavit kṣīṇasamastadoṣaḥ || Pk_4.24 ||</l>\n</lg>\n\n<lg>\n<l>prāptopadeśakaḥ śiṣyo dvidhā yogamathābhyaset |</l>\n<l>piṇḍagrāhakrameṇaiva tathā caivānubhedataḥ || Pk_4.25 ||</l>\n</lg>\n\n<lg>\n<l>śirasaḥ pādato cāpi yāvaddhṛdayamāgataḥ |</l>\n<l>bhūtakoṭiṃ viśed yogī piṇḍagrāha iti smṛtaḥ || Pk_4.26 ||</l>\n</lg>\n\n<lg>\n<l>sthāvaraṃ jaṅgamaṃ caiva pūrvaṃ kṛtvā prabhāsvaram |</l>\n<l>paścāt kuryāt tathātmānam anubhedakramo hyayam || Pk_4.27 ||</l>\n</lg>\n\n<lg>\n<l>śvāsavāto yathādarśe layaṃ gacchati sarvataḥ |</l>\n<l>bhūtakoṭiṃ tathā yogī praviśocca muhurmuhuḥ || Pk_4.28 ||</l>\n</lg>\n\n<lg>\n<l>gacchaṃstiṣṭhan svapan bhuñjannunmiṣan nimiṣan hasan |</l>\n<l>anena dhyānayogena sadā tiṣṭhati tattvavit || Pk_4.29 ||</l>\n</lg>\n\n<lg>\n<l>sattvārtho 'pi kadācit syāt tattatsārūpyaraśminā |</l>\n<l>vāyuvijñānayuktena svādhiṣṭhānakrameṇa tu || Pk_4.30 ||</l>\n</lg>\n\n<lg>\n<l>yathā nadījalāt svacchānmīnamuttiṣṭhate drutam |</l>\n<l>sarvaśūnyāt tathā svacchānmāyājālamudīryate || Pk_4.31 ||</l>\n</lg>\n\n<lg>\n<l>pañcabuddhakulāyattā mahāmudrādikalpanā |</l>\n<l>pañcaraśmisamucchreyā gagane śakracāpavat || Pk_4.32 ||</l>\n</lg>\n\n<lg>\n<l>mudrābandhaṃ prakuryād vā mantraṃ cāpi japed yadi |</l>\n<l>sarvamanyat prakuryācca sarvaśūnyapade sthitaḥ || Pk_4.33 ||</l>\n</lg>\n\n<lg>\n<l>sarvabhuk sarvapaścaiva sarvavandī ca sarvagaḥ |</l>\n<l>sarvakṛt sarvaliṅgī ca sarvaśūnyena sidhyati || Pk_4.34 ||</l>\n</lg>\n\n<lg>\n<l>prāptopadeśaḥ subhagaḥ suśiṣyo baudhau hi cittaṃ paramārthanāma |</l>\n<l>guroḥ sakāśāt punarādadīta kṛtāñjalirdhāritapuṣpahastaḥ || Pk_4.35 ||</l>\n</lg>\n\n<p>sarvabhāvavigataṃ skandhadhātvāyatanagrāhyagrāhakavarjitaṃ dharmanairātmyasamatayā svacittam ādyanutpannaṃ śūnyatāsvabhāvamiti |</p>\n\n<lg>\n<l>tatastu gurave dadyād dakṣiṇāṃ tvanurūpataḥ |</l>\n<l>ratnaṃ gṛhaṃ vā hastyaśvaṃ grāmaṃ vā śayanāsanam || Pk_4.36 ||</l>\n</lg>\n\n<lg>\n<l>dāsaṃ dāsīṃ priyāṃ bhāryāṃ putrīṃ cāpyativarṇabhām |</l>\n<l>ātmānaṃ cāpi yaddadyāt kimanyadavaśiṣyate || Pk_4.37 ||</l>\n</lg>\n\n<lg>\n<l>prāptācāryaprasādo vimaladṛḍhamatiḥ sarvabhāvasvabhāvaḥ</l>\n<l>svacchaṃ śuddhaṃ susūkṣmaṃ paramaśivamayaṃ buddhanirvāṇadhātum |</l>\n<l>nirdvandvaṃ nirvikalpaṃ satatasukhamayaṃ bhāvayet tattvayogī</l>\n<l>puṇyāpuṇyād vimuktaḥ svayamiha bhagavān jāyate vajrasattvaḥ || Pk_4.38 ||</l>\n</lg>\n\n<p>| paramarahasyasukhābhisambodhikramaścaturthaḥ samāptaḥ ||</p>\n\n<p>kṛtiriyam ācāryanāgārjunapādānām |\ngranthapramāṇamasya ślokāścatvāriṃśat |</p>\n\n<p>[5]\nyuganaddhakramaḥ pañcamaḥ</p>\n\n<p>namaḥ śrīvajradharāya</p>\n\n<lg>\n<l>phalahetvātmakaṃ nāthaṃ sarvadvandvavivarjitam |</l>\n<l>praṇamya likhyate samyag yuganaddhakramottamaḥ || Pk_5.1 ||</l>\n</lg>\n\n<lg>\n<l>saṃsāro nirvṛtiśceti kalpanādvayavarjanāt |</l>\n<l>ekībhāvo bhaved yatra yuganaddhaṃ taducyate || Pk_5.2 ||</l>\n</lg>\n\n<lg>\n<l>saṅkleśaṃ vyavadānaṃ ca jñātvā tu paramārthataḥ |</l>\n<l>ekībhāvaṃ tu yo vettiṃ sa vetti yuganaddhakam || Pk_5.3 ||</l>\n</lg>\n\n<lg>\n<l>sākārabhāvasaṅkalpaṃ nirākāratvakalpanām |</l>\n<l>ekīkṛtya cerad yogī sa vetti yuganaddhakam || Pk_5.4 ||</l>\n</lg>\n\n<lg>\n<l>grāhyaṃ ca grāhakaṃ caiva dvidhā buddhirna vidyate |</l>\n<l>abhinnatā bhaved yatra tadāha yuganaddhakam || Pk_5.5 ||</l>\n</lg>\n\n<lg>\n<l>śāśvatocchedabuddhī tu yaḥ prahāya pravartate |</l>\n<l>yuganaddhakramākhyaṃ vai tattvaṃ vetti sa paṇḍitaḥ || Pk_5.6 ||</l>\n</lg>\n\n<lg>\n<l>prajñākaruṇayoraikyaṃ jñātvā yatra pravartate |</l>\n<l>yuganaddha iti khyātaḥ kramo 'yaṃ buddhagocaraḥ || Pk_5.7 ||</l>\n</lg>\n\n<lg>\n<l>prajñopāyasamāpattyā jñātvā sarvaṃ samāsataḥ |</l>\n<l>yatra sthito mahāyogī tad bhaved yuganaddhakam || Pk_5.8 ||</l>\n</lg>\n\n<lg>\n<l>yatra sopadhiśeṣaṃ ca tathānupadhiśeṣakam |</l>\n<l>ityevaṃ kalpanā nāsti tat taddhi yuganaddhakam || Pk_5.9 ||</l>\n</lg>\n\n<lg>\n<l>yatra pudgalanairātmyaṃ dharmanairātmyamityapi |</l>\n<l>kalpanāyā viviktatvaṃ yuganaddhasya lakṣaṇam || Pk_5.10 ||</l>\n</lg>\n\n<lg>\n<l>jñātvā krameṇa tattvajñaḥ svādhiṣṭhānaprabhāsvaram |</l>\n<l>tayoreva samājaṃ yad yuganaddhakramo hyayam || Pk_5.11 ||</l>\n</lg>\n\n<lg>\n<l>piṇḍagrāhanubhedābhyāṃ praveśastathatālaye |</l>\n<l>utthānaṃ ca tato yatra samantād yuganaddhakam || Pk_5.12 ||</l>\n</lg>\n\n<lg>\n<l>saṃvṛtiṃ paramārthaṃ ca pṛthag jñātvā vibhāgataḥ |</l>\n<l>saṃmīlanaṃ bhaved yatra yuganaddhaṃ taducyate || Pk_5.13 ||</l>\n</lg>\n\n<lg>\n<l>tathātalambanaṃ naiva vyutthānaṃ yatra naiva hi |</l>\n<l>yuganaddhaṃ bhavet tacca yogināṃ padamavyayam || Pk_5.14 ||</l>\n</lg>\n\n<lg>\n<l>suptaḥ prabuddha ityetadavasthādvayavarjitam |</l>\n<l>yuganaddhaṃ vadecchāstā svāpabodhavivarjitam || Pk_5.15 ||</l>\n</lg>\n\n<lg>\n<l>samādhānāsamādhānaṃ yasya nāstyeva sarvathā |</l>\n<l>yuganaddhe sthito yogī bhāvābhāvavivarjitaḥ || Pk_5.16 ||</l>\n</lg>\n\n<lg>\n<l>asmṛtismṛtinirmuktaḥ satatodayalakṣaṇaḥ |</l>\n<l>vicaredicchayā yogī yuganaddhakrame sthitaḥ || Pk_5.17 ||</l>\n</lg>\n\n<lg>\n<l>rāgārāgavinirmuktaḥ paramānandamūrtimān |</l>\n<l>āsaṃsāraṃ sthitiṃ kuryād yuganaddhavibhāvakaḥ || Pk_5.18 ||</l>\n</lg>\n\n<lg>\n<l>kāryaṃ ca kāraṇaṃ caiva kṛtvābhinnaṃsvabhāvataḥ |</l>\n<l>yā sthitiryogināṃ buddhā yuganaddhaṃ vadanti tat || Pk_5.19 ||</l>\n</lg>\n\n<lg>\n<l>utpattikrama eko 'yam utpannakrama ityapi |</l>\n<l>ekatvaṃ tu dvayoryatra yuganaddhastaducyate || Pk_5.20 ||</l>\n</lg>\n\n<lg>\n<l>devatā pariśuddheyam aśuddheyaṃ bhavediti |</l>\n<l>iti yā kalpanābhinnā yatra tad yuganaddhakam || Pk_5.21 ||</l>\n</lg>\n\n<lg>\n<l>rūpīti cāpyarūpīti kalpanādvayavarjanāt |</l>\n<l>yaḥśāntiṃ vetti yogīndraḥ sa prāpto yuganaddhakam || Pk_5.22 ||</l>\n</lg>\n\n<lg>\n<l>evaṃ vai yaḥ sthito yogī yuganaddhakrame sthitaḥ |</l>\n<l>ucyate sa hi sarvajñaḥ tattvadarśī ca viśvadhṛk || Pk_5.23 ||</l>\n</lg>\n\n<lg>\n<l>māyājālābhisambuddhaḥ saṃsārārṇavapāragaḥ |</l>\n<l>kṛtakṛtyo mahāyogī satyadvayanaye sthitaḥ || Pk_5.24 ||</l>\n</lg>\n\n<p>etadevādvayaṃ jñānam apratiṣṭhitanirvṛtiḥ |\n<l>buddhatvaṃ vajrasattvatvaṃ sarvaiśvaryaṃ tathaiva ca || Pk_5.25 |</l>\n<lg>\n<l>vajropamasamādhistu niṣpannakrama eva ca |</l>\n<l>vajropamasamādhiścāpyadvayaṃ tacca kathyate || Pk_5.26 ||</l>\n</lg></p>\n\n<lg>\n<l>anutpādādayaḥ śabdā advayajñānasūcakāḥ |</l>\n<l>asyaiva vācakāḥ sarve nānyat tatrābhidhīyate || Pk_5.27 ||</l>\n</lg>\n\n<lg>\n<l>mahāmudrātmikāṃ siddhiṃ sadasatpakṣavarjitām |</l>\n<l>anenaiva gatā buddhā gaṅgāyāḥ sikatopamāḥ || Pk_5.28 ||</l>\n</lg>\n\n<lg>\n<l>ghaṭamāno mahāyogī yuganaddhapade sthitaḥ |</l>\n<l>bhāvayed yuganaddhaṃ tu caryāṃ cāpi tadanvayām || Pk_5.29 ||</l>\n</lg>\n\n<lg>\n<l>yathātmani tathā śatrau yathā bhāryā tathātmajā |</l>\n<l>yathā mātā tathā vaiśyā yathā ḍombī tathā dvijā || Pk_5.30 ||</l>\n</lg>\n\n<lg>\n<l>yathā vastraṃ tathā carma yathā ratnaṃ tathā tuṣam |</l>\n<l>yathā mūtraṃ tathā madyaṃ yathā bhaktaṃ tathā śakṛt || Pk_5.31 ||</l>\n</lg>\n\n<lg>\n<l>yathā sugandhi karpūraṃ tathā gandhamamedhyajam |</l>\n<l>yathā stutikaraṃ vākyaṃ tathā vākyaṃ jugupsitam || Pk_5.32 ||</l>\n</lg>\n\n<lg>\n<l>yathā rudrastathā vajrī yathā rātrīstathā divā |</l>\n<l>yathā svapnaṃ tathā dṛṣṭaṃ yathā naṣṭaṃ tathā sthitam || Pk_5.33 ||</l>\n</lg>\n\n<lg>\n<l>yathā saukhyaṃ tathā duḥkhaṃ yathā duṣṭastathā sutaḥ |</l>\n<l>yathāvīcistathā svargastathā puṇyaṃ tu pāpakam || Pk_5.34 ||</l>\n</lg>\n\n<lg>\n<l>evaṃ jñātvā cared jñānī nirviśaṅkastu sarvakṛt |</l>\n<l>pracchannavratamāsādya sidhyante sarvasampadaḥ || Pk_5.35 ||</l>\n</lg>\n\n<p>prakāśya puṇyaṃ yat prāptaṃ pañcakramamanuttaram |\nanena krīḍatāṃ loko yuganaddhasamādhinā || iti || Pk_5.36 ||</p>\n\n<p>yuganaddhakramaḥ pañcamaḥ samāptaḥ ||</p>\n\n<p>kṛtiriyam ācāryanāgārjunapādānām | granthapramāṇamasya ślokāḥ pañcatriṃśat |</p>\n\n<p>|| pañcakramaḥ samāptaḥ ||</p>\n\n<lg>\n<l>prajñākaruṇayoraikyaṃ jñātvā yatra pravartate |</l>\n<l>yuganaddha iti khyātaḥ kramo 'yaṃ buddhagocaraḥ ||</l>\n</lg>\n\n<p>(pañcakramaḥ, 5-7)</p>\n\n<lg>\n<l>atyudgāḍharayasthirākṛtighanadhvānabhramanmandara-</l>\n<l>kṣubdhadhīradhivīcisañcayagataprāleyapādopamaḥ |</l>\n<l>śrīmatpotalake gabhīravivṛtidhvānapratidhvānite</l>\n<l>sāndrasvāṃśucayaśriyā valayito lokeśvaraḥ pātu vaḥ ||</l>\n</lg>\n\n<p>(subhāṣitaratnakośe vidyākaraḥ)</p>\n\n<lg>\n<l>na satyā nāsatyā na ca tadubhayī nāpyanubhayī</l>\n<l>nirullekhā sarvākṛtivaramayī madhyamakadhīḥ |</l>\n<l>jinaḥ śāstā saiva sthira-calajagattattvamapi sā</l>\n<l>svasaṃvittirdevī jayati sukhavajrapraṇayinī ||</l>\n</lg>\n\n<p>(amṛtakaṇikābhidhāyāṃ nāmasaṃgītiṭikāyām, raviśrīḥ)</p>\n\n<lg>\n<l>ye dharmā hetuprabhavā hetusteṣāṃ tathāgato hyavadat |</l>\n<l>teṣāṃ ca yo nirodha evaṃvādī mahāśramaṇaḥ ||</l>\n</lg>\n\n<p>śubhamastu</p>\n\n  </body>\n\n"
}