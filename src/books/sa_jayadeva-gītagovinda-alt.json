{
  "title": "sa_jayadeva-gītagovinda-alt",
  "body": "<body xmlns='http://www.tei-c.org/ns/1.0'>\n\n<p>śrī-jayadeva-gosvāmi-viracitaṃ\ngīta-govinda-kāvyam</p>\n\n<p>śrī-gīta-govinda-kāvyam\n(1)\nprathamaḥ sargaḥ\nsāmoda-dāmodaraḥ</p>\n\n<lg>\n<l>meghair meduraṃ ambaraṃ vana-bhuvaḥ śyāmās tamāla-drumair naktaṃ bhīrur ayaṃ tvam eva tad imaṃ rādhe gṛhaṃ prāpaya |</l>\n<l>itthaṃ nanda-nideśataś calitayoḥ praty-adhva-kuñja-drumaṃ rādhā-mādhavayor jayanti yamunā-kūle rahaḥ-kelayaḥ || GG_1.1 ||</l>\n</lg>\n\n<lg>\n<l>vāg-devatā-carita-citrita-citta-sadmā padmāvatī-caraṇa-cāraṇa-cakravartī |</l>\n<l>śrī-vāsudeva-rati-keli-kathā-sametaṃ etaṃ karoti jayadeva-kaviḥ prabandhaṃ || GG_1.2 ||</l>\n</lg>\n\n<lg>\n<l>yadi hari-smaraṇe sarasaṃ mano yadi vilāsa-kalāsu kutūhalaṃ |</l>\n<l>madhura-komala-kānta-padāvalīṃ śṛṇu tadā jayadeva-sarasvatīm || GG_1.3 ||</l>\n</lg>\n\n<p>vacaḥ pallavayaty umāpatidharaḥ sandarbha-śuddhiṃ girāṃ jānītejayadeva eva śaraṇaḥ ślāghyo durūha-druteḥ |\n<hi rend='bold'>NOTE:</hi> {durūhādbhuteḥ iti <hi rend='it'>ni-</hi>pāthāntaraḥ | }\n<l>śṛṅgārottara-sat-prameya-racanair ācārya-govardhana-spardhī ko'pi na viśrutaḥ srutidharo dhoyī kavi-kṣmāpatiḥ || GG_1.4 ||</l></p>\n\n<p>|| prathama-prabandhaḥ ||</p>\n\n<p><hi rend='it'>mālava-gauḍa-rāgeṇa rūpaka-talena giyate | aṣṭāpadī</hi> |</p>\n\n<p>pralaya-payodhijale dhṛtavān asi vedaṃ vihita-vahitra-caritram akhedam |\nkeśava dhṛta-mīna-śarīra jaya jagadīśa hare [dhruva-padam] || GG_1.5 || (1.1)</p>\n\n<p>kṣitir ativipulatare tava tiṣṭhati pṛṣṭhe dharaṇī-dharaṇa-kiṇa-cakra-gariṣṭhe |\nkeśava dhṛta-kacchapa-rūpa jaya jagadīśa hare || GG_1.6 || (1.2)</p>\n\n<p>vasati daśana-śikhare dharaṇī tava lagnā śaśini kalaṅka-kaleva nimagnā |\nkeśava dhṛta-sūkara-rūpa jaya jagadīśa hare || GG_1.7 || (1.3)</p>\n\n<p>tava kara-kamala-vare nakhaṃ adbhuta-śṛṅgaṃ dalita-hiraṇyakaśipu-tanu-bhṛṅgaṃ |\nkeśava dhṛta-nara-hari-rūpa jaya jagad-īśa hare || GG_1.8 || (1.4)</p>\n\n<p>chalayasi vikramaṇe balim adbhuta-vāmana pada-nakha-nīra-janita-jana-pāvana |\nkeśava dhṛta-vāmana-rupa jaya jagad-īśa hare || GG_1.9 || (1.5)</p>\n\n<p>kṣatrīya-rudhira-maye jagad apagata-pāpaṃ snapayasi payasi śamita-bhava-tāpam |\nkeśava dhṛta-bhṛgu-pati-rūpa jaya jagad-īśa hare || GG_1.10 || (1.6)</p>\n\n<p>vitarasi dikṣu raṇe dik-pati-kamanīyaṃ daśa-mukha-mauli-bali ramaṇīyam |\nkeśava dhṛta-rāma-śarīra jaya jagad-īśa hare || GG_1.11 || (1.7)\n<hi rend='bold'>NOTE:</hi> {raghupati-rūpaṃ iti ha-saṃskaraṇa-pāṭhaḥ.}</p>\n\n<p>vahasi vapuṣi viśade vasanaṃ jaladābhaṃ hala-hati-bhīti-milita-yamunābham |\nkeśava dhṛta-hala-dhara-rūpa jaya jagad-īśa hare || GG_1.12 || (1.8)</p>\n\n<p>nindasi yajña-vidher ahaha śruti-jātam sadaya-hṛdaya darśita-paśu-ghātam |\nkeśava dhṛta-buddha-śarīra jaya jagad-īśa hare || GG_1.13 || (1.9)</p>\n\n<p>mleccha-nivaha-nidhane kalayasi karavālaṃ dhūma-ketum iva kim api karālam |\nkeśava dhṛta-kalki-śarīra jaya jagad-īśa hare || GG_1.14 || (10)</p>\n\n<p>śrī-jayadeva-kaver idam uditam udāraṃ śṛṇu sukhadaṃ śubhadaṃ bhava-sāram |\nkeśava dhṛta-daśa-vidha-rūpa jaya jagad-īśa hare || GG_1.15 || (11)</p>\n\n<p>* * * * *</p>\n\n<p>vedān uddharate jaganti vahate bhūgolam udbibhrate daityaṃ dārayate baliṃ chalayate kṣatra-kṣayaṃ kurvate |\npaulastyaṃ jayate halaṃ kalayate kāruṇyam ātanvate mlecchān mūrcchayate daśākṛti-kṛte kṛṣṇāya tubhyaṃ namaḥ || GG_1.16 || (5)</p>\n\n<p>|| prabandhaḥ 2 ||</p>\n\n<p><hi rend='it'>gurjarī-rāga-niḥsāra-</hi>tālābhyāṃ<hi rend='it'> gīyate</hi> |</p>\n\n<p>śrita-kamalā-kuca-maṇḍala dhṛta-kuṇḍala e\nkalita-lalita-vana-māla\njaya jaya deva hare || GG_1.17 ||[dhruva-padam]</p>\n\n<p>dina-maṇi-maṇḍala-maṇḍana\n<lg>\n<l>bhava-khaṇḍana e</l>\n<l>muni-jana-mānasa-haṃsa</l>\n<l>jaya jaya deva hare || GG_1.18 ||</l>\n</lg></p>\n\n<p>kāliya-viṣa-dhara-gañjana\n<lg>\n<l>jana-rañjana e</l>\n<l>yadukula-nalina-dineśa</l>\n<l>jaya jaya deva hare || GG_1.19 ||</l>\n</lg></p>\n\n<lg>\n<l>madhu-mura-naraka-vināśana</l>\n<l>garuḍāsana e |</l>\n<l>sura-kula-keli-nidāna</l>\n<l>jaya jaya deva hare || GG_1.20 ||</l>\n</lg>\n\n<p>amala-kamala-dala-locana\n<lg>\n<l>bhava-mocana e</l>\n<l>tribhuvana-bhuvana-nidhāna</l>\n<l>jaya jaya deva hare || GG_1.21 ||</l>\n</lg></p>\n\n<p>janaka-sutā-kṛta-bhūṣaṇa\n<lg>\n<l>jita-dūṣaṇa e</l>\n<l>samara-śamita-daśa-kaṇṭha</l>\n<l>jaya jaya deva hare || GG_1.22 ||</l>\n</lg></p>\n\n<p>abhinava-jala-dhara-sundara\n<lg>\n<l>dhṛta-mandara e</l>\n<l>śrī-mukha-candra-cakora</l>\n<l>jaya jaya deva hare || GG_1.23 ||</l>\n</lg></p>\n\n<p>tava caraṇaṃ praṇatā vayam\n<hi rend='bold'>NOTE:</hi> {caraṇe}\n<lg>\n<l>iti bhāvaya e</l>\n<l>kuru kuśalaṃ praṇateṣu</l>\n<l>jaya jaya deva hare || GG_1.24 ||</l>\n</lg></p>\n\n<p>śrī-jayadeva-kaver idaṃ\n<lg>\n<l>kurute mudam e</l>\n<l>maṅgalam ujjvala-gītaṃ</l>\n<l>jaya jaya deva hare || GG_1.25 ||</l>\n</lg></p>\n\n<p>* * * * *</p>\n\n<lg>\n<l>padmā-payodhara-taṭī-parirambha-lagna-kāśmīra-mudritam uro madhusūdanasya |</l>\n<l>vyaktānurāgam iva khelad-anaṅga-kheda-svedāmbu-pūram anupūrayatu priyaṃ vaḥ || GG_1.26 ||</l>\n</lg>\n\n<lg>\n<l>vasante vāsantī-kusuma-sukumārair avayavair bhramantīṃ kāntāre bahu-vihita-kṛṣṇānusaraṇām |</l>\n<l>amandaṃ kandarpa-jvara-janita-cintākulatayā valad-bādhāṃ rādhāṃ sarasam idam ūce sahacarī || GG_1.27 ||</l>\n</lg>\n\n<p><hi rend='bold'>NOTE:</hi> {calad iti <hi rend='it'>ni-</hi>pāṭhāntaraḥ.}</p>\n\n<p>|| prabandhaḥ 3 ||</p>\n\n<p><hi rend='it'>vasanta-rāga-yati-tālābhyāṃ gīyate</hi> |</p>\n\n<lg>\n<l>lalita-lavaṅga-latā-pariśīlana-komala-malaya-samīre |</l>\n<l>madhukara-nikara-karambita-kokila-kūjita-kuñja-kuṭīre || GG_1.28 ||</l>\n</lg>\n\n<p>viharati harir iha sarasa-vasante\nnṛtyati yuvatī-janena samaṃ sakhi virahi-janasya durante ||dhr||</p>\n\n<lg>\n<l>unmada-madana-manoratha-pathika-vadhū-jana-janita-vilāpe |</l>\n<l>ali-kula-saṅkula-kusuma-samūha-nirākula-bakula-kalāpe || GG_1.29 ||</l>\n</lg>\n\n<lg>\n<l>mṛga-mada-saurabha-rabhasa-vaśaṃvada-nava-dala-māla-tamāle |</l>\n<l>yuva-jana-hṛdaya-vidāraṇa manasija-nakha-ruci-kiṃśuka-jāle || GG_1.30 ||</l>\n</lg>\n\n<lg>\n<l>madana-mahīpati-kanaka-daṇḍa-ruci-keśara-kusuma-vikāśe |</l>\n<l>milita-śili-mukha-pāṭala-paṭala-kṛta-smara-tūṇa-vilāse || GG_1.31 ||</l>\n</lg>\n\n<lg>\n<l>vigalita-lajjita-jagad-avalokana-taruṇa-karuṇa-kṛta-hāse |</l>\n<l>virahi-nikṛntana-kunta-mukhākṛti-ketaka-danturitāśe || GG_1.32 ||</l>\n</lg>\n\n<p>mādhavikā-parimala-lalite nava-mālati-jāti-sugandhau |\n<hi rend='bold'>NOTE:</hi> {mālikayātisugandhau iti <hi rend='it'>ni-</hi>pāṭhāntaraḥ.}\nmuni-manasām api mohana-kārīṇi taruṇa||-karaṇa-bandhau || GG_1.33 ||</p>\n\n<lg>\n<l>sphurad-atimukta-latā-parirambhana-mukulita-pulakita-cūte |</l>\n<l>vṛndāvana-vīpine parīsara-parigata-yamunā-jala-pūte || GG_1.34 ||</l>\n</lg>\n\n<lg>\n<l>śrī-jayadeva-bhaṇitam idam udayati hari-caraṇa-smṛti-sāram |</l>\n<l>sarasa-vasanta-samaya-vana-varṇanam anugata-madana-vikāram || GG_1.35 ||</l>\n</lg>\n\n<p>* * * * *</p>\n\n<lg>\n<l>dara-vidalita-mallī-valli-cañcat-parāga-prakaṭita-paṭa-vāsair vāsayan kānanāni |</l>\n<l>iha hi dahati cetaḥ ketakī-gandha-bandhuḥ prasarad-asama-bāṇa-prāṇavad gandhavāhaḥ || GG_1.36 ||</l>\n</lg>\n\n<p><hi rend='bold'>NOTE:</hi> {atra haridāsa-dāsasya prabodhānanda-ṭīkā-saṃvalita-saṃskaraṇe 48-saṅkhyaka-padyaṃ dṛśyate }\nunmīlan-madhu-gandha-lubdha-madhupa-vyādhūta-cūtāṅkura-krīḍat-kokila-kākalī-kalakalair udgīrṇa-karṇa-jvaraḥ |\n<hi rend='bold'>NOTE:</hi> {kala-ravair iti <hi rend='it'>ni-</hi>pāṭhāntaraḥ.}\n<l>nīyante pathikaiḥ kathaṃ katham api dhyānāvadhāna-kṣaṇa prāpta-prāṇa-samāgama-rasollāsair amī vāsarāḥ || GG_1.37 ||</l></p>\n\n<lg>\n<l>aneka-nārī-parirambha-sambhrama-sphuraṇ-manohāri-vilāsa-lālasam |</l>\n<l>murārim ārād upadarśayanty asau sakhī samakṣaṃ punar āha rādhikām || GG_1.38 ||</l>\n</lg>\n\n<p>|| prabandhaḥ 4 ||</p>\n\n<p><hi rend='it'>rāmakarī-rāga-yati-tālābhyāṃ gīyate</hi> |</p>\n\n<lg>\n<l>candana-carcita-nīla-kalevara-pīta-vasana-vana-mālī |</l>\n<l>keli-calan-maṇi-kuṇḍala-maṇḍita-gaṇḍa-yuga-smita-śālī || GG_1.39 ||</l>\n</lg>\n\n<p>harir iha mugdha-vadhū-nikare vilāsini vilāsati kelī-pare ||dhr||</p>\n\n<lg>\n<l>pīna-payodhara-bhāra-bhareṇa hariṃ parirabhya sarāgam |</l>\n<l>gopa-vadhūr anugāyati kācid udañcita-pañcama-rāgam || GG_1.40 ||</l>\n</lg>\n\n<lg>\n<l>kāpi vilāsa-vilola-vilocana-khelana-janita-manojam |</l>\n<l>dhyāyati mugdha-vadhūr adhikaṃ madhusūdana-vadana-sarojam || GG_1.41 ||</l>\n</lg>\n\n<lg>\n<l>kāpi kapola-tale militā lapituṃ kim api śruti-mūle |</l>\n<l>cāru cucumba nitambavatī dayitaṃ pulakair anukūle || GG_1.42 ||</l>\n</lg>\n\n<lg>\n<l>keli-kalā-kutukena ca kācid amuṃ yamunā-jala-kūle |</l>\n<l>mañjula-vañjula-kuñja-gataṃ vicakarṣa kareṇa dukūle || GG_1.43 ||</l>\n</lg>\n\n<lg>\n<l>kara-tala-tāla-tarala-valayāvali-kalita-kalasvana-vaṃśe |</l>\n<l>rāsa-rase saha-nṛtya-parā hariṇā yuvatī praśaśaṃse || GG_1.44 ||</l>\n</lg>\n\n<lg>\n<l>śliṣyati kām api cumbati kām api kām api ramayati rāmām |</l>\n<l>paśyati sa smita-cāru-tarām aparām anugacchati vāmām || GG_1.45 ||</l>\n</lg>\n\n<lg>\n<l>śrī-jayadeva-bhaṇitam idam adbhuta-keśava-keli-rahasyam |</l>\n<l>vṛndāvana-vipine lalitaṃ vitanotu śubhāni yaśasyam || GG_1.46 ||</l>\n</lg>\n\n<p><hi rend='bold'>NOTE:</hi> {valitam iti ca pāṭhaḥ.}</p>\n\n<p>* * * * *</p>\n\n<lg>\n<l>viśveṣām anurañjanena janayann ānandam indīvara-śreṇī-śyāmala-komalair upanayann aṅgair anaṅgotsavam |</l>\n<l>svacchandaṃ vraja-sundarībhir abhitaḥ praty-aṅgam āliṅgitaḥ śṛṅgāraḥ sakhi mūrtimān iva madhau mugdho hariḥ krīḍati || GG_1.47 ||</l>\n</lg>\n\n<p>nijotsaṅga-vasad-bhujaṅga-kavala-kleśād iveśācalaṃ prāleya-plavanecchayānusarati śrī-khaṇḍa-śailānilaḥ |\n<hi rend='bold'>NOTE:</hi> {adryotsaṅgaadyotsaṅga- iti <hi rend='it'>ni-</hi>pāṭhāntaraḥ.}\n<l>kiṃ ca snigdha-rasāla-mauli-mukulāny ālokya harṣodayād unmīlanti kuhūḥ kuhūr iti kalottālāḥ pikānāṃ giraḥ || GG_1.48 ||</l></p>\n\n<p><hi rend='bold'>NOTE:</hi> {ayaṃ ślokaḥ prabodhānandena na paṭhitaḥ }\n<lg>\n<l>rāsollāsa-bhareṇa vibhrama-bhṛtām ābhīra-vāma-bhruvām abhyarṇaṃ parirabhya nirbharam uraḥ premāndhayā rādhayā |</l>\n<l>sādhu tvad-vadanaṃ sudhā-mayam iti vyāhṛtya gīta-stuti-vyājād udbhaṭa-cumbitaḥ smita-manohāri hariḥ pātu vaḥ || GG_1.49 ||</l>\n</lg></p>\n\n<p><hi rend='bold'>NOTE:</hi> {smṛta (?)}</p>\n\n<p>|| iti śrī-gīta-govinde sāmoda-dāmodaro nāma prathamaḥ sargaḥ ||</p>\n\n<p>(2)</p>\n\n<p>dvitīyaḥ sargaḥ\nakleśa-keśavaḥ</p>\n\n<lg>\n<l>viharati vane rādhā sādhāraṇa-praṇaye harau vigalita-nijotkarṣād īrṣyā-vaśena gatā'nyataḥ |</l>\n<l>kvacid api latā-kuñje guñjan-madhu-vrata-maṇḍalī mukhara-śikhare līna dīnāpy uvāca rahaḥ sakhīm || GG_2.1 ||</l>\n</lg>\n\n<p>|| prabandhaḥ 5 ||</p>\n\n<p><hi rend='it'>gurjarī-rāgeṇa yati-tālena gīyate</hi> |</p>\n\n<p>sañcarad-adhara-sudhā-madhura-dhvani-mukharita-mohana-vaṃśam |\ncalita-dṛg-añcala-cañcala-mauli-kapola-vilola-vataṃsam |\nrāse harim iha vihita-vilāsaṃ smarati mano mama kṛta-parihāsam || dhru. || GG_2.2 ||</p>\n\n<lg>\n<l>candraka-cāru-mayūra-śikhaṇḍaka-maṇḍala-valayita-keśam |</l>\n<l>pracura-purandara-dhanur-anurañjita-medura-mudira-suveśam || GG_2.3 ||</l>\n</lg>\n\n<lg>\n<l>gopa-kadamba-nitambavatī-mukha-cumbana-lambhita-lobham |</l>\n<l>bandhujīva-madhurādhara-pallavam ullasita-smita-śobham || GG_2.4 ||</l>\n</lg>\n\n<lg>\n<l>vipula-pulaka-bhuja-pallava-valayita-ballava-yuvati-sahasram |</l>\n<l>kara-caraṇorasi maṇi-gaṇa-bhūṣaṇa-kiraṇa-vibhinna-tamisram || GG_2.5 ||</l>\n</lg>\n\n<lg>\n<l>jalada-paṭala-calad-indu-vinindaka-candana-tilaka-lalāṭam |</l>\n<l>pīna-payodhara-parisara-mardana-nirdaya-hṛdaya-kapāṭam || GG_2.6 ||</l>\n</lg>\n\n<lg>\n<l>maṇi-maya-makara-manohara-kuṇḍala-maṇḍita-gaṇḍam udāram |</l>\n<l>pīta-vasanam anugata-muni-manuja-surāsura-vara-parivāram || GG_2.7 ||</l>\n</lg>\n\n<lg>\n<l>viśada-kadamba-tale militaṃ kali-kaluṣa-bhayaṃ śamayantam |</l>\n<l>mām api kim api tarala-taraṅgad-anaṅga-dṛśā manasā ramayantam || GG_2.8 ||</l>\n</lg>\n\n<lg>\n<l>śrī-jayadeva-bhaṇitam atisundara-mohana-madhu-ripu-rūpam |</l>\n<l>hari-caraṇa-smaraṇaṃ prati samprati puṇyavatām anurūpam || GG_2.9 ||</l>\n</lg>\n\n<p>* * * * *</p>\n\n<p>gaṇayati guṇa-grāmaṃ bhāmaṃ bhrāmād api nehate vahati ca paritoṣaṃ doṣaṃ vimuñcati dūrataḥ |\n<hi rend='bold'>NOTE:</hi> {bhrāmam}\n<l>yuvatiṣu valat-tṛṣṇe kṛṣṇe vihāriṇi māṃ vinā punar api mano vāmaṃ kāmaṃ karoti karomi kim || GG_2.10 ||</l></p>\n\n<p>|| prabandhaḥ 6 ||</p>\n\n<p><hi rend='it'>mālava-gauḍa-rāgena ekatālī-tālena ca gīyate</hi> |</p>\n\n<lg>\n<l>nibhṛta-nikuñja-gṛhaṃ gatayā niśi rahasi nilīya vasantam |</l>\n<l>cakīta-vilokita-sakala-diśā rati-rabhasa-bhareṇa hasantam || GG_2.11 ||</l>\n</lg>\n\n<p>sakhi he keśī-mathanam udāram\nramaya mayā saha madana-manoratha-bhāvitayā sa-vikāram ||dhruvam ||</p>\n\n<lg>\n<l>prathama-samāgama-lajjitayā paṭu-cāṭu-śatair anukūlam |</l>\n<l>mṛdu-madhura-smita-bhāṣitayā śithilī-kṛta-jaghana-dukūlam || GG_2.12 ||</l>\n</lg>\n\n<lg>\n<l>kīsala-śayana-niveśitayā ciram urasi mamaiva śayānam |</l>\n<l>kṛta-parirambhaṇa-cumbanayā parirabhya kṛtādhara-pānam || GG_2.13 ||</l>\n</lg>\n\n<lg>\n<l>alasa-nimīlita-locanayā pulakāvali-lalita-kapolam |</l>\n<l>śrama-jala-sakala-kalevarayā vara-madana-madād atilolam || GG_2.14 ||</l>\n</lg>\n\n<lg>\n<l>kokila-kala-rava-kūjitayā jita-manasija-tantra-vicāram |</l>\n<l>ślatha-kusumākula-kuntalayā nakha-likhita-ghana-stana-bhāram || GG_2.15 ||</l>\n</lg>\n\n<lg>\n<l>caraṇa-raṇita-maṇi-nūpurayā paripūrita-surata-vitānam |</l>\n<l>mukhara-viśṛṅkhala-mekhalayā sa-kaca-graha-cumbana-dānam || GG_2.16 ||</l>\n</lg>\n\n<lg>\n<l>rati-sukha-samaya-rasālasayā dara-mukulita-nayana-sarojam |</l>\n<l>niḥsaha-nipatita-tanu-latayā madhusūdanam udita-manojam || GG_2.17 ||</l>\n</lg>\n\n<lg>\n<l>śrī-jayadeva-bhaṇitam idam atiśaya-madhu-ripu-nidhuvana-śīlam |</l>\n<l>sukham utkaṇṭhita-gopa-vadhū-kathitaṃ vitanotu salīlaṃ || GG_2.18 ||</l>\n</lg>\n\n<p>* * * * *</p>\n\n<lg>\n<l>hasta-srasta-vilāsa-vaṃśam anṛju-bhrū-vallimad-ballavī-vṛndotsāri-dṛganta-vīkṣitam atisvedārdra-gaṇḍa-sthalam |</l>\n<l>mām udvīkṣya vilajjitaṃ smṛta-sudhā-mugdhānana-kānane govindaṃ vraja-sundarī-gaṇa-vṛtaṃ paśyāmi hṛṣyāmi ca || GG_2.19 ||</l>\n</lg>\n\n<lg>\n<l>durāloka-stoka-stavaka-navakāśoka-latikā-vikāsaḥ kāsāropavana-pavano'pi vyathayati |</l>\n<l>api bhrāmyad-bhṛṅgī-raṇita-ramaṇīyā na mukula-prasūtiś cūtānāṃ sakhi śikhariṇīyaṃ sukhayati || GG_2.20 ||</l>\n</lg>\n\n<lg>\n<l>sakūta-smitam ākulākula-galad-dhammillam ullāsita-bhrū-vallīkam alīka-darśita-bhujā-mūlārdha-hasta-stanam |</l>\n<l>gopīnāṃ nibhṛtaṃ nirīkṣya gamitākāṅkṣaś ciraṃ cintayann antar mugdha-manoharaṃ haratu vaḥ kleśaṃ navaḥ keśavaḥ || GG_2.21 ||</l>\n</lg>\n\n<p>iti śrī-gīta-govinda-mahā-kāvye akleśa-keśavo nāma\ndvitīyaḥ sargaḥ\n||2||</p>\n\n<p>(3)\ntṛtīyaḥ sargaḥ\nmugdha-madhusūdanaḥ</p>\n\n<p>kaṃsārir api saṃsāra-vāsanābaddha-śṛṅkhalām |\n<hi rend='bold'>NOTE:</hi> {vāsanābaddha- iti caitanya-caritāmṛtasya pāṭhaḥ.}\n<l>rādhām ādhāya hṛdaye tatyāja vraja-sundarīḥ || GG_3.1 ||</l></p>\n\n<lg>\n<l>itas tatas tām anusṛtya rādhikām anaṅga-bāṇa-vraṇa-khinna-mānasaḥ |</l>\n<l>kṛtānutāpaḥ sa kalinda-nandinī-taṭānta-kuñje viṣasāda mādhavaḥ || GG_3.2 ||</l>\n</lg>\n\n<p>|| prabandhaḥ 7 ||</p>\n\n<p><hi rend='it'>gurjarī-rāga-yati-tālābhyāṃ gīyate</hi> |</p>\n\n<lg>\n<l>mām iyaṃ calitā vilokya vṛtaṃ vadhū-nicayena |</l>\n<l>sāparādhatayā mayāpi na vāritā'tibhayena || GG_3.3 ||</l>\n</lg>\n\n<p>hari hari hatādaratayā gatā sā kupiteva ||dhruva-padam ||</p>\n\n<lg>\n<l>kiṃ kariṣyati kiṃ vadiṣyati sā ciraṃ viraheṇa |</l>\n<l>kiṃ dhanena janena kiṃ mama jīvitena gṛheṇa || GG_3.4 ||</l>\n</lg>\n\n<lg>\n<l>cintayāmi tad-ānanaṃ kuṭila-bhru kopa-bhareṇa |</l>\n<l>śona-padmam ivopari-bhramatākulaṃ bhramareṇa || GG_3.5 ||</l>\n</lg>\n\n<lg>\n<l>tām ahaṃ hṛdi saṅgatām aniśaṃ bhṛśaṃ ramayāmi |</l>\n<l>kiṃ vane'nusarāmi tām iha kiṃ vṛthā vilapāmi || GG_3.6 ||</l>\n</lg>\n\n<lg>\n<l>tanvi khinnam asūyayā hṛdayaṃ tavākalayāmi |</l>\n<l>tan na vedmi kuto gatāsi na tena te'nunayāmi || GG_3.7 ||</l>\n</lg>\n\n<lg>\n<l>dṛśyase purato gatāgatam eva me vidadhāsi |</l>\n<l>kiṃ pureva sasambhramaṃ parirambhaṇaṃ na dadāsi || GG_3.8 ||</l>\n</lg>\n\n<lg>\n<l>kṣamyatām aparaṃ kadāpi tavedṛśaṃ na karomi |</l>\n<l>dehi sundari darśanaṃ mama manmathena dunomi || GG_3.9 ||</l>\n</lg>\n\n<p>varṇitaṃ jayadevakena harer idaṃ praṇatena |\n<hi rend='bold'>NOTE:</hi> {pravaṇena}\n<l>kindubilva-samudra-sambhava-rohiṇī-ramaṇena || GG_3.10 ||</l></p>\n\n<p>* * * * *</p>\n\n<lg>\n<l>hṛdi bisa-latā-hāro nāyaṃ bhujaṅgama-nāyakaḥ kuvalaya-dala-śreṇī kaṇṭhe na sā garala-dyutiḥ |</l>\n<l>malayaja-rajo nedaṃ bhasma priyā-rahite mayi prahara na hara-bhrāntyā'naṅga krudhā kim u dhāvasi || GG_3.11 ||</l>\n</lg>\n\n<lg>\n<l>pāṇau mā kuru cūta-sāyakam amuṃ mā cāpam āropaya kṛīḍā-nirjita-viśva mūrcchita-janāghātena kiṃ pauruṣam |</l>\n<l>tasyā eva mṛgī-dṛśo manasija preṇkhat-katākṣāśuga-śreṇī-jarjaritaṃ manāg api mano nādyāpi sandhukṣate || GG_3.12 ||</l>\n</lg>\n\n<lg>\n<l>bhrū-pallavaṃ dhanur apāṅga-taraṇgitāni bāṇā guṇaḥ śravaṇa-pālir iti smareṇa |</l>\n<l>tasyām anaṅga-jaya-jaṅgama-devatāyām astrāṇi nirjita-jaganti kim arpitāni || GG_3.13 ||</l>\n</lg>\n\n<lg>\n<l>bhrū-cāpe nihitaḥ kaṭākṣa-viśikho nirmātu marma-vyathāṃ śyāmātmā kuṭilaḥ karotu kabarī-bhāro'pi mārodyamam |</l>\n<l>mohaṃ tāvad ayaṃ ca tanvi tanutāṃ bimba-dharo rāgavān sad-vṛttaḥ stana-maṇḍalas tava kathaṃ prāṇair mama krīḍati || GG_3.14 ||</l>\n</lg>\n\n<lg>\n<l>tāni sparśa-sukhāni te ca taralāḥ snigdhā dṛśor vibhramās tad-vaktrāmbuja-saurabhaṃ sa ca sudhā-syandi girāṃ vakrimā |</l>\n<l>sa bimbādhara-mādhurīti viṣayāsaṅge'pi cen mānasaṃ tasyāṃ lagna-samādhi hanta viraha-vyādhiḥ kathaṃ vardhate || GG_3.15 ||</l>\n</lg>\n\n<p>tiryak-kaṇṭha-vilola-mauli-taralottaṃsasya vamśoccarad-gīti-sthāna-kṛtāvadhāna-lalanā-lakṣair na saṃlakṣitāḥ |\n<hi rend='bold'>NOTE:</hi> {dīpti iti <hi rend='it'>ni-</hi>pāṭhāntaraḥ.}\n<l>saṃmugdhe madhusūdanasya madhure rādhā-mukhendau sudhā-sāre kandalitāś ciraṃ dadatu vaḥ kṣemaṃ kaṭākṣormayaḥ || GG_3.16 ||</l></p>\n\n<p>iti śrī-gīta-govinda-mahā-kāvye mugdha-madhusūdano nāma\ntṛtīyaḥ sargaḥ\n||3||</p>\n\n<p>(4)</p>\n\n<p>caturthaḥ sargaḥ\nsnigdha-madhusūdanaḥ</p>\n\n<lg>\n<l>yamunā-tīra-vānīra-nikuñje mandaṃ āsthitaṃ |</l>\n<l>prāha prema-bharodbhrāntaṃ mādhavaṃ rādhikā-sakhī || GG_4.1 ||</l>\n</lg>\n\n<p>|| prabandhaḥ 8 ||</p>\n\n<p><hi rend='it'>karṇāṭa-rāgaika-tālī-tālābhyāṃ gīyate</hi> |</p>\n\n<lg>\n<l>nindati candanam indu-kiraṇam anu vindati khedam adhīram |</l>\n<l>vyāla-nilaya-milanena garalam iva kalayati malaya-samīram || GG_4.2 ||</l>\n</lg>\n\n<lg>\n<l>mādhava manasija-viśikha-bhayād iva bhāvanayā tvayi līnā |</l>\n<l>sā virahe tava dīnā || dhruva-padam ||</l>\n</lg>\n\n<lg>\n<l>avirala-nipatita-madana-śarād iva bhavad-avanāya vīśālam |</l>\n<l>sva-hṛdaya-marmaṇi varma karoti sajala-nalinī-dala-jālam || GG_4.3 ||</l>\n</lg>\n\n<lg>\n<l>kusuma-viśikha-śara-talpam analpa-vilāsa-kalā-kamaṇīyam |</l>\n<l>vratam iva tava parirambha-sukhāya karoti kusuma-śayanīyam || GG_4.4 ||</l>\n</lg>\n\n<lg>\n<l>vahati ca calita-vilocana-jaladhāram ānana-kamalam udāram |</l>\n<l>vidhum iva vikaṭa-vidhuntuda-danta-dalana-galitāmṛta-dhāram || GG_4.5 ||</l>\n</lg>\n\n<lg>\n<l>vilikhati rahasi kuraṅga-madena bhavantam asama-śara-bhūtam |</l>\n<l>praṇamati makaram adho vinidhāya kare ca śaraṃ nava-cūtam || GG_4.6 ||</l>\n</lg>\n\n<lg>\n<l>dhyāna-layena puraḥ parikalpya bhavantam atīva durāpam |</l>\n<l>vilapati hasati viṣīdati roditi cañcati muñcati tāpam || GG_4.7 ||</l>\n</lg>\n\n<lg>\n<l>prati-padam idam api nigadati mādhava tava caraṇe patitāham |</l>\n<l>tvayi vimukhe mayi sapadi sudhā-nidhir api tanute tanu-dāham || GG_4.8 ||</l>\n</lg>\n\n<lg>\n<l>śrī-jayadeva-bhaṇitam idam adhikaṃ yadi manasā naṭaṇīyam |</l>\n<l>hari-virahākula-ballava-yuvati-sakhī-vacanaṃ paṭhanīyam || GG_4.9 ||</l>\n</lg>\n\n<p>* * * * *</p>\n\n<lg>\n<l>āvāso vipināyate priya-sakhī-mālāpi jālāyate tāpo'pi śvasitena dāva-dahana-jvāla-kalāpāyate |</l>\n<l>sāpi tvad-viraheṇa hanta hariṇī-rūpāyate hā kathaṃ kandarpo'pi yamāyate viracayan śārdūla-vikrīḍitam || GG_4.10 ||</l>\n</lg>\n\n<p>|| prabandhaḥ 9 ||</p>\n\n<p><hi rend='it'>deśākhya-rāgaika-tālī-tālābhyāṃ gīyate</hi> |</p>\n\n<lg>\n<l>stana-vinihitam api hāram udāram |</l>\n<l>sa manute kṛśā-tanur iva bhāram || GG_4.11 ||</l>\n</lg>\n\n<p>rādhikā tava virahe keśava || dhruvam ||</p>\n\n<lg>\n<l>sa-rasa-masṛṇam api malayaja-paṅkam |</l>\n<l>paśyati viṣam iva vapuṣi sa-śaṅkam || GG_4.12 ||</l>\n</lg>\n\n<lg>\n<l>śvasita-pavanam anupama-pariṇāham |</l>\n<l>madana-dahanam iva vahati sa-dāham || GG_4.13 ||</l>\n</lg>\n\n<lg>\n<l>diśi diśi kirati sajala-kaṇa-jālam |</l>\n<l>nayana-nalinam iva vigalita-nālam || GG_4.14 ||</l>\n</lg>\n\n<lg>\n<l>tyajati na pāṇi-talena kapolam |</l>\n<l>bāla-śaśinam iva sāyam alolam || GG_4.15 ||</l>\n</lg>\n\n<lg>\n<l>nayana-viṣayam api kiśalaya-talpaṃ |</l>\n<l>kalayati vihita-hutāśa-vikalpam || GG_4.16 ||</l>\n</lg>\n\n<lg>\n<l>harir iti harir iti japati sa-kāmam |</l>\n<l>viraha-vihita-maraṇeva nikāmaṃ || GG_4.17 ||</l>\n</lg>\n\n<lg>\n<l>śrī-jayadeva-bhaṇitam iti gītam |</l>\n<l>sukhayatu keśava-padam upanītam || GG_4.18 ||</l>\n</lg>\n\n<p>* * * * *</p>\n\n<lg>\n<l>sā romāñcati śītkaroti vilapaty utkampate tāmyati dhyāyaty udbhramati pramīlati pataty udyāti mūrcchaty api |</l>\n<l>etāvaty atanu-jvare vara-tanur jīven na kiṃ te rasāt svar-vaidya-pratima prasīdasi yadi tyakto'nyathā hastakaḥ || GG_4.19 ||</l>\n</lg>\n\n<lg>\n<l>smarāturaṃ daivata-vaidya-hṛdya tvad-aṅga-saṅgāmṛta-mātra-sādhyam |</l>\n<l>nivṛtta-bādhāṃ kuruṣe na rādhām upendra-vajrād api dāruṇo'si || GG_4.20 ||</l>\n</lg>\n\n<lg>\n<l>kandarpa-jvara-saṃjvarātura-tanor aścaryam asyāś ciraṃ cetaś candana-candramaḥ-kamalinī-cintāsu santāmyati |</l>\n<l>kintu klānti-vaśena śītala-tanuṃ tvām ekam eva priyaṃ dhyāyantī rahasi sthitā katham api kṣīṇā kṣaṇaṃ prāṇiti || GG_4.21 ||</l>\n</lg>\n\n<lg>\n<l>kṣaṇam api virahaḥ purā na sehe nayana-nimīlana-khinnayā yayā te |</l>\n<l>śvasiti katham asau rasāla-śākhāṃ cira-viraheṇa vilokya puṣpitāgram || GG_4.22 ||</l>\n</lg>\n\n<lg>\n<l>vṛṣṭi-vyākula-gokula-vana-rasād uddhṛtya govardhanaṃ bibhrad ballava-vallabhābhir adhikānandāc ciraṃ cumbitaḥ |</l>\n<l>darpeṇeva tad-arpitādhara-taṭī-sindūra-mudrāṅkito bāhur gopa-tanos tanotu bhavatāṃ śreyāṃsi kaṃsa-dviṣaḥ || GG_4.23 ||</l>\n</lg>\n\n<p>iti śrī-gīta-govinde snigdha-madhusūdano nāma\ncaturthaḥ sargaḥ\n||4||</p>\n\n<p>(5)\npañcamaḥ sargaḥ\nsākāṅkṣa-puṇḍarīkākṣaḥ</p>\n\n<lg>\n<l>aham iha nivasāmi yāhi rādhām anunaya mad-vacanena cānayethāḥ |</l>\n<l>iti madhu-rīpuṇā sakhī niyuktā svayam idam etya punar jagāda rādhām || GG_5.1 ||</l>\n</lg>\n\n<p>|| prabandhaḥ 10 ||</p>\n\n<p><hi rend='it'>deśīvarāḍi-rāgeṇa rūpaka-tālena gīyate</hi> |</p>\n\n<lg>\n<l>vahati malaya-samīre madanam upanidhāya |</l>\n<l>sphuṭati kusuma-nikare virahi-hṛdaya-dalanāya || GG_5.2 ||</l>\n</lg>\n\n<p>tava virahe vana-mālī sakhi sīdati | dhruva-padam ||</p>\n\n<lg>\n<l>dahati śiśira-mayūkhe maraṇam anukaroti |</l>\n<l>patati madana-viśikhe vilapati vikalataro'ti || GG_5.3 ||</l>\n</lg>\n\n<lg>\n<l>dhvanati madhupa-samūhe śravaṇam apidadhāti |</l>\n<l>manasi kalita-virahe niśi nisi rujam upayāti || GG_5.4 ||</l>\n</lg>\n\n<lg>\n<l>vasati vipina-vitāne tyajati lalita-dhāma |</l>\n<l>luṭhati dharaṇi-śayane bahu vilapati tava nāma || GG_5.5 ||</l>\n</lg>\n\n<lg>\n<l>bhaṇati kavi-jayadeve viraha-vilasitena |</l>\n<l>manasi rabhasa-vibhave harir udayatu sukṛtena || GG_5.6 ||</l>\n</lg>\n\n<p>* * * * *</p>\n\n<lg>\n<l>pūrvaṃ yatra samaṃ tvayā rati-pater āsāditāḥ siddhayas tasminn eva nikuñja-manmatha-mahā-tīrthe punar mādhavaḥ |</l>\n<l>dhyāyaṃs tvām aniśaṃ japann api tavaivālāpa-mantrāvaliṃ bhūyas tvat-kuca-kumbha-nirbhara-parīrambhāmṛtaṃ vāñchati || GG_5.7 ||</l>\n</lg>\n\n<p>|| prabandhaḥ 11 ||</p>\n\n<p><hi rend='it'>gurjarī-rāgeṇa ekatāli-tālena gīyate</hi> |</p>\n\n<lg>\n<l>rati-sukha-sāre gatam abhisāre madana-manohara-veśam |</l>\n<l>na kuru nitambini gamana-vilambanam anusara taṃ hṛdayeśam || GG_5.8 ||</l>\n</lg>\n\n<lg>\n<l>dhīra-samīre yamunā-tīre vasati vane vana-mālī |</l>\n<l>pīna-payodhara-parisara-mardana-cañcala-kara-yuga-śālī || dhruva||</l>\n</lg>\n\n<p><hi rend='bold'>NOTE:</hi> {This line does not seem to be in all versions. Prabodhananda does not comment on it.}</p>\n\n<lg>\n<l>nāma-sametaṃ kṛta-saṅketaṃ vādayate mṛdu-veṇum |</l>\n<l>bahu manute'tanu te tanu-saṅgata-pavana-calitam api reṇum || GG_5.9 ||</l>\n</lg>\n\n<lg>\n<l>patati patatre vicalati patre śaṅkita-bhavad-upayānam |</l>\n<l>racayati śayanaṃ sacakita-nayanaṃ paśyati tava panthānam || GG_5.10 ||</l>\n</lg>\n\n<lg>\n<l>mukharam adhīraṃ tyaja mañjīraṃ ripum iva keli-sulolam |</l>\n<l>cala sakhi kuñjaṃ satimira-puñjaṃ śīlaya nīla-nicolam || GG_5.11 ||</l>\n</lg>\n\n<lg>\n<l>urasi murārer upahita-hāre ghana iva tarala-balāke |</l>\n<l>taḍid iva pīte rati-viparīte rājasi sukṛta-vipāke || GG_5.12 ||</l>\n</lg>\n\n<lg>\n<l>vigalita-vasanaṃ parihṛta-raśanaṃ ghaṭaya jaghanam apidhānam |</l>\n<l>kiśalaya-śayane paṅkaja-nayane nidhim iva harṣa-nidhānam || GG_5.13 ||</l>\n</lg>\n\n<lg>\n<l>harir abhimāṇī rajanir idānīm iyam api yāti virāmam |</l>\n<l>kuru mama vacanaṃ satvara-racanaṃ pūraya madhu-ripu-kāmam || GG_5.14 ||</l>\n</lg>\n\n<lg>\n<l>śrī-jayadeve kṛta-hari-seve bhaṇati parama-ramaṇīyam |</l>\n<l>pramudita-hṛdayaṃ harim atisadayaṃ namata sukṛta-kamanīyaṃ || GG_5.15 ||</l>\n</lg>\n\n<p>* * * * *</p>\n\n<lg>\n<l>vikirati muhuḥ śvāsān āśāḥ puro muhur īkṣate praviśati muhuḥ kuñjaṃ gūñjan muhur bahu tāmyati |</l>\n<l>racayati muhuḥ śayyāṃ paryākulaṃ muhur īkṣate madana-kadana-klāntaḥ kānte priyas tava vartate || GG_5.16 ||</l>\n</lg>\n\n<lg>\n<l>tvad-vāmyena samaṃ samagram adhunā tigmāṃśur astaṃ gato govindasya manorathena ca samaṃ prāptaṃ tamaḥ sāndratām |</l>\n<l>kokānāṃ karuṇa-svanena sadṛśī dīrgha-mad-abhyarthanā tan mugdhe viphalaṃ vilambanam asau ramyo'bhisāra-kṣaṇaḥ || GG_5.17 ||</l>\n</lg>\n\n<lg>\n<l>āśleṣād anu cumbanād anu nakho-lekhād anu svāntaja-prodbodhād anu sambhramād anu ratārambhād anu prītayoḥ |</l>\n<l>anyārthaṃ gatayor bhramān militayoḥ sambhāṣaṇair jānator dampatyor iha ko na ko na tamasi vrīḍā-vimiśro rasaḥ || GG_5.18 ||</l>\n</lg>\n\n<lg>\n<l>sa-bhaya-cakitaṃ vinyasyantīṃ dṛśaṃ timire pathi pratitaru muhuḥ sthitvā mandaṃ padāni vitanvatīm |</l>\n<l>katham api rahaḥ prāptām aṅgair anaṅga-taraṇgibhiḥ sumukhi subhagaḥ paśyan sa tvām upaitu kṛtārthatām || GG_5.19 ||</l>\n</lg>\n\n<lg>\n<l>rādhā-mugdha-mukhāravinda-madhupas trailokya-mauli-sthalī nepathyocita-nīla-ratnam avanī-bhārāvatārāntakaḥ |</l>\n<l>svacchandaṃ vraja-sundarī-jana-manas-toṣa-pradoṣodayaḥ kaṃsa-dhvaṃsana-dhūma-ketur avatu tvāṃ devakī-nandanaḥ || GG_5.20 ||</l>\n</lg>\n\n<p>iti śrī-gīta-govinde'bhisārikā-varṇane sākāṅkṣa-puṇḍarīkākso nāma\npañcamaḥ sargaḥ\n||5||</p>\n\n<p>(6)</p>\n\n<p>ṣaṣṭhaḥ sargaḥ\nsotkaṇṭha-vaikuṇṭhaḥ\n<hi rend='bold'>NOTE:</hi> {dhanya-vaikuṇṭha-kuṅkumaḥ iti kvacit dṛśyate }</p>\n\n<lg>\n<l>atha tāṃ gantum aśaktāṃ ciram anuraktāṃ latā-gṛhe dṛṣṭvā |</l>\n<l>tac-caritaṃ govinde manasija-mande sakhī prāha || GG_6.1 ||</l>\n</lg>\n\n<p>|| prabandhaḥ 12 ||</p>\n\n<p><hi rend='it'>guṇakarī-rāgena rūpaka-tālena gīyate</hi> |</p>\n\n<lg>\n<l>paśyati diśi diśi rahasi bhavantam |</l>\n<l>tad-adhara-madhura-madhūni pibantam || GG_6.2 ||</l>\n</lg>\n\n<p>nātha hare sīdati rādhā vāsa-gṛhe || dhru. ||</p>\n\n<lg>\n<l>tvad-abhisaraṇa-rabhasena valantī |</l>\n<l>patati padāni kiyantī calantī || GG_6.3 ||</l>\n</lg>\n\n<lg>\n<l>vihita-viśada-bisa-kiśalaya-valayā |</l>\n<l>jīvati param iha tava rati-kalayā || GG_6.4 ||</l>\n</lg>\n\n<lg>\n<l>muhur avalokita-maṇḍana-līlā |</l>\n<l>madhu-ripur aham iti bhāvana-śīlā || GG_6.5 ||</l>\n</lg>\n\n<lg>\n<l>tvaritam upaiti na katham abhisāram |</l>\n<l>harir iti vadati sakhīm anuvāram || GG_6.6 ||</l>\n</lg>\n\n<lg>\n<l>śliṣyati cumbati jala-dhara-kalpam |</l>\n<l>harir upagata iti timiram analpam || GG_6.7 ||</l>\n</lg>\n\n<lg>\n<l>bhavati vilambini vigalita-lajjā |</l>\n<l>vilapati roditi vāsaka-sajjā || GG_6.8 ||</l>\n</lg>\n\n<lg>\n<l>śrī-jayadeva-kaver idam uditam |</l>\n<l>rasika-janaṃ tanutām atimuditam || GG_6.9 ||</l>\n</lg>\n\n<p>* * * * *</p>\n\n<lg>\n<l>vipula-pulaka-pāliḥ sphīta-sīt-kāram antar-janita-jaḍimam-kāku-vyākulaṃ vyāharantī |</l>\n<l>tava kitava vidhāyāmanda-kandarpa-cintāṃ rasa-jala-nidhi-magnā dhyāna-lagnā mṛgakṣī || GG_6.10 ||</l>\n</lg>\n\n<lg>\n<l>aṅgeṣv ābharaṇaṃ karoti bahuśaḥ patre'pi sañcāriṇī prāptaṃ tvāṃ pariśaṅkate vitanute śayyāṃ ciraṃ dhyāyati |</l>\n<l>ity ākalpa-vikalpa-talpa-racanā-saṅkalpa-līlā-śata-vyāsaktāpi vinā tvayā vara-tanur naiṣā niśāṃ neṣyati || GG_6.11 ||</l>\n</lg>\n\n<lg>\n<l>kiṃ viśrāmyasi kṛṣṇa-bhogi-bhavane bhāṇḍīra-bhūmī-ruhi bhrātar yāsi na dṛṣṭi-gocaram itaḥ sānanda-nandāspadam |</l>\n<l>rādhāyā vacanaṃ tad adhvaga-mukhān nandāntike gopato govindasya jayanti sāyam atithi-prāśastya-garbhā giraḥ || GG_6.12 ||</l>\n</lg>\n\n<p>iti śrī-gīta-govinde'bhisārikā-varṇane dhanya-vaikuṇṭho nāma\nṣaṣṭhaḥ sargaḥ\n||6||</p>\n\n<p>(7)</p>\n\n<p>saptamaḥ sargaḥ\nnāgara-nārāyaṇaḥ</p>\n\n<p>atrāntare ca kulaṭā-kula-vartma-ghāṭa-sañjāta-pātaka iva sphuṭa-lāñchana-śrīḥ |\n<hi rend='bold'>NOTE:</hi> {pāta- iti pāṭhāntaraḥ.}\n<l>vṛndāvanāntaram adīpayad aṃśu-jālair dik-sundarī-vadana-candana-bindur induḥ || GG_7.1 ||</l></p>\n\n<lg>\n<l>prasarati śaśa-dhara-bimbe vihita-vilambe ca mādhave vidhurā |</l>\n<l>viracita-vividha-vilāpaṃ saparitāpaṃ cakāroccaiḥ || GG_7.2 ||</l>\n</lg>\n\n<p>|| prabandhaḥ 13 ||</p>\n\n<p><hi rend='it'>mālava-rāga-yati-tālābhyāṃ gīyate</hi> |\n<hi rend='bold'>NOTE:</hi> {pratimaṇṭha-}</p>\n\n<lg>\n<l>kathita-samaye'pi harir ahaha na yayau vanam |</l>\n<l>mama viphalam idam amala-rūpam api yauvanam || GG_7.3 ||</l>\n</lg>\n\n<p>yāmi he kam iha śaraṇaṃ sakhī-jana-vacana-vañcitā ||dhruva||||</p>\n\n<lg>\n<l>yad-anugamanāya niśi gahanam api śīlitam |</l>\n<l>tena mama hṛdayam idam asama-śara-kīlitam || GG_7.4 ||</l>\n</lg>\n\n<p>mama maraṇam eva varam iti vitatha-ketanā |\n<hi rend='bold'>NOTE:</hi> {iha iti <hi rend='it'>ni-</hi>pāṭhāntaraḥ.}\n<hi rend='bold'>NOTE:</hi> {ativitatha-cetaneti ṭīkā-dhṛta-pāṭhāntaraḥ.}\n<l>kim iha viṣahāmi virahānalam acetanā || GG_7.5 ||</l></p>\n\n<lg>\n<l>mām ahaha vidhurayati madhura-madhu-yāminī |</l>\n<l>kāpi harim anubhavati kṛta-sukṛta-kāminī || GG_7.6 ||</l>\n</lg>\n\n<lg>\n<l>ahaha kalayāmi valayādi-maṇi-bhūṣaṇam |</l>\n<l>hari-viraha-dahana-vahanena bahu-dūṣaṇam || GG_7.7 ||</l>\n</lg>\n\n<lg>\n<l>kusuma-sukumāra-tanum atanu-śara-līlayā |</l>\n<l>srag api hṛdi hanti mām ativiṣama-śilayā || GG_7.8 ||</l>\n</lg>\n\n<lg>\n<l>aham iha nivasāmi na-gaṇita-vana-vetasā |</l>\n<l>smarati madhusūdano mām api na cetasā || GG_7.9 ||</l>\n</lg>\n\n<lg>\n<l>hari-caraṇa-śaraṇa-jayadeva-kavi-bhāratī |</l>\n<l>vasatu hṛdi yuvatir iva komala-kalāvatī || GG_7.10 ||</l>\n</lg>\n\n<p>* * * * *</p>\n\n<lg>\n<l>tat kiṃ kām api kāminīm abhisṛtaḥ kiṃ vā kalā-kelibhir baddho bandhubhir andhakāriṇi vanābhyarṇe kim udbhrāmyati |</l>\n<l>kāntaḥ klānta-manā manāg api pathi prasthātum evākṣamaḥ saṅketī-kṛta-mañju-vāñjula-latā-kuñje'pi yan nāgataḥ || GG_7.11 ||</l>\n</lg>\n\n<lg>\n<l>athāgatāṃ mādhavam antareṇa sakhīm iyaṃ vīkṣya viṣāda-mūkām |</l>\n<l>viśaṅkamānā ramitaṃ kayāpi janārdanaṃ dṛṣṭavad etad āha || GG_7.12 ||</l>\n</lg>\n\n<p>|| prabandhaḥ 14 ||</p>\n\n<p><hi rend='it'>vasanta-rāga-yati-tālābhyāṃ gīyate</hi> |</p>\n\n<lg>\n<l>smara-samarocita-viracita-veśā |</l>\n<l>galita-kusuma-dara-vilulita-keśā || GG_7.13 ||</l>\n</lg>\n\n<p>kāpi madhuripuṇā vilasati yuvatir adhika-guṇā ||dhruva||||</p>\n\n<p>hari-parirambhana-calita-vikārā |\n<hi rend='bold'>NOTE:</hi> {valita iti <hi rend='it'>ni-</hi>pāṭhāntaraḥ.}\n<l>kuca-kalaśopari taralita-hārā || GG_7.14 ||</l></p>\n\n<lg>\n<l>vicalad-alaka-lalitānana-candrā |</l>\n<l>tad-adhara-pāna-rabhasa-kṛta-tandrā || GG_7.15 ||</l>\n</lg>\n\n<lg>\n<l>cañcala-kuṇḍala-dalita-kapolā |</l>\n<l>mukharita-raśana-jaghana-gati-lolā || GG_7.16 ||</l>\n</lg>\n\n<lg>\n<l>dayita-vilokita-lajjita-hasitā |</l>\n<l>bahu-vidha-kūjita-rati-rasa-rasitā || GG_7.17 ||</l>\n</lg>\n\n<lg>\n<l>vipula-pulaka-pṛthu-vepathu-bhaṅgā |</l>\n<l>śvasita-nimīlita-vikasad-anaṅgā || GG_7.18 ||</l>\n</lg>\n\n<lg>\n<l>śrama-jala-kaṇa-bhara-subhaga-śarīrā |</l>\n<l>paripatitorasi rati-raṇa-dhīrā || GG_7.19 ||</l>\n</lg>\n\n<lg>\n<l>śrī-jayadeva-bhaṇita-hari-ramitam |</l>\n<l>kali-kaluṣaṃ janayatu pariśamitam || GG_7.20 ||</l>\n</lg>\n\n<p>* * * * *</p>\n\n<lg>\n<l>viraha-pāṇḍu-murāri-mukhāmbuja-dyutir ayaṃ tirayann api vedanām |</l>\n<l>vidhur atīva tanoti mano-bhuvaḥ suhṛd aye hṛdaye madana-vyathām || GG_7.21 ||</l>\n</lg>\n\n<p>|| prabandhaḥ 15 ||</p>\n\n<p><hi rend='it'>gurjarī-rāgaika-tāli-tālena gīyate</hi> |</p>\n\n<lg>\n<l>samudita-madane ramaṇī-vadane cumbana-valitādhare |</l>\n<l>mṛga-mada-tilakaṃ likhati sapulakaṃ mṛgam iva rajanī-kare || GG_7.22 ||</l>\n</lg>\n\n<p>ramate yamunā-pulina-vane vijayī murārir adhunā ||dhruva||||</p>\n\n<lg>\n<l>ghana-caya-rucire racayati cikure taralita-taruṇānane |</l>\n<l>kurubaka-kusumaṃ capalā suṣamaṃ rati-pati-mṛga-kānane || GG_7.23 ||</l>\n</lg>\n\n<lg>\n<l>ghaṭayati sughane kuca-yuga-gagaṇe mṛga-mada-ruci-rūṣite |</l>\n<l>maṇi-saram amalaṃ tāraka-paṭalaṃ nakha-pada-śaśi-bhūṣite || GG_7.24 ||</l>\n</lg>\n\n<lg>\n<l>jita-bisa-śakale mṛdu-bhuja-yugale kara-tala-nalinī-dale |</l>\n<l>marakata-valayaṃ madhukara-nicayaṃ vitarati hima-śītale || GG_7.25 ||</l>\n</lg>\n\n<lg>\n<l>rati-gṛha-jaghane vipulāpaghane manasija-kanakāsane |</l>\n<l>maṇi-maya-raśanaṃ toraṇa-hasanaṃ vikirati kṛta-vāsane || GG_7.26 ||</l>\n</lg>\n\n<lg>\n<l>caraṇa-kiśalaye kamalā-nilaye nakha-maṇi-gaṇa-pūjite |</l>\n<l>bahir-apavaraṇaṃ yāvaka-bharaṇaṃ janayati hṛdi yojite || GG_7.27 ||</l>\n</lg>\n\n<lg>\n<l>ramayati subhṛśaṃ kam api sudṛśaṃ khala-haladhara-sodare |</l>\n<l>kim aphalam avasaṃ ciram iha virasaṃ vada sakhi viṭapodare || GG_7.28 ||</l>\n</lg>\n\n<lg>\n<l>iha rasa-bhaṇane kṛta-hari-guṇane madhuripu-pada-sevake |</l>\n<l>kali-yuga-caritaṃ na vasatu duritaṃ kavi-nṛpa-jayadevake || GG_7.29 ||</l>\n</lg>\n\n<p><hi rend='bold'>NOTE:</hi> {racitam iti kvacit dṛśyate.}</p>\n\n<p>* * * * *</p>\n\n<lg>\n<l>nāyātaḥ sakhi nirdayo yadi śaṭhas tvaṃ dūti kiṃ dūyase svacchandaṃ bahu-vallabhaḥ sa ramate kiṃ tatra te dūṣaṇam |</l>\n<l>paśyādya priya-saṅgamāya dayitasyākṛṣyamāṇaṃ guṇair utkaṇṭhārti-bharād iva sphuṭad idaṃ cetaḥ svayam yāsyati || GG_7.30 ||</l>\n</lg>\n\n<p>|| prabandhaḥ 16 ||</p>\n\n<p><hi rend='it'>deśavarāḍi-rāgeṇa rūpaka-tālena gīyate</hi> |</p>\n\n<lg>\n<l>anila-tarala-kuvalaya-nayanena |</l>\n<l>tapati na sā kiśalaya-śayanena || GG_7.31 ||</l>\n</lg>\n\n<p>sakhi yā ramitā vana-mālinā ||dhruva-padam ||</p>\n\n<lg>\n<l>vikasita-sarasija-lalita-mukhena |</l>\n<l>sphuṭati na sā manasija-viśikhena || GG_7.32 ||</l>\n</lg>\n\n<lg>\n<l>amṛta-madhura-mṛdu-tara-vacanena |</l>\n<l>jvalati na sā malayaja-pavanena || GG_7.33 ||</l>\n</lg>\n\n<lg>\n<l>sthala-jala-ruha-ruci-kara-caraṇena |</l>\n<l>luṭhati na sā hima-kara-kiraṇena || GG_7.34 ||</l>\n</lg>\n\n<lg>\n<l>sajala-jalada-samudaya-rucireṇa |</l>\n<l>dalati na sā hṛdi cira-viraheṇa || GG_7.35 ||</l>\n</lg>\n\n<p><hi rend='bold'>NOTE:</hi> {viraha-bhareṇa iti haridāsa-saṃskaraṇe }</p>\n\n<lg>\n<l>kanaka-nikaṣa-ruci-śuci-vasanena |</l>\n<l>śvasiti na sā parijana-hasanena || GG_7.36 ||</l>\n</lg>\n\n<lg>\n<l>sakala-bhuvana-jana-vara-taruṇena |</l>\n<l>vahati na sā rujam atikaruṇena || GG_7.37 ||</l>\n</lg>\n\n<lg>\n<l>śrī-jayadeva-bhaṇita-vacanena |</l>\n<l>praviśatu harir api hṛdayam anena || GG_7.38 ||</l>\n</lg>\n\n<p>* * * * *</p>\n\n<lg>\n<l>mano-bhavānandana candanānila prasīda re dakṣiṇa muñca vāmatām |</l>\n<l>kṣaṇaṃ jagat-prāṇa nidāya mādhavaṃ puro mama prāṇa-haro bhaviṣyasi || GG_7.39 ||</l>\n</lg>\n\n<p><hi rend='bold'>NOTE:</hi> {nidhāya iti <hi rend='it'>ni-</hi>pāṭhāntaraḥ.}</p>\n\n<lg>\n<l>ripur iva sakhi-saṃvāso'yaṃ śikhīva himānilo viṣam iva sudhā-raśmir yasmin dunoti mano-gate |</l>\n<l>hṛdayam adaye tasmin naivaṃ punar valate balāt kuvalaya-dṛśāṃ vāmaḥ kāmo nikāma-niraṇkuśaḥ || GG_7.40 ||</l>\n</lg>\n\n<lg>\n<l>bādhāṃ vidhehi malayānila pañca-bāṇa prāṇān gṛhāṇa na gṛhaṃ punar āśrayiṣye |</l>\n<l>kiṃ te kṛtānta-bhagini kṣamayā taraṅgair aṅgāni siñca mama śāmyatu deha-dāhaḥ || GG_7.41 ||</l>\n</lg>\n\n<lg>\n<l>prātar nīla-nicolam acyutam uraḥ saṃvīta-pītāṃśukaṃ rādhāyāś cakitaṃ vilokya hasati svairaṃ sakhi-maṇḍale |</l>\n<l>vrīḍā-cañcalam añcalaṃ nayanayor ādhāya rādhānane svādu-smera-mukho'yam astu jagad-ānandāya nandātmajaḥ || GG_7.42 ||</l>\n</lg>\n\n<p>iti śrī-gīta-govinda-mahākāvye vipralabdhā-varṇane\nnāgara-nārāyaṇo nāma\nsaptamaḥ sargaḥ\n||7||</p>\n\n<p>(8)\naṣṭamaḥ sargaḥ\nvilakṣa-lakṣmīpatiḥ</p>\n\n<lg>\n<l>atha katham api yāminīṃ vinīya smara-śara-jarjaritāpi sā prabhāte |</l>\n<l>anunaya-vacanaṃ vadantam agre praṇatam api priyaṃ āha sābhyasūyam || GG_8.1 ||</l>\n</lg>\n\n<p>|| prabandhaḥ 17 ||</p>\n\n<p><hi rend='it'>bhairavi-rāga-yati-tālābhyāṃ gīyate</hi> |</p>\n\n<lg>\n<l>rajani-janita-guru-jāgara-rāga-kaṣāyitam alasa-nimeṣam |</l>\n<l>vahati nayanam anurāgam iva sphuṭam udita-rasābhiniveśam || GG_8.2 ||</l>\n</lg>\n\n<lg>\n<l>hari hari yāhi mādhava yāhi keśava mā vada kaitava-vādam |</l>\n<l>tām anusara sarasīruha-locana yā tava harati viṣādam || dhru. ||</l>\n</lg>\n\n<lg>\n<l>kajjala-malina-vilocana-cumbana-viracita-nīlima-rūpam |</l>\n<l>daśana-vasanam aruṇ aṃ tava krsṇa tanoti tanor anurūpam || GG_8.3 ||</l>\n</lg>\n\n<lg>\n<l>vapur anuharati tava smara-saṅgara-khara-nakhara-kṣata-rekham |</l>\n<l>marakata-śakala-kalita-kala-dhauta-liper iva rati-jaya-lekham || GG_8.4 ||</l>\n</lg>\n\n<lg>\n<l>caraṇa-kamala-galad-alaktaka-siktam idaṃ tava hṛdayam udāram |</l>\n<l>darsayatīva bahir madana-druma-nava-kiśalaya-parivāram || GG_8.5 ||</l>\n</lg>\n\n<lg>\n<l>daśana-padaṃ bhavad-adhara-gataṃ mama janayati cetasi khedam |</l>\n<l>kathayati katham adhunāpi mayā saha tava vapur etad abhedam || GG_8.6 ||</l>\n</lg>\n\n<lg>\n<l>bahir iva malinataraṃ tava kṛṣṇa mano'pi bhaviṣyati nūnam |</l>\n<l>katham atha vañcayase janam anugatam asama-śara-jvara-dūnam || GG_8.7 ||</l>\n</lg>\n\n<lg>\n<l>bhramati bhavān abalā-kavalāya vaneṣu kim atra vicitram |</l>\n<l>prathayati pūtanikaiva vadhū-vadha-nirdaya-bāla-caritram || GG_8.8 ||</l>\n</lg>\n\n<lg>\n<l>śrī-jayadeva-bhaṇita-rati-vañcita-khaṇḍita-yuvati-vilāpam |</l>\n<l>śṛṇuta sudhā-madhuraṃ vibudhā vibudhālayato'pi durāpam || GG_8.9 ||</l>\n</lg>\n\n<p>* * * * *</p>\n\n<p>tavedaṃ paśyantyāḥ prasarad-anurāgaṃ bahir iva priyā-pādālakta-cchuritam aruṇa-cchāya-hṛdayam |\n<hi rend='bold'>NOTE:</hi> {dyoti-}\n<l>mamādya prakhyāta-praṇaya-bhara-bhaṅgena kitava tvad-ālokaḥ śokād api kim api lajjāṃ janayati || GG_8.10 ||</l></p>\n\n<p>antar-mohana-mauli-ghūrṇana-calan-mandāra-visraṃśana-stambhākarṣaṇa-dṛṣṭi-harṣaṇa-mahā-mantraḥ kuraṅgī-dṛśām |\n<hi rend='bold'>NOTE:</hi> {vibhraṃśana}\n<hi rend='bold'>NOTE:</hi> {dṛpti}\n<l>dṛpyad-dānava-dūyamāna-diviṣad-durvāra-duḥkhāpadāṃ bhraṃśaḥ kaṃsa-ripor vyapohayatu vaḥ śreyāṃsi vaṃśī-ravaḥ || GG_8.11 ||</l></p>\n\n<p><hi rend='bold'>NOTE:</hi> {vyapolayatu vaḥ śreyāṃsi iti <hi rend='it'>ni-</hi>pāṭhaḥ.}</p>\n\n<p>iti śrī-śrī-gīta-govinde mahā-kāvye khaṇḍitā-varṇane\nvilakṣa-lakṣmīpatir nāma\naṣṭamaḥ sargaḥ\n||8||</p>\n\n<p>(9)</p>\n\n<p>navamaḥ sargaḥ\nmugdha-mukundaḥ</p>\n\n<lg>\n<l>tām atha manmatha-khinnāṃ rati-rasa-bhinnāṃ viṣāda-sampannām |</l>\n<l>anucintita-hari-caritāṃ kalahāntaritām uvāca rahasi sakhī || GG_9.1 ||</l>\n</lg>\n\n<p>|| prabandhaḥ 18 ||</p>\n\n<p><hi rend='it'>gurjarī-rāga-yati-tālābhyāṃ gīyate</hi> |</p>\n\n<lg>\n<l>harir abhisarati vahati madhu-pavane |</l>\n<l>kim aparam adhika-sukhaṃ sakhi bhavane || GG_9.2 ||</l>\n</lg>\n\n<p>mādhave mā kuru mānini mānam aye || dhruva-padam ||</p>\n\n<lg>\n<l>tāla-phalād api gurum atisarasam |</l>\n<l>kiṃ viphalī-kuruṣe kuca-kalaśam || GG_9.3 ||</l>\n</lg>\n\n<lg>\n<l>kati na kathitam idam anupadam aciram |</l>\n<l>mā parihara harim atīśaya-ruciram || GG_9.4 ||</l>\n</lg>\n\n<lg>\n<l>kim iti viṣīdasi rodiṣi vikalā |</l>\n<l>vihasati yuvatī-sabhā tava sakalā || GG_9.5 ||</l>\n</lg>\n\n<p>sajala-nalinī-dala-śīlita-śayane |\n<hi rend='bold'>NOTE:</hi> {śītala-}\n<l>harim avalokaya saphalaya nayane || GG_9.6 ||</l></p>\n\n<lg>\n<l>janayasi manasi kim iti guru-khedam |</l>\n<l>śṛṇu mama vacanam anīhita-bhedam || GG_9.7 ||</l>\n</lg>\n\n<lg>\n<l>harir upayātu vadatu bahu-madhuram |</l>\n<l>kim iti karoṣi hṛdayam atividhuram || GG_9.8 ||</l>\n</lg>\n\n<lg>\n<l>śrī-jayadeva-bhaṇitam atilalitaṃ |</l>\n<l>sukhayatu rasika-janaṃ hari-caritaṃ || GG_9.9 ||</l>\n</lg>\n\n<p>* * * * *</p>\n\n<lg>\n<l>snigdhe yat paruṣāsi praṇamati stabdhāsi yad rāgiṇi dveṣa-sthāsi yad unmukhe vimukhatāṃ yātāsi tasmin priye |</l>\n<l>tad yuktaṃ viparīta-kāriṇi tava śrīkhaṇḍa-carcā viṣaṃ śītāṃśus tapano himaṃ hutavahaḥ krīḍā-mudo yātanāḥ || GG_9.10 ||</l>\n</lg>\n\n<lg>\n<l>sāndrānanda-purandarādi-diviṣad-vṛndair amandādarād ānamrair mukuṭendra-nīla-maṇibhiḥ sandarśitendindiram |</l>\n<l>svacchandaṃ makaranda-sundara-galan-mandākinī-meduraṃ śrī-govinda-padāravindam aśubha-skandāya vandāmahe || GG_9.11 ||</l>\n</lg>\n\n<p>(10)</p>\n\n<p>daśamaḥ sargaḥ\ncatura-catur-bhujaḥ</p>\n\n<lg>\n<l>atrāntare'masṛṇa-roṣa-vaśām apāra-niḥśvāsa-niḥsaha-mukhīṃ sumukhīm upetya |</l>\n<l>savrīḍam īkṣita-sakhī-vadanāṃ dinānte sānanda-gadgada-padaṃ harir ity uvaca || GG_10.1 ||</l>\n</lg>\n\n<p>|| prabandhaḥ 19 ||</p>\n\n<p><hi rend='it'>deśavarāḍi-rāgāṣṭātālī-tālābhyāṃ gīyate</hi> |</p>\n\n<lg>\n<l>vadasi yadi kiñcid api danta-ruci-kaumudī harati dara-timiram atighoram |</l>\n<l>sphurad-adhara-sīdhave tava vadana-candramā rocayatu locana-cakoraṃ || GG_10.2 ||</l>\n</lg>\n\n<lg>\n<l>priye cāru-śīle muñca mayi mānam anidānaṃ |</l>\n<l>sapadi madanānalo dahati mama mānasam</l>\n<l>dehi mukha-kamala-madhu-pānaṃ ||dhruva-padaṃ ||</l>\n</lg>\n\n<lg>\n<l>satyam evāsi yadi sudati mayi kopinī dehi khara-nakhara-śara-ghātam |</l>\n<l>ghaṭaya bhuja-bandhanaṃ janaya rada-khaṇḍanaṃ yena vā bhavati sukha-jātaṃ || GG_10.3 ||</l>\n</lg>\n\n<lg>\n<l>tvam asi mama bhūṣaṇaṃ tvam asi mama jīvanaṃ tvam asi mama bhava-jaladhi-ratnam |</l>\n<l>bhavatu bhavatīha mayi satatam anurodhinī tatra mama hṛdayam atiyatnaṃ || GG_10.4 ||</l>\n</lg>\n\n<lg>\n<l>nīla-nalinābham api tanvi tava locanaṃ dhārayati kokanada-rūpaṃ |</l>\n<l>kusuma-śara-bāṇa-bhāvena yadi rañjayasi kṛṣṇam idam etad-anurūpam || GG_10.5 ||</l>\n</lg>\n\n<lg>\n<l>sphuratu kuca-kumbhayor upari maṇi-mañjarī rañjayatu tava hṛdaya-deśam |</l>\n<l>rasatu raśanāpi tava ghana-jaghana-maṇḍale ghoṣayatu manmatha-nideśam || GG_10.6 ||</l>\n</lg>\n\n<lg>\n<l>sthala-kamala-gañjanaṃ mama hṛdaya-rañjanaṃ janita-rati-raṅga-parabhāgam |</l>\n<l>bhaṇa masṛṇa-vāṇi karavāṇi caraṇa-dvayaṃ sarasa-lasad-alaktaka-rāgam || GG_10.7 ||</l>\n</lg>\n\n<p>smara-garala-khaṇḍanaṃ mama śirasi maṇḍanaṃ dehi pada-pallavam udāram |\n<hi rend='bold'>NOTE:</hi> {dhehi iti <hi rend='it'>ni-</hi>pāṭhaḥ.}\n<l>jvalati mayi dāruṇo madana-kadanāruṇo haratu tad-upāhita-vikāram || GG_10.8 ||</l></p>\n\n<lg>\n<l>iti caṭula-cāṭu-paṭu-cāru mura-vairiṇo rādhikām adhi vacana-jātam |</l>\n<l>jayatu jayadeva-kavi-bhāratī-bhūṣitaṃ māninī-jana-janita-śātam || GG_10.9 ||</l>\n</lg>\n\n<p><hi rend='bold'>NOTE:</hi> {jayati iti pātḥaḥ.}\n<hi rend='bold'>NOTE:</hi> {jayati padmāvatī-ramaṇa-jayadeva-kavi-bhāratī-bhaṇitam atiśātam iti ṭīkā-dhṛta-pāṭhāntaraḥ.}</p>\n\n<p>* * * * *</p>\n\n<lg>\n<l>parihara kṛtātaṅke śaṅkāṃ tvayā satataṃ ghana-stana-jaghanayākrānte svānte parānavakāśinī |</l>\n<l>viśati vitanor anyo dhanyo na ko'pi mamāntaraṃ praṇayini parīrambhārambhe vidhehi vidheyatām || GG_10.10 ||</l>\n</lg>\n\n<lg>\n<l>mugdhe vidhehi mayi nirdaya-danta-daṃśa-dor-valli-bandha-niviḍa-stana-pīḍanāni |</l>\n<l>caṇḍi tvam eva mudam udvaha pañca-bāṇa-cāṇḍāla-kāṇḍa-dalanād asavaḥ prayāntu || GG_10.11 ||</l>\n</lg>\n\n<p><hi rend='bold'>NOTE:</hi> {prayānti}</p>\n\n<lg>\n<l>śaśi-mukhi tava bhāti bhaṅgura-bhrūr yuva-jana-moha-karāla-kāla-sarpī |</l>\n<l>tad-udita-bhaya-bhañjanāya yūnāṃ tvad-adhara-sīdhu-sudhaiva siddha-mantraḥ || GG_10.12 ||</l>\n</lg>\n\n<lg>\n<l>vyathayati vṛthā maunaṃ tanvi prapañcaya pañcamaṃ taruṇi madhurālāpais tāpaṃ vinodaya dṛṣṭibhiḥ |</l>\n<l>sumukhi vimukhī-bhāvaṃ tāvad vimuñca na muñca māṃ svayam atiśaya-snigdho mugdhe priyo'yam upasthitaḥ || GG_10.13 ||</l>\n</lg>\n\n<lg>\n<l>bandhūka-dyuti-bāndhavo'yam adharaḥ snigdho madhūka-cchavir gaṇḍaś caṇḍi cakāsti nīla-nalina-śrī-mocanaṃ locanam |</l>\n<l>nāsābhyeti tila-prasūna-padavīṃ kundābha-danti priye prāyas tvan-mukha-sevayā vijayate viśvaṃ sa puṣpāyudhaḥ || GG_10.14 ||</l>\n</lg>\n\n<p><hi rend='bold'>NOTE:</hi> {senayeti ṭīkā-dhṛta-pāṭhāntaraḥ.}</p>\n\n<p>dṛśau tava madālase vadanam indu-sandīpanaṃ gatir jana-manoramā vijita-rambhaṃ ūru-dvayam |\n<hi rend='bold'>NOTE:</hi> {vidhuta- iti haridāsa-saṃskaraṇe.}\n<l>ratis tava kalāvatī rucira-citra-lekhe bhruvāv aho vibudha-yauvataṃ vahasi tanvi pṛthvī-gatā || GG_10.15 ||</l></p>\n\n<p>sa prītiṃ tanutāṃ hariḥ kuvalayāpīḍena sārdhaṃ raṇe rādhā-pīna-payodhara-smaraṇa-kṛt-kumbhena sambhedavān |\n<hi rend='bold'>NOTE:</hi> {prītiṃ vas tanutāṃ iti haridāsa-saṃskaraṇe.}\n<l>yatra svidyati mīlati kṣaṇam api kṣipraṃ tad-ālokana-vyāmohena jitaṃ jitaṃ jitam abhūt kaṃsasya kolāhalaḥ || GG_10.16 ||</l></p>\n\n<p><hi rend='bold'>NOTE:</hi> {yatra svidyati mīlati kṣaṇam atha kṣipte dvipe tat-kṣaṇāt kaṃsasyālam abhūj jitaṃ jitaṃ jitam iti vyāmoha-kolāhalaḥ || iti haridāsa-saṃskaraṇa-pāṭhaḥ.}</p>\n\n<p>(11)</p>\n\n<p>ekādaśaḥ sargaḥ\nsānanda-dāmodaraḥ\n<hi rend='bold'>NOTE:</hi> {sāmoda- iti kvacit, sānanda-govinda iti haridāsa-saṃskaraṇe.}</p>\n\n<lg>\n<l>suciram anunayena prīṇayitvā mṛgākṣīṃ gatavati kṛtaveśe keśave kuñja-śayyām |</l>\n<l>racita-rucira-bhūṣāṃ dṛṣṭi-moṣe pradoṣe sphurati niravasādāṃ kāpi rādhāṃ jagāda || GG_11.1 ||</l>\n</lg>\n\n<p>|| prabandhaḥ 20 ||</p>\n\n<p><hi rend='it'>vasanta-rāga-yati-tālābhyāṃ gīyate</hi> |</p>\n\n<lg>\n<l>viracita-cāṭu-vacana-racanaṃ caraṇe racita-praṇipātam |</l>\n<l>samprati mañjula-vañjula-sīmani keli-śayanam anuyātaṃ || GG_11.2 ||</l>\n</lg>\n\n<p>mugdhe madhu-mathanam anugatam anusara rādhike ||dhruva||||</p>\n\n<lg>\n<l>ghana-jaghana-stana-bhāra-bhare dara-manthara-caraṇa-vihāram |</l>\n<l>mukharita-maṇi-mañjīram upaihi vidhehi marāla-vikāram || GG_11.3 ||</l>\n</lg>\n\n<p><hi rend='bold'>NOTE:</hi> {nikāram iti.}</p>\n\n<p>śṛṇu ramaṇīyataraṃ taruṇī-jana-mohana-madhupa-virāvam |\n<hi rend='bold'>NOTE:</hi> {ramaṇī-}\n<hi rend='bold'>NOTE:</hi> {madhuripu-rāvam}\n<l>kusuma-śarāsana-śāsana-vandini pika-nikare bhaja bhāvam || GG_11.4 ||</l></p>\n\n<lg>\n<l>anila-tarala-kiśalaya-nikareṇa kareṇa latā-nikurambam |</l>\n<l>preraṇam iva karabhoru karoti gatiṃ prati muñca vilambam || GG_11.5 ||</l>\n</lg>\n\n<lg>\n<l>sphuritam anaṅga-taraṅga-vaśād iva sūcita-hari-parirambham |</l>\n<l>pṛccha manohara-hāra-vimala-jala-dhāram amuṃ kuca-kumbham || GG_11.6 ||</l>\n</lg>\n\n<lg>\n<l>adhigatam akhila-sakhībhir idaṃ tava vapur api rati-raṇa-sajjam |</l>\n<l>caṇḍi rasita-raśanā-rava-ḍiṇḍimam abhisara sarasam alajjam || GG_11.7 ||</l>\n</lg>\n\n<lg>\n<l>smara-śara-subhaga-nakhena sakhīm avalambya kareṇa salīlam |</l>\n<l>cala valaya-kvaṇitair avabodhaya harim api nija-gati-śīlaṃ || GG_11.8 ||</l>\n</lg>\n\n<p><hi rend='bold'>NOTE:</hi> {nigadita iti.}</p>\n\n<lg>\n<l>śrī-jayadeva-bhaṇitam adharīkṛta-hāram udāsita-vāmam |</l>\n<l>hari-vinihita-manasām adhitiṣṭhatu kaṇṭha-taṭīm avirāmam || GG_11.9 ||</l>\n</lg>\n\n<p>* * * * *</p>\n\n<p>sā māṃ drakṣyati vakṣyati smara-kathāṃ praty-aṅgam āliṅganaiḥ prītiṃ yāsyati raṃsyate sakhi samāgatyeti cintākulaḥ |\n<hi rend='bold'>NOTE:</hi> {sañcintayan iti haridāsa-pāṭhaḥ.}\n<l>sa tvāṃ paśyati vepate pulakayaty ānandati svidyati pratyudgacchati mūrcchati sthira-tamah-puñje nikuñje prīyaḥ || GG_11.10 ||</l></p>\n\n<lg>\n<l>akṣṇor nikṣipad añjanaṃ śravaṇayos tāpiñcha-gucchāvalīṃ mūrdhni śyāma-saroja-dāma kucayoḥ kastūrikā-patrakam |</l>\n<l>dhūrtānām abhisāra-sambhrama-jūṣāṃ viṣvaṅ-nikuñje sakhi dhvāntaṃ nīla-nicola-cāru sudṛśāṃ praty-aṅgam aliṅgati || GG_11.11 ||</l>\n</lg>\n\n<p><hi rend='bold'>NOTE:</hi> {abhisāra-satvara-hṛdāṃ iti haridāsa-saṃskaraṇa-pāthaḥ.}</p>\n\n<lg>\n<l>kāśmīra-gaura-vapuṣām abhisārikāṇāṃ ābaddha-rekham abhito ruci-mañjarībhiḥ |</l>\n<l>etat tamāla-dala-nīlatamaṃ tamisraṃ tat-prema-hema-nikaṣopalatāṃ tanoti || GG_11.12 ||</l>\n</lg>\n\n<p>hārāvalī-tarala-kāñcana-kāñci-dāma-keyūra-kaṅkaṇa-maṇi-dyuti-dīpitasya |\n<hi rend='bold'>NOTE:</hi> {mañjīra iti haridāsasya pāṭhaḥ.}\n<l>dvāre nikuñja-nilayasya hariṃ nirīkṣya vrīḍāvatīm atha sakhīṃ īyam ity uvaca || GG_11.13 ||</l></p>\n\n<p>|| prabandhaḥ 21 ||</p>\n\n<p><hi rend='it'>varāḍi-rāga-rūpaka-tālābhyāṃ gīyate</hi> |</p>\n\n<lg>\n<l>mañjutara-kuñja-tala-keli-sadane |</l>\n<l>vilasa rati-rabhasa-hasita-vadane || GG_11.14 ||</l>\n</lg>\n\n<p>praviśa rādhe mādhava-samīpam iha || dhruva-padaṃ ||</p>\n\n<p><hi rend='bold'>NOTE:</hi> {haridāsasya saṃskaraṇe, ḥpraviśa rādheḥ ity-ādi dhruva-padaṃ pratiślokasya prathama-dvitīya-caraṇayor madhye gīyate.}</p>\n\n<p>nava-lasad-aśoka-dala-śayana-sāre |\n<hi rend='bold'>NOTE:</hi> {bhavad- iti <hi rend='it'>ni-</hi>pāṭhaḥ.}\n<l>vilasa kuca-kalaśa-tarala-hāre || GG_11.15 ||</l></p>\n\n<lg>\n<l>kusuma-caya-racita-śuci-vāsa-gehe |</l>\n<l>vilasa kusuma-sukumāra-dehe || GG_11.16 ||</l>\n</lg>\n\n<p>mṛdu-cala-malaya-pavana-surabhi-śīte |\n<hi rend='bold'>NOTE:</hi> {mṛdu-cala-malaya- iti haridāsa-pāṭhāntaraḥ.}\n<l>vilasa madana-śara-nikara-bhīte || GG_11.17 ||</l></p>\n\n<p><hi rend='bold'>NOTE:</hi> {kusuma-śara iti, madana-rasa iti vā <hi rend='it'>ni-</hi>pāṭhāntaraḥ.}\n<hi rend='bold'>NOTE:</hi> {vilasa rati-valita-lalita-gīte iti haridāsa-pāṭhaḥ. tatra pāthāntare <hi rend='it'>rasa</hi>-valita- iti ca. }</p>\n\n<lg>\n<l>vitata-bahu-valli-nava-pallava-ghane |</l>\n<l>vilasa ciram alasa-pīna-jaghane || GG_11.18 ||</l>\n</lg>\n\n<lg>\n<l>madhu-mudita-madhupa-kula-kalita-rāve |</l>\n<l>vilasa madana-rasa-sarasa-bhāve || GG_11.19 ||</l>\n</lg>\n\n<p><hi rend='bold'>NOTE:</hi> {rabhasa-rasa- haridāsasya pāṭhaḥ.}</p>\n\n<lg>\n<l>madhuratara-pika-nikara-ninada-mukhare |</l>\n<l>vilasa daśana-ruci-rucira-śikhare || GG_11.20 ||</l>\n</lg>\n\n<lg>\n<l>vihita-padmāvatī-sukha-samāje |</l>\n<l>kuru murāre maṅgala-śatāni |</l>\n<l>bhaṇati jayadeva-kavi-rāja-rāje || GG_11.21 ||</l>\n</lg>\n\n<p>* * * * *</p>\n\n<lg>\n<l>tvāṃ cittena ciraṃ vahann ayam atiśrānto bhṛśaṃ tāpitaḥ kandarpeṇa ca pātum icchati sudhā-sambādha-bimbādharam |</l>\n<l>asyāṅkaṃ tad alaṅkuru kṣaṇam iha bhrū-kṣepa-lakṣmī-lava-krīte dāsa ivopasevita-padāmbhoje kutaḥ sambhramaḥ || GG_11.22 ||</l>\n</lg>\n\n<lg>\n<l>sā sa-sādhvasa-sānandaṃ govinde lola-locanā |</l>\n<l>siñjānā mañju-mañjīraṃ praviveśa niveśanam || GG_11.23 ||</l>\n</lg>\n\n<p><hi rend='bold'>NOTE:</hi> {praviveśābhiveśanam iti haridāsasya pāṭhaḥ.}</p>\n\n<p>|| prabandhaḥ 22 ||</p>\n\n<p><hi rend='it'>varāḍi-rāga-yati-tālābhyāṃ gīyate</hi> |</p>\n\n<lg>\n<l>rādhā-vadana-vilokana-vikasita-vividha-vikāra-vibhaṅgam |</l>\n<l>jala-nidhim iva vidhu-maṇḍala-darśana-taralita-tuṅga-taraṅgam || GG_11.24 ||</l>\n</lg>\n\n<lg>\n<l>harim eka-rasaṃ ciram abhilaṣita-vilāsam |</l>\n<l>sā dadarśa guru-harṣa-vaśaṃvada-vadanam anaṅga-nivāsaṃ || [dhru.]</l>\n</lg>\n\n<p>hāram amalatara-tāram urasi dadhataṃ parilambya vidūram |\n<hi rend='bold'>NOTE:</hi> {parirabhya iti <hi rend='it'>ni-</hi>pāṭhāntaraḥ.}\n<l>sphuṭatara-phena-kadamba-karambitam iva yamunā-jala-pūram || GG_11.25 ||</l></p>\n\n<lg>\n<l>śyāmala-mṛdula-kalevara-maṇḍalam adhigata-gaura-dukūlam |</l>\n<l>nīla-nalinam iva pita-parāga-paṭala-bhara-valayita-mūlam || GG_11.26 ||</l>\n</lg>\n\n<lg>\n<l>tarala-dṛg-añcala-calana-manohara-vadana-janita-rati-rāgam |</l>\n<l>sphuṭa-kamalodara-khelita-khañjana-yugam iva śaradi taḍāgam || GG_11.27 ||</l>\n</lg>\n\n<lg>\n<l>vadana-kamala-pariśīlana-milita-mihira-sama-kuṇḍala-śobham |</l>\n<l>smita-ruci-rucira-samullasitādhara-pallava-kṛta-rati-lobham || GG_11.28 ||</l>\n</lg>\n\n<lg>\n<l>śaśi-kiraṇa-cchuritodara-jaladhara-sundara-sakusuma-keśam |</l>\n<l>timirodita-vidhu-maṇḍala-nirmala-malayaja-tilaka-niveśam || GG_11.29 ||</l>\n</lg>\n\n<lg>\n<l>vīpula-pulaka-bhara-danturitaṃ rati-keli-kalābhir adhīraṃ |</l>\n<l>maṇi-gaṇa-kiraṇa-samūha-samujjvala-bhūṣaṇa-subhaga-śarīram || GG_11.30 ||</l>\n</lg>\n\n<lg>\n<l>śrī-jayadeva-bhaṇita-vibhava-dviguṇīkṛta-bhūṣaṇa-bhāram |</l>\n<l>praṇamata hṛdi vinidhāya hariṃ suciraṃ sukṛtodaya-sāram || GG_11.31 ||</l>\n</lg>\n\n<p>* * * * *</p>\n\n<p>atikramyāpāṅgaṃ śravaṇa-patha-paryanta-gamana-prayāsenevākṣṇos taralatara-tāraṃ gamitayoḥ |\n<hi rend='bold'>NOTE:</hi> {patitayoḥ iti haridāsa-dāsasya pāṭhaḥ.}\n<l>idānīṃ rādhāyāḥ priyatama-samāloka-samaye papāta svedāmbu-prasara iva harṣāśru-nikaraḥ || GG_11.32 ||</l></p>\n\n<p><hi rend='bold'>NOTE:</hi> {samāyāta- iti <hi rend='it'>ni-</hi>pāṭhaḥ.}</p>\n\n<lg>\n<l>bhajantyās talpāntaṃ kṛta-kapaṭa-kaṇḍūti-pihita-smitaṃ yāte gehād bahir avahitālī-parijane |</l>\n<l>priyāsyaṃ paśyantyāḥ smara-paravaśākūta-subhagaṃ salajjā lajjāpi vyagamad iva dūraṃ mṛga-dṛśaḥ || GG_11.33 ||</l>\n</lg>\n\n<p>sānandaṃ nanda-sūnur diśatu mitaparaṃ saṃmadaṃ manda-mandaṃ rādhām ādhāya bāhvor vivaram anu drḍhaṃ pīḍayan prīti-yogāt |\n<hi rend='bold'>NOTE:</hi> {haridāsa-dāsa-saṃskaraṇe ayaṃ śloko nāsti.}\n<l>tuṅgau tasyā urojāv atanu-varatanor nirgatau mā sma bhūtāṃ pṛṣṭhaṃ nirbhidya tasmād bahir iti valita-grīvam ālokayan vaḥ || GG_11.34 ||</l></p>\n\n<lg>\n<l>jaya-śrī-vinyastair mahita iva mandāra-kusumaiḥ svayaṃ sindūreṇa dvipa-raṇa-mudā mudrita iva |</l>\n<l>bhujāpīḍa-krīḍā-hata-kuvalayāpīḍa-kariṇaḥ prakīrṇāsṛg-bindur jayati bhuja-daṇḍo murajitaḥ || GG_11.35 ||</l>\n</lg>\n\n<p>saundaryaika-nidher anaṅga-lalanā-lāvaṇya-līlā-juṣo rādhāyā hṛdi palvale manasija-krīḍaika-raṅga-sthale |\n<hi rend='bold'>NOTE:</hi> {haridāsa-dāsa-saṃskaraṇe ayaṃ śloko nāsti.}\n<l>ramyoroja-saroja-khelana-rasitvād ātmanaḥ khyāpayan dhyātur mānasa-rāja-haṃsa-nibhatāṃ deyān mukundo mudam || GG_11.36 ||</l></p>\n\n<p>(12)</p>\n\n<p>dvādaśaḥ sargaḥ\nsuprīta-pītāmbaraḥ</p>\n\n<lg>\n<l>gatavati sakhī-vṛnde'manda-trapā-bhara-nirbhara-smara-paravaśākūta-sphīta-smita-snapitādharam |</l>\n<l>sarasa-manasaṃ dṛṣṭvā rādhāṃ muhur nava-pallava-prasava-śayane nikṣiptākṣīm uvāca hariḥ priyām || GG_12.1 ||</l>\n</lg>\n\n<p>|| prabandhaḥ 23 ||</p>\n\n<p><hi rend='it'>vibhāsa-rāgaikatāli-tālābhyāṃ gīyate</hi> |</p>\n\n<lg>\n<l>kiśalaya-śayana-tale kuru kāmini caraṇa-nalina-viniveśam |</l>\n<l>tava pada-pallava-vairi-parābhavam idam anubhavatu suveśaṃ || GG_12.2 ||</l>\n</lg>\n\n<p>kṣaṇam adhunā nārāyaṇam anugatam anusara rādhike || dhruva ||</p>\n\n<lg>\n<l>kara-kamalena karomi caraṇam aham āgamitāsi vidūram |</l>\n<l>kṣaṇam upakuru śayanopari mām iva nūpuram anugati-śūram || GG_12.3 ||</l>\n</lg>\n\n<lg>\n<l>vadana-sudhā-nidhi-galitam amṛtam iva racaya vacanam anukūlam |</l>\n<l>viraham ivāpanayāmi payodhara-rodhakam urasi dukūlaṃ || GG_12.4 ||</l>\n</lg>\n\n<lg>\n<l>priya-parirambhaṇa-rabhasa-valitam iva pulakitam atiduravāpam |</l>\n<l>mad-urasi kuca-kalaśaṃ viniveśaya śoṣaya manasija-tāpam || GG_12.5 ||</l>\n</lg>\n\n<lg>\n<l>adhara-sudhā-rasam upanaya bhāmini jīvaya mṛtam iva dāsam |</l>\n<l>tvayi vinihita-manasaṃ virahānala-dagdha-vapuṣam avilāsam || GG_12.6 ||</l>\n</lg>\n\n<lg>\n<l>śaśi-mukhi mukharaya maṇi-raśanā-guṇam anuguṇa-kaṇṭha-ninādam |</l>\n<l>śruti-yugale pika-ruta-vikale mama śamaya cirād avasādam || GG_12.7 ||</l>\n</lg>\n\n<lg>\n<l>mām ativiphala-ruṣā vikalī-kṛtam avalokitum adhunedam |</l>\n<l>lajjitam iva nayanaṃ tava viramati visṛja vṛthā rati-khedam || GG_12.8 ||</l>\n</lg>\n\n<p><hi rend='bold'>NOTE:</hi> {sṛjasi iti <hi rend='it'>ni-</hi>pāṭhaḥ.}\n<hi rend='bold'>NOTE:</hi> <hi rend='it'>{mīlitaṃ lajjitam iva nayanaṃ tava virama visṛja rati-khedam</hi> iti tu haridāsa-dāsasya pāṭhaḥ.}</p>\n\n<lg>\n<l>śrī-jayadeva-bhaṇitam idam anupada-nigadita-madhuripu-modam |</l>\n<l>janayatu rasika-janeṣu manorama-rati-rasa-bhāva-vinodam || GG_12.9 ||</l>\n</lg>\n\n<p>* * * * *</p>\n\n<p>pratyūhaḥ pulakāṅkureṇa niviḍa-leśa-nimeṣeṇa ca krīḍākūta-vilokite'dhara-sudhā-pāne kathā-kelibhiḥ |\n<hi rend='bold'>NOTE:</hi> {narmabhiḥ iti haridāsa-dāsa-pāṭhaḥ.}\n<l>ānandādhigamena manmatha-kalā-yuddhe'pi yasminn abhūd udbhūtaḥ sa tayor babhūva suratārambhaḥ priyambhāvukaḥ || GG_12.10 ||</l></p>\n\n<lg>\n<l>dorbhyāṃ saṃyamitaḥ payodhara-bhareṇāpīḍitaḥ pāṇijair āviddho daśanaiḥ kṣatādhara-puṭaḥ śroṇī-taṭenāhataḥ |</l>\n<l>hastenānamitaḥ kace'dhara-madhu-syandena saṃmohitaḥ kāntaḥ kām api tṛptim āpa tad aho kāmasya vāmā gatiḥ || GG_12.11 ||</l>\n</lg>\n\n<p>mārāṅke rati-keli-saṅkula-raṇārambhe tayā sāhasa-prāyaṃ kānta-jayāya kiṃcid upari prārambhi yat-sambhramāt |\n<hi rend='bold'>NOTE:</hi> {vāmāṅge iti <hi rend='it'>ni-</hi>pāṭhaḥ. }\n<l>niṣpandā jaghana-sthalī śithilitā dor-vallir utkampitaṃ vakṣo mīlitam akṣi pauruṣa-rasaḥ strīṇāṃ kutaḥ sidhyati || GG_12.12 ||</l></p>\n\n<p>tasyāḥ pāṭala-pāṇijāṅkitam uro nidrā-kaṣāye dṛśau nirdhautādhara-śonimā vilulita-srasta-srajo mūrdha-jaḥ |\n<hi rend='bold'>NOTE:</hi> {nirdhauto'dhara iti haridāsaḥ.}\n<hi rend='bold'>NOTE:</hi> {vilulitāḥ iti haridāsaḥ.}\n<l>kāñcī-dāma dara-ślathāñcalam iti prātar nikhātair dṛśor ebhiḥ kāma-śarais tad adbhutam abhūt patyur manaḥ kīlitaṃ || GG_12.13 ||</l></p>\n\n<p>vyālolaḥ keśa-pāśas taralitam alakaiḥ sveda-mokṣau kapolau kliṣṭā bimbādhara-śrīḥ kuca-kalaśa-rucā hāritā hāra-yaṣṭiḥ |\n<hi rend='bold'>NOTE:</hi> {vyākośa iti <hi rend='it'>ni-</hi>pāṭhaḥ.}\n<hi rend='bold'>NOTE:</hi> {lolau iti haridāsaḥ.}\n<hi rend='bold'>NOTE:</hi> {daṣṭā iti ca.}\n<l>kāñcī-kāntir hatāśā stana-jaghana-padaṃ pāṇinācchādya sadyaḥ paśyantī satrapā sā tad api vilulitā mugdha-kantir dhinoti || GG_12.14 ||</l></p>\n\n<p><hi rend='bold'>NOTE:</hi> {kāñcī kāñcid gatāśāṃ iti haridāsaḥ.}\n<hi rend='bold'>NOTE:</hi> {satrapaṃ māṃ iti haridāsaḥ.}\n<hi rend='bold'>NOTE:</hi> {vilulita-srag-dhareyaṃ iti haridāsaḥ.}</p>\n\n<p>īṣan-mīlita-dṛṣṭi mugdha-vilasat-śītkāra-dhārā-vaśād avyaktākula-keli-kāku-vikasad-dantāṃśu-dhautādharam |\n<hi rend='bold'>NOTE:</hi> {mīlad-dṛṣṭi milat-kapola-pulakaṃ iti haridāsa-dāsa-pāṭhaḥ.}\n<l>śānta-stabdha-payodharaṃ bhṛśa-pariṣvaṅgāt kuraṅgī-dṛśo harṣotkarṣa-vimukta-niḥsaha-tanor dhanyo dhayaty ānanaṃ || GG_12.15 ||</l></p>\n\n<p><hi rend='bold'>NOTE:</hi> {śyāmottuṅga-payodharopari pariṣvaṅgī iti haridāsa-dāsa-pāṭhaḥ.}</p>\n\n<p>atha sahasā suprītaṃ suratānte sā nitānta-khinnāṅgi |\n<hi rend='bold'>NOTE:</hi> {iti sahasā nigadantaṃ iti haridāsa-dhṛta-pāṭhāntaraḥ.}\n<l>rādhā jagāda sādaram idam ānandena govindam || GG_12.16 ||</l></p>\n\n<p>|| prabandhaḥ 24 ||</p>\n\n<p><hi rend='it'>rāmakari-rāga-yati-tālābhyāṃ gīyate</hi> |</p>\n\n<lg>\n<l>kuru yadu-nandana candana-śiśiratareṇa kareṇa payodhare |</l>\n<l>mṛga-mada-patrakam atra mano-bhava-maṅgala-kalaśa-sahodare || GG_12.17 ||</l>\n</lg>\n\n<p>nijagāda sā yadu-nandane krīḍati hṛdaya-nandane ||dhruva||||</p>\n\n<p>ali-kula-gañjanam añjanakaṃ rati-nāyaka-sāyaka-mocane |\n<hi rend='bold'>NOTE:</hi> {gañjana-sañjanakaṃ iti haridāsasya pāṭhaḥ.}\n<l>tvad-adhara-cumbana-lambita-kajjalam ujjvalaya priya locane || GG_12.18 ||</l></p>\n\n<lg>\n<l>nayana-kuraṅga-taraṅga-vikasa-nirāsa-kare śruti-maṇḍale |</l>\n<l>manasija-pāśa-vilāsa-dhare śubha-veśa niveśaya kuṇḍale || GG_12.19 ||</l>\n</lg>\n\n<lg>\n<l>bhramara-cayaṃ racayantam upari ruciraṃ suciraṃ mama sammukhe |</l>\n<l>jita-kamale vimale parikarmaya narma-janakam alakaṃ mukhe || GG_12.20 ||</l>\n</lg>\n\n<lg>\n<l>mṛga-mada-rasa-valitaṃ lalitaṃ kuru tilakam alika-rajani-kare |</l>\n<l>vihita-kalaṅka-kalaṃ kamalānana viśramita-śrama-sīkare || GG_12.21 ||</l>\n</lg>\n\n<lg>\n<l>mama rucire cikure kuru mānada manasija-dhvaja-cāmare |</l>\n<l>rati-galite lalite kusumāni śikhaṇḍi-śikhaṇḍaka-ḍāmare || GG_12.22 ||</l>\n</lg>\n\n<lg>\n<l>sarasa-ghane jaghane mama śambara-dāraṇa-vāraṇa-kandare |</l>\n<l>maṇi-raśanā-vasanābharaṇāni śubhāśaya vāsaya sundare || GG_12.23 ||</l>\n</lg>\n\n<lg>\n<l>śrī-jayadeva-vacasi rucire sadayaṃ hṛdayaṃ kuru maṇḍane |</l>\n<l>hari-caraṇa-smaraṇāmṛta-nirmita-kali-kaluṣa-jvara-khaṇḍane || GG_12.24 ||</l>\n</lg>\n\n<p>* * * * *</p>\n\n<p>racaya kucayoś citraṃ patraṃ kuruṣva kapolayor ghaṭaya jaghane kāñcīṃ mugdha-srajā kavarī-bharaṃ |\n<hi rend='bold'>NOTE:</hi> {patraṃ citraṃ iti haridāsaḥ.}\n<hi rend='bold'>NOTE:</hi> {kāñcīm añca srajā iti haridāsaḥ.}\n<l>kalaya valaya-śreṇīṃ pāṇau pade maṇi-nūpurāv iti nigaditaḥ prītaḥ pitāmbaro'pi tathākarot || GG_12.25 ||</l></p>\n\n<lg>\n<l>paryaṅkī-kṛta-nāga-nāyaka-phaṇā-śreṇī-maṇīnāṃ gaṇe saṅkrānta-pratibimba-saṃvalanayā bibhrad-vibhu-prakriyām |</l>\n<l>pādāmbho-ruha-dhāri-vāridhi-sutām akṣṇāṃ didṛkṣuḥ śataiḥ kāya-vyūham iva-carann apacitau bhūyo hariḥ pātu vaḥ || GG_12.26 ||</l>\n</lg>\n\n<p><hi rend='bold'>NOTE:</hi> {upacitī-bhūto iti haridāsaḥ.}</p>\n\n<lg>\n<l>tvām aprāpya mayi svayaṃvara-parāṃ kṣīroda-tīrodare śaṅke sundari kālakūṭam apiban mūḍho mṛḍānī-patiḥ |</l>\n<l>itthaṃ pūrva-kathābhir anya-manasā vikṣipya vakṣo'ñcalaṃ rādhāyāḥ stana-korakopari-milan-netro hariḥ pātu vaḥ || GG_12.27 ||</l>\n</lg>\n\n<p><hi rend='bold'>NOTE:</hi> {padmāyāḥ iti haridāsaḥ.}</p>\n\n<lg>\n<l>yad gāndharva-kalāsu kauśalam anudhyānaṃ ca yad vaiṣṇavaṃ yac chṛṅgāra-viveka-tattva-racanā-kāvyeṣu līlāyitam |</l>\n<l>tat sarvaṃ jayadeva-paṇḍita-kaveḥ kṛṣṇaika-tānātmanaḥ sānandāḥ pariśodhayantu sudhiyaḥ śrī-gīta-govindataḥ || GG_12.28 ||</l>\n</lg>\n\n<p><hi rend='bold'>NOTE:</hi> {This verse appears as number 26 in the Haridāsa edition.}</p>\n\n<lg>\n<l>sādhūnāṃ svata eva saṃmatir iha syād eva bhaktyārthinām ālocya grathana-śramaṃ ca vidusām asmin bhaved ādaraḥ |</l>\n<l>ye kecit para-kṛty-upaśruti-parās tān arthaye mat-kṛtiṃ bhūyo vīkṣya vadanto avadyam iha cet sā vāsanā sthāsyati || GG_12.29 ||</l>\n</lg>\n\n<lg>\n<l>śrī-bhojadeva-prabhavasya rāmādevī-suta-śrī-jayadevakasya |</l>\n<l>parāśarādi-priya-varga-kaṇṭhe śrī-gīta-govinda-kavitvam astu || GG_12.30 ||</l>\n</lg>\n\n<p><hi rend='bold'>NOTE:</hi> {bandhu iti ha-pāṭhaḥ.}\n<hi rend='bold'>NOTE:</hi> {This verse is the last in some editions. }\n<lg>\n<l>sādhvī mādhvīka cintā na bhavati bhavataḥ śarkare karkaśāsi drākṣe drakṣyanti ke tvām amṛta mṛtam asi kṣīra nīraṃ rasaste |</l>\n<l>mākanda kranda kāntādhara dhara na tulāṃ gaccha yacchanti bhāvaṃ yāvac chṛṅgāra-sāraṃ śubham iva jayadevasya vaidagdhya-vācaḥ || GG_12.31 ||</l>\n</lg></p>\n\n<p><hi rend='bold'>NOTE:</hi> {This verse is not found in Narayana Maharaja's edition of Gīta-govinda, even though there is a Bāla-bodhinī ṭīkā for it.}</p>\n\n<lg>\n<l>itthaṃ keli-tatir vihṛtya yamunā-kūle samaṃ rādhayā tad-romāvali-mauktikāvali-yuge veṇī-bhramaṃ bibhrati |</l>\n<l>tatrāhlādi-kuca-prayāga-phalayor lipsāvator hastayor vyāpārāḥ puruṣottamasya dadatu sphītāṃ mudaṃ sampadaṃ || GG_12.32 ||</l>\n</lg>\n\n<p><hi rend='bold'>NOTE:</hi> {This verse does not seem to be in those editions that follow Bāla-bodhinī. It's in the Kulkarni and Nirnaya-sāgara editions.}</p>\n\n<p>iti śrī-jayadeva kṛtau śrī-śrī-gīta-govinda-mahā-kāvye\nsuprīta-pītāmbaro nāma dvādaśa sargaḥ</p>\n\n<p>samāptam idaṃ kāvyam</p>\n\n  </body>\n\n"
}