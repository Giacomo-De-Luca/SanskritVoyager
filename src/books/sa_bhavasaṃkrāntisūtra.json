{
  "title": "sa_bhavasaṃkrāntisūtra",
  "body": "<body xmlns='http://www.tei-c.org/ns/1.0'>\n\n<p>Bhavasaṅkrāntisūtram</p>\n\n<p>namassarvabuddhabodhisattvebhyaḥ /</p>\n\n<p>1. evaṃ mayā śrutam / ekasmin samaye bhagavān rājagṛhe viharati sma kalantakanivāse veṇuvane mahatā bhikṣusaṅaghena sārdhaṃ dviśatapacāśadbhiḥ bhikṣubhiḥ saṃbahulaiśca bodhisattvamahāsattvaiḥ / atha bhagavānanekaśatasahasraparivāraparivṛtaḥ purato 'valokya dharmaṃ deśayati sma / ādau kalyāṇaṃ madhye kalyāṇamavasāne kalyāṇaṃ svarthaṃ suvyajanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ prakāśayati sma //</p>\n\n<p>2. tadā magadharājaḥ śreṇyo vimvisāraḥ mahātā rājavibhavena mahatā ca rājabalena rājagṛhānmahānagarānniṣkramya yena veṇuvanaṃ yena ca bhagavān tenopasaṅakramīt / upasaṅakramya bhagavataḥ pādau śirasā abhivandya triḥ pradakṣiṇīkṛtya ekānte atiṣṭhat / ekānte sthitvā magadharājaḥ śreṇyo bimbisāraḥ bhagavantametadavocat / kathaṃ bhagavan kṛtaṃ karma saṃcayaṃ pratirudhya ciraniruddhaṃ maraṇakāla upasthitaṃ manaso 'bhimukhībhavati / sūnyeṣu sarvasaṃskāreṣu kathaṃ karmaṇāmavipraṇāśo 'sti //</p>\n\n<p>3. evamukte bhagavān magadharājaṃ śreṇyaṃ bimbisārametadavocat / tadyathā mahārāja puruṣaḥ suptaḥ svapne janapadakalyāṇyā striyā sārdhaṃ paricaret / sa śayitavibuddhaḥ janapadakalyāṇīṃ tāṃ striyamanusmaret / tatkiṃ manyase mahārāja svapne sā janapadakalyāṇī strī //</p>\n\n<p>4. āha! nohīdaṃ bhagavan //</p>\n\n<p>5. bhagavānāha!tat kiṃ manyase mahārāja api nu sa puruṣaḥ kiṃ paṇḍitajātīyo bhavet / yaḥ svapne janapadakalyāṇīṃ striyamabhiniviśet //</p>\n\n<p>6. āha! nohīdaṃ bhagavan! tatkasya hetoḥ / atyantatayā tu bhagavan svapne janapadakalyāṇī strī na saṃvidyate / nopalabhyate / kutaḥ punaranayāsārdhaṃ paricaraṇā / evaṃ vighātasya klamathasya bhāgī syāt //</p>\n\n<p>7. bhagavānāha!evameva mahārāja balo 'śrutavān pṛthagjanaścakṣuṣā rūpāṇi ddaṣṭvā saumanasyasthānīyāni rūpāṇyabhiniviśet / abhiniviṣṭa anurajyate / anuraktaḥ saṃrajyate / saṃrakto rāgajaṃ dveṣajaṃ mohajaṃ karma kāyavāṅmanobhirabhisaṃskaroti / tacca karma abhisaṃskṛtaṃ nirudhyate / niruddhaṃ na pūrvāṃ diśaṃ niśritya tiṣṭhati / na dakṣiṇām / na paścimām / nottarām / nordhvam / nādhaḥ / na vidiśaṃ niśritya tiṣṭhati / tat karma kadācinmaraṇa kālasamaya upasthite tatsabhāgasya karmaṇaḥ kṣayāt caramavijñāne niruddhe manaso 'bhimukhībhavati / tadyathāpi nāma suptaśayitavibuddhasya janapadakalyāṇi strī / evam hi mahārāja caramavijñānaṃ nirudhyate / aupapattyaṃśikaṃ prathamavijñānaṃ utpadyate / yadi vā deve / yadi vā mānuṣe / yadi vāsure / yadi vā narakeṣu / yadi vā tiryagyoniṣu / yadi vā preteṣu /</p>\n\n<p>tasya ca mahārāja prathamavijñānasya samanantaraniraddhasya tatsabhāgā cittasaṃtatiḥ pravartate / yatra vipākasya pratisaṃvedanā prajñāyate / tatra mahārāja na kaściddharmaḥ asmāt lokātparalokaṃ saṅkrāmati / cyutyupapattī ca prajñāyete / tatra mahārāja yaścaramavijñānasya nirodhaḥ / sā cyutiriti saṃjñā / yaḥ prathamavijñānasya prādurbhāvaḥ / sopapattiriti / caramavijñānaṃ mahārāja nirodhe 'pi na svacidgacchati / aupapattyaṃśikaṃ prathamavijñānamutpāde 'pi na kutaścidāgacchati / tat kasya hetoḥ /\nsvabhāvarahitatvāt / tatra mahārāja caramavijñānaṃ caramavijñānena śūnyam / cyutiścayutyā śūnyā / karma karmaṇā śūnyam / prathamavijñānaṃ prathamavijñānena śūnyam / upapattirupapattyā śūnyā / karmaṇāmavipraṇāśaścaprajñāyate / prathamavijñānasya mahārāja aupapattyaṃśikasya samanantaraniruddhasya nirantarā cittasantatiḥ pravartate / yatra vipākasya pratisaṃvedanī prajñāyate / evaṃ bhagavānāha / sugata evamuktvā anyadevamavocat śāstā //</p>\n\n<lg>\n<l>8. sarvametannāmamātraṃ saṃjñāmātre pratiṣṭhitam /</l>\n<l>abhidhānātpṛthakbhūtamabhidheyaṃ na vidyate //</l>\n</lg>\n\n<lg>\n<l>9. yena yena hi nāmnā vai yo yo dharmo 'bhilapyate /</l>\n<l>nāsau saṃvidyate tatra dharmāṇāṃ sā hi dharmatā //</l>\n</lg>\n\n<lg>\n<l>10. nāmnā hi nāmatā śūnyā nāmnā nāma na vidyate /</l>\n<l>anāmakāḥ sarvadharmā nāmna tu paridīpitāḥ //</l>\n</lg>\n\n<lg>\n<l>11. ime dharmā asantaśca kalpanāyāḥ samuddhitāḥ /</l>\n<l>sāpyatra kalpanā śūnyā yayā śūnyā vikalpitāḥ //</l>\n</lg>\n\n<lg>\n<l>12. cakṣūrūpaṃ paśyatīti samyagdraṣṭrā yaducyate /</l>\n<l>mithyāśraddhastha lokasya tatsatyaṃ saṃvṛtīritam //</l>\n</lg>\n\n<lg>\n<l>13. sāmagrayā darśanaṃ yatra prakāśayati nāyakaḥ /</l>\n<l>prāhopacārabhūmiṃ tāṃ paramārthasya buddhimān //</l>\n</lg>\n\n<lg>\n<l>14. na cakṣūḥ prekṣate rūpaṃ mano dharmānna vetti ca /</l>\n<l>etattu paramaṃ satyaṃ yatra loko na gāhate //</l>\n</lg>\n\n<p>15. evamavocadbhagavān / magadhadeśarājaḥ śreṇyaḥ bimbisāraḥ te bodhisattvāste ca bhikṣavaḥ sadevamānuṣāsuragandharvaśca loko muditvā bhagavato bhāṣitamabhyanandan //</p>\n\n<p>āryabhavasaṅkrāntirnāma mahāyānasūtraṃ saṃpūrṇam /</p>\n\n  </body>\n\n"
}