{
  "title": "sa_śāntideva-bodhicaryāvatāra-alt",
  "body": "<body xmlns='http://www.tei-c.org/ns/1.0'>\n<div>\n<p>Śāntidevaviracitaḥ bodhicaryāvatāraḥ /</p>\n\n<p>|| om namo buddhāya ||</p>\n\n<p>1 Bodhicittānuśaṃso nāma prathamaḥ paricchedaḥ /</p>\n\n<lg>\n<l>sugatān sasutān sadharmakāyān praṇipatyādarato 'khilāṃśca vandyān /</l>\n<l>sugatātmajasaṃvarāvatāraṃ kathayiṣyāmi yathāgamaṃ samāsāt // SBca_1.1 //</l>\n</lg>\n\n<lg>\n<l>na hi kiṃcidapūrvamatra vācyaṃ na ca saṃgrathanakauśalaṃ mamāsti /</l>\n<l>ata eva na me parārthacintā svamano vāsayituṃ kṛtaṃ mayedam // SBca_1.2 //</l>\n</lg>\n\n<lg>\n<l>mama tāvadanena yāti vṛddhiṃ kuśalaṃ bhāvayituṃ prasādavegaḥ /</l>\n<l>atha matsamadhātureva paśyed aparo 'pyenamato 'pi sārthako 'yam // SBca_1.3 //</l>\n</lg>\n\n<lg>\n<l>kṣaṇasaṃpadiyaṃ sudurlabhā pratilabdhā puruṣārthasādhanī /</l>\n<l>yadi nātra vicintyate hitaṃ punarapyeṣa samāgamaḥ kutaḥ // SBca_1.4 //</l>\n</lg>\n\n<lg>\n<l>rātrau yathā meghaghanāndhakāre vidyut kṣaṇaṃ darśayati prakāśam /</l>\n<l>buddhānubhāvena tathā kadācil lokasya puṇyeṣu matiḥ kṣaṇaṃ syāt // SBca_1.5 //</l>\n</lg>\n\n<lg>\n<l>tasmācchubhaṃ durbalameva nityaṃ balaṃ tu pāpasya mahatsughoram /</l>\n<l>tajjīyate 'nyena śubhena kena saṃbodhicittaṃ yadi nāma na syāt // SBca_1.6 //</l>\n</lg>\n\n<lg>\n<l>kalpānanalpān pravicintayadbhi rdṛṣṭaṃ munīndrairhitametadeva /</l>\n<l>yataḥ sukhenaiva sukhaṃ pravṛddham utplāvayatyapramitāñjanaughān // SBca_1.7 //</l>\n</lg>\n\n<lg>\n<l>bhavaduḥkhaśatāni tartukāmairapi sattvavyasanāni hartukāmaiḥ /</l>\n<l>bahusaukhyaśatāni bhoktukāmair na vimocyaṃ hi sadaiva bodhicittam // SBca_1.8 //</l>\n</lg>\n\n<lg>\n<l>bhavacārakabandhano varākaḥ sugatānāṃ suta ucyate kṣaṇena /</l>\n<l>sanarāmaralokavandanīyo bhavati smodita eva bodhicitte // SBca_1.9 //</l>\n</lg>\n\n<lg>\n<l>aśucipratimāmimāṃ gṛhītvā jinaratnapratimāṃ karotyanarghām /</l>\n<l>rasajātamatīva vedhanīyaṃ sudṛḍhaṃ gṛhṇata bodhicittasaṃjñam // SBca_1.10 //</l>\n</lg>\n\n<lg>\n<l>suparīkṣitamaprameyadhībhir bahumūlyaṃ jagadekasārthavāhaiḥ /</l>\n<l>gatipattanavipravāsaśīlāḥ sudṛḍhaṃ gṛhṇata bodhicittaratnam // SBca_1.11 //</l>\n</lg>\n\n<lg>\n<l>kadalīva phalaṃ vihāya yāti kṣayamanyat kuśalaṃ hi sarvameva /</l>\n<l>satataṃ phalati kṣayaṃ na yāti prasavatyeva tu bodhicittavṛkṣaḥ // SBca_1.12 //</l>\n</lg>\n\n<lg>\n<l>kṛtvāpi pāpāni sudāruṇāni yadāśrayāduttarati kṣaṇena /</l>\n<l>śūrāśrayeṇeva mahābhayāni nāśrīyate tatkathamajñasattvaiḥ // SBca_1.13 //</l>\n</lg>\n\n<lg>\n<l>yugāntakālānalavanmahānti pāpāni yannirdahati kṣaṇena /</l>\n<l>yasyānuśaṃsānamitānuvāca maitreyanāthaḥ sudhanāya dhīmān // SBca_1.14 //</l>\n</lg>\n\n<lg>\n<l>tadbodhicittaṃ dvividhaṃ vijñātavyaṃ samāsataḥ /</l>\n<l>bodhipraṇidhicittaṃ ca bodhiprasthānameva ca // SBca_1.15 //</l>\n</lg>\n\n<lg>\n<l>gantukāmasya gantuśca yathā bhedaḥ pratīyate /</l>\n<l>tathā bhedo 'nayorjñeyo yāthāsaṃkhyena paṇḍitaiḥ // SBca_1.16 //</l>\n</lg>\n\n<lg>\n<l>bodhipraṇidhicittasya saṃsāre 'pi phalaṃ mahat /</l>\n<l>na tvavicchinnapuṇyatvaṃ yathā prasthānacetasaḥ // SBca_1.17 //</l>\n</lg>\n\n<lg>\n<l>yataḥ prabhṛtyaparyantasattvadhātupramokṣaṇe /</l>\n<l>samādadāti taccittamanivartyena cetasā // SBca_1.18 //</l>\n</lg>\n\n<lg>\n<l>tataḥprabhṛti suptasya pramattasyāpyanekaśaḥ /</l>\n<l>avicchinnāḥ puṇyadhārāḥ pravartante nabhaḥsamāḥ // SBca_1.19 //</l>\n</lg>\n\n<lg>\n<l>idaṃ subāhupṛcchāyāṃ sopapattikamuktavān /</l>\n<l>hīnādhimuktisattvārthaṃ svayameva tathāgataḥ // SBca_1.20 //</l>\n</lg>\n\n<lg>\n<l>śiraḥśūlāni sattvānāṃ nāśayāmīti cintayan /</l>\n<l>aprameyeṇa puṇyena gṛhyate sma hitāśayaḥ // SBca_1.21 //</l>\n</lg>\n\n<lg>\n<l>kimutāpratimaṃ śūlamekaikasya jihīrṣataḥ /</l>\n<l>aprameyaguṇaṃ sattvamekaikaṃ ca cikīrṣataḥ // SBca_1.22 //</l>\n</lg>\n\n<lg>\n<l>kasya mātuḥ piturvāpi hitāśaṃseyamīdṛśī /</l>\n<l>devatānāmṛṣīṇāṃ vā brahmaṇāṃ vā bhaviṣyati // SBca_1.23 //</l>\n</lg>\n\n<lg>\n<l>teṣāmeva ca sattvānāṃ svārthe 'pyeṣa manorathaḥ /</l>\n<l>notpannapūrvaḥ svapne 'pi parārthe saṃbhavaḥ kutaḥ // SBca_1.24 //</l>\n</lg>\n\n<lg>\n<l>sattvaratnaviśeṣo 'yamapūrvo jāyate katham /</l>\n<l>yatparārthāśayo 'nyeṣāṃ na svārthe 'pyupajāyate // SBca_1.25 //</l>\n</lg>\n\n<lg>\n<l>jagadānandabījasya jagadduḥkhauṣadhasya ca /</l>\n<l>cittaratnasya yatpuṇyaṃ tatkathaṃ hi pramīyatām // SBca_1.26 //</l>\n</lg>\n\n<lg>\n<l>hitāśaṃsanamātreṇa buddhapūjā viśiṣyate /</l>\n<l>kiṃ punaḥ sarvasattvānāṃ sarvasaukhyārthamudyamāt // SBca_1.27 //</l>\n</lg>\n\n<lg>\n<l>duḥkhamevābhidhāvanti duḥkhaniḥsaraṇāśayā /</l>\n<l>sukhecchayaiva saṃmohāt svasukhaṃ ghnanti śatruvat // SBca_1.28 //</l>\n</lg>\n\n<lg>\n<l>yasteṣāṃ sukharaṅkāṇāṃ pīḍitānāmanekaśaḥ /</l>\n<l>tṛptiṃ sarvasukhaiḥ kuryātsarvāḥ pīḍāśchinatti ca // SBca_1.29 //</l>\n</lg>\n\n<lg>\n<l>nāśayatyapi saṃmohaṃ sādhustena samaḥ kutaḥ /</l>\n<l>kuto vā tādṛśaṃ mitraṃ puṇyaṃ vā tādṛśaṃ kutaḥ // SBca_1.30 //</l>\n</lg>\n\n<lg>\n<l>kṛte yaḥ pratikurvīta so 'pi tāvatpraśasyate /</l>\n<l>avyāpāritasādhustu bodhisattvaḥ kimucyatām // SBca_1.31 //</l>\n</lg>\n\n<lg>\n<l>katipayajanasattradāyakaḥ kuśalakṛdityabhipūjyate janaiḥ /</l>\n<l>kṣaṇamaśanakamātradānataḥ saparibhavaṃ divasārdhayāpanāt // SBca_1.32 //</l>\n</lg>\n\n<lg>\n<l>kimu niravadhisattvasaṃkhyayā niravadhikālamanuprayacchataḥ /</l>\n<l>gaganajanaparikṣayākṣayaṃ sakalamanorathasaṃprapūraṇam // SBca_1.33 //</l>\n</lg>\n\n<lg>\n<l>iti sattrapatau jinasya putre kaluṣaṃ sve hṛdaye karoti yaśca /</l>\n<l>kaluṣodayasaṃkhyayā sa kalpān narakeṣvāvasatīti nātha āha // SBca_1.34 //</l>\n</lg>\n\n<lg>\n<l>atha yasya manaḥ prasādameti prasavettasya tato 'dhikaṃ phalam /</l>\n<l>mahatā hi balena pāpakaṃ jinaputreṣu śubhaṃ tvayatnataḥ // SBca_1.35 //</l>\n</lg>\n\n<lg>\n<l>teṣāṃ śarīrāṇi namaskaromi yatroditaṃ tadvaracittaratnam /</l>\n<l>yatrāpakāro 'pi sukhānubandhī sukhākarāṃstān śaraṇaṃ prayāmi // SBca_1.36 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ bodhicittānuśaṃsāvivaraṇaṃ nāma prathamaḥ paricchedaḥ ||</p>\n\n</div>\n<div>\n\n<p>2 Pāpadeśanā nāma dvitīyaḥ paricchedaḥ /</p>\n\n<lg>\n<l>taccittaratnagrahaṇāya samyak pūjāṃ karomyeṣa tathāgatānām /</l>\n<l>saddharmaratnasya ca nirmalasya buddhātmajānāṃ ca guṇodadhīnām // SBca_2.1 //</l>\n</lg>\n\n<lg>\n<l>yāvanti puṣpāṇi phalāni caiva bhaiṣajyajātāni ca yāni santi /</l>\n<l>ratnāni yāvanti ca santi loke jalāni ca svacchamanoramāṇi // SBca_2.2 //</l>\n</lg>\n\n<lg>\n<l>mahīdharā ratnamayāstathānye vanapradeśāśca vivekaramyāḥ /</l>\n<l>latāḥ sapuṣpābharaṇojjvalāśca drumāśca ye satphalanamraśākhāḥ // SBca_2.3 //</l>\n</lg>\n\n<lg>\n<l>devādilokeṣu ca gandhadhūpāḥ kalpadrumā ratnamayāśca vṛkṣāḥ /</l>\n<l>sarāṃsi cāmbhoruhabhūṣaṇāni haṃsasvanātyantamanoharāṇi // SBca_2.4 //</l>\n</lg>\n\n<lg>\n<l>akṛṣṭajātāni ca śasyajātāny anyāni vā pūjyavibhūṣaṇāni /</l>\n<l>ākāśadhātuprasarāvadhīni sarvāṇyapīmānyaparigrahāṇi // SBca_2.5 //</l>\n</lg>\n\n<lg>\n<l>ādāya buddhyā munipuṃgavebhyo niryātayāmyeṣa saputrakebhyaḥ /</l>\n<l>gṛhṇantu tanme varadakṣiṇīyā mahākṛpā māmanukampamānāḥ // SBca_2.6 //</l>\n</lg>\n\n<lg>\n<l>apuṇyavānasmi mahādaridraḥ pūjārthamanyanmama nāsti kiṃcit /</l>\n<l>ato mamārthāya parārthacittā gṛhṇantu nāthā idamātmaśaktyā // SBca_2.7 //</l>\n</lg>\n\n<lg>\n<l>dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /</l>\n<l>parigrahaṃ me kurutāgrasattvā yuṣmāsu dāsatvamupaimi bhaktyā // SBca_2.8 //</l>\n</lg>\n\n<lg>\n<l>parigraheṇāsmi bhavatkṛtena nirbhīrbhave sattvahitaṃ karomi /</l>\n<l>pūrvaṃ ca pāpaṃ samatikramāmi nānyacca pāpaṃ prakaromi bhūyaḥ // SBca_2.9 //</l>\n</lg>\n\n<lg>\n<l>ratnojjvalastambhamanorameṣu muktāmayodbhāsivitānakeṣu /</l>\n<l>svacchojjvalasphāṭikakuṭṭimeṣu sugandhiṣu snānagṛheṣu teṣu // SBca_2.10 //</l>\n</lg>\n\n<lg>\n<l>manojñagandhodakapuṣpapūrṇaiḥ kumbhairmahāratnamayairanekaiḥ /</l>\n<l>snānaṃ karomyeṣa tathāgatānāṃ tadātmajānāṃ ca sagītivādyam // SBca_2.11 //</l>\n</lg>\n\n<lg>\n<l>pradhūpitairghautamalairatulyair vastraiśca teṣāṃ tanumunmṛṣāmi /</l>\n<l>tataḥ suraktāni sudhūpitāni dadāmi tebhyo varacīvarāṇi // SBca_2.12 //</l>\n</lg>\n\n<lg>\n<l>divyairmṛduślakṣṇavicitraśobhair vastrairalaṃkāravaraiśca taistaiḥ /</l>\n<l>samantabhadrājitamañjughoṣalokeśvarādīnapi maṇḍayāmi // SBca_2.13 //</l>\n</lg>\n\n<lg>\n<l>sarvatrisāhasravisārigandhair gandhottamaistānanulepayāmi /</l>\n<l>sūttaptasūnmṛṣṭasudhautahemaprabhojjvalān sarvamunīndrakāyān // SBca_2.14 //</l>\n</lg>\n\n<lg>\n<l>māndāravendīvaramallikādyaiḥ sarvaiḥ sugandhaiḥ kusumairmanojñaiḥ /</l>\n<l>abhyarcayābhyarcyatamān munīndrān sragbhiśca saṃsthānamanoramābhiḥ // SBca_2.15 //</l>\n</lg>\n\n<lg>\n<l>sphītasphuradgandhamanoramaiśca tān dhūpameghairupadhūpayāmi /</l>\n<l>bhojyaiśca khādyairvividhaiśca peyais tebhyo nivedyaṃ ca nivedayāmi // SBca_2.16 //</l>\n</lg>\n\n<lg>\n<l>ratnapradīpāṃśca nivedayāmi suvarṇapadmeṣu niviṣṭapaṅktīn /</l>\n<l>gandhopalipteṣu ca kuṭṭimeṣu kirāmi puṣpaprakarān manojñān // SBca_2.17 //</l>\n</lg>\n\n<lg>\n<l>pralambamuktāmaṇihāraśobhān ābhāsvarān diṅmukhamaṇḍanāṃstān /</l>\n<l>vimānameghān stutigītaramyān maitrīmayebhyo 'pi nivedayāmi // SBca_2.18 //</l>\n</lg>\n\n<lg>\n<l>suvarṇadaṇḍaiḥ kamanīyarūpaiḥ saṃsaktamuktāni samucchritāni /</l>\n<l>pradhārayāmyeṣa mahāmunīnāṃ ratnātapatrāṇyatiśobhanāni // SBca_2.19 //</l>\n</lg>\n\n<lg>\n<l>ataḥ paraṃ pratiṣṭhantāṃ pūjāmeghā manoramāḥ /</l>\n<l>tūryasaṃgītimeghāśca sarvasattvapraharṣaṇāḥ // SBca_2.20 //</l>\n</lg>\n\n<lg>\n<l>sarvasaddharmaratneṣu caityeṣu pratimāsu ca /</l>\n<l>puṣparatnādivarṣāśca pravartantāṃ nirantaram // SBca_2.21 //</l>\n</lg>\n\n<lg>\n<l>mañjughoṣaprabhṛtayaḥ pūjayanti yathā jinān /</l>\n<l>tathā tathāgatānnāthān saputrān pūjayāmyaham // SBca_2.22 //</l>\n</lg>\n\n<lg>\n<l>svarāṅgasāgaraiḥ stotraiḥ staumi cāhaṃ guṇodadhīn /</l>\n<l>stutisaṃgītimeghāśca saṃbhavantveṣvananyathā // SBca_2.23 //</l>\n</lg>\n\n<lg>\n<l>sarvakṣetrāṇusaṃkhyaiśca praṇāmaiḥ praṇamāmyaham /</l>\n<l>sarvatryadhvagatān buddhān sahadharmagaṇottamān // SBca_2.24 //</l>\n</lg>\n\n<lg>\n<l>sarvacaityāni vande 'haṃ bodhisattvāśrayāṃstathā /</l>\n<l>namaḥ karomyupādhyāyānabhivandyān yatīṃstathā // SBca_2.25 //</l>\n</lg>\n\n<lg>\n<l>buddhaṃ gacchāmi śaraṇaṃ yāvadā bodhimaṇḍataḥ /</l>\n<l>dharmaṃ gacchāmi śaraṇaṃ bodhisattvagaṇaṃ tathā // SBca_2.26 //</l>\n</lg>\n\n<lg>\n<l>vijñāpayāmi saṃbuddhān sarvadikṣu vyavasthitān /</l>\n<l>mahākāruṇikāṃścāpi bodhisattvān kṛtāñjaliḥ // SBca_2.27 //</l>\n</lg>\n\n<lg>\n<l>anādimati saṃsāre janmanyatraiva vā punaḥ /</l>\n<l>yanmayā paśunā pāpaṃ kṛtaṃ kāritameva vā // SBca_2.28 //</l>\n</lg>\n\n<lg>\n<l>yaccānumoditaṃ kiṃcidātmaghātāya mohataḥ /</l>\n<l>tadatyayaṃ deśayāmi paścāttāpena tāpitaḥ // SBca_2.29 //</l>\n</lg>\n\n<lg>\n<l>ratnatraye 'pakāro yo mātapitṛṣu vā mayā /</l>\n<l>guruṣvanyeṣu vā kṣepāt kāyavāgbuddhibhiḥ kṛtaḥ // SBca_2.30 //</l>\n</lg>\n\n<lg>\n<l>anekadoṣaduṣṭena mayā pāpena nāyakāḥ /</l>\n<l>yatkṛtaṃ dāruṇaṃ pāpaṃ tatsarvaṃ deśayāmyaham // SBca_2.31 //</l>\n</lg>\n\n<lg>\n<l>kathaṃ ca niḥsarāmyasmānnityodvego'smi nāyakāḥ /</l>\n<l>mā bhūnme mṛtyuracirādakṣīṇe pāpasaṃcaye // SBca_2.32 //</l>\n</lg>\n\n<lg>\n<l>kathaṃ ca niḥsarāmyasmāt paritrāyata satvaram /</l>\n<l>mā mamākṣīṇapāpasya maraṇaṃ śīghrameṣyati // SBca_2.33 //</l>\n</lg>\n\n<lg>\n<l>kṛtākṛtāparīkṣo 'yaṃ mṛtyurviśrambhaghātakaḥ /</l>\n<l>svasthāsvasthairaviśvāsya ākasmikamahāśaniḥ // SBca_2.34 //</l>\n</lg>\n\n<lg>\n<l>priyāpriyanimittena pāpaṃ kṛtamanekadhā /</l>\n<l>sarvamutsṛjya gantavyamiti na jñātamīdṛśam // SBca_2.35 //</l>\n</lg>\n\n<lg>\n<l>apriyā na bhaviṣyanti priyo me na bhaviṣyati /</l>\n<l>ahaṃ ca na bhaviṣyāmi sarvaṃ ca na bhaviṣyati // SBca_2.36 //</l>\n</lg>\n\n<lg>\n<l>tattatsmaraṇatāṃ yāti yadyadvastvanubhūyate /</l>\n<l>svapnānubhūtavatsarvaṃ gataṃ na punarīkṣyate // SBca_2.37 //</l>\n</lg>\n\n<lg>\n<l>ihaiva tiṣṭhatastāvadgatā naike priyāpriyāḥ /</l>\n<l>tannimittaṃ tu yatpāpaṃ tatsthitaṃ ghoramagrataḥ // SBca_2.38 //</l>\n</lg>\n\n<lg>\n<l>evamāgantuko 'smīti na mayā pratyavekṣitam /</l>\n<l>mohānunayavidveṣaiḥ kṛtaṃ pāpamanekadhā // SBca_2.39 //</l>\n</lg>\n\n<lg>\n<l>rātriṃdivamaviśrāmamāyuṣo vardhate vyayaḥ /</l>\n<l>āyasya cāgamo nāsti na mariṣyāmi kiṃ nvaham // SBca_2.40 //</l>\n</lg>\n\n<lg>\n<l>iha śayyāgatenāpi bandhumadhye 'pi tiṣṭhatā /</l>\n<l>mayaivekena soḍhavyā marmacchedādivedanā // SBca_2.41 //</l>\n</lg>\n\n<lg>\n<l>yamadūtairgṛhītasya kuto bandhuḥ kutaḥ suhṛt /</l>\n<l>puṇyamekaṃ tadā trāṇaṃ mayā tacca na sevitam // SBca_2.42 //</l>\n</lg>\n\n<lg>\n<l>anityajīvitāsaṅgādidaṃ bhayamajānatā /</l>\n<l>pramattena mayā nāthā bahu pāpamupārjitam // SBca_2.43 //</l>\n</lg>\n\n<lg>\n<l>aṅgacchedārthamapyadya nīyamāno viśuṣyati /</l>\n<l>pipāsito dīnadṛṣṭiranyadevekṣate jagat // SBca_2.44 //</l>\n</lg>\n\n<lg>\n<l>kiṃ punarbhairavākārairyamadūtairadhiṣṭhitaḥ /</l>\n<l>mahātrāsajvaragrastaḥ purīṣotsargaveṣṭitaḥ // SBca_2.45 //</l>\n</lg>\n\n<lg>\n<l>kātarairdṛṣṭipātaiśca trāṇānveṣī caturdiśam /</l>\n<l>ko me mahābhayādasmātsādhustrāṇaṃ bhaviṣyati // SBca_2.46 //</l>\n</lg>\n\n<lg>\n<l>trāṇaśūnyā diśo dṛṣṭvā punaḥ saṃmohamāgataḥ /</l>\n<l>tadāhaṃ kiṃ kariṣyāmi tasmin sthāne mahābhaye // SBca_2.47 //</l>\n</lg>\n\n<lg>\n<l>adyaiva śaraṇaṃ yāmi jagannāthān mahābalān /</l>\n<l>jagadrakṣārthamudyuktān sarvatrāsaharān jinān // SBca_2.48 //</l>\n</lg>\n\n<lg>\n<l>taiścāpyadhigataṃ dharmaṃ saṃsārabhayanāśanam /</l>\n<l>śaraṇaṃ yāmi bhāvena bodhisattvagaṇaṃ tathā // SBca_2.49 //</l>\n</lg>\n\n<lg>\n<l>samantabhadrāyātmānaṃ dadāmi bhayavihvalaḥ /</l>\n<l>punaśca mañjughoṣāya dadāmyātmānamātmanā // SBca_2.50 //</l>\n</lg>\n\n<lg>\n<l>taṃ cāvalokitaṃ nāthaṃ kṛpāvyākulacāriṇam /</l>\n<l>viraumyārtaravaṃ bhītaḥ sa māṃ rakṣatu pāpinam // SBca_2.51 //</l>\n</lg>\n\n<lg>\n<l>āryamākāśagarbhaṃ ca kṣitigarbhaṃ ca bhāvataḥ /</l>\n<l>sarvān mahākṛpāṃścāpi trāṇānveṣī viraumyaham // SBca_2.52 //</l>\n</lg>\n\n<lg>\n<l>yaṃ dṛṣṭvaiva ca saṃtrastāḥ palāyante caturdiśam /</l>\n<l>yamadūtādayo duṣṭāstaṃ namasyāmi vajriṇam // SBca_2.53 //</l>\n</lg>\n\n<lg>\n<l>atītya yuṣmadvacanaṃ sāṃprataṃ bhayadarśanāt /</l>\n<l>śaraṇaṃ yāmi vo bhīto bhayaṃ nāśayata drutam // SBca_2.54 //</l>\n</lg>\n\n<lg>\n<l>itvaravyādhibhīto 'pi vaidyavākyaṃ na laṅghayet /</l>\n<l>kimu vyādhiśatairgrastaścaturbhiścaturuttaraiḥ // SBca_2.55 //</l>\n</lg>\n\n<lg>\n<l>ekenāpi yataḥ sarve jambudvīpagatā narāḥ /</l>\n<l>naśyanti yeṣāṃ bhaiṣajyaṃ sarvadikṣu na labhyate // SBca_2.56 //</l>\n</lg>\n\n<lg>\n<l>tatra sarvajñavaidyasya sarvaśalyāpahāriṇaḥ /</l>\n<l>vākyamullaṅghayāmīti dhiṅ māmatyantamohitam // SBca_2.57 //</l>\n</lg>\n\n<lg>\n<l>atyapramattastiṣṭhāmi prapāteṣvitareṣvapi /</l>\n<l>kimu yojanasāhasre prapāte dīrghakālike // SBca_2.58 //</l>\n</lg>\n\n<lg>\n<l>adyaiva maraṇaṃ naiti na yuktā me sukhāsikā /</l>\n<l>avaśyameti sā velā na bhaviṣyāmyahaṃ yadā // SBca_2.59 //</l>\n</lg>\n\n<lg>\n<l>abhayaṃ kena me dattaṃ niḥsariṣyāmi vā katham /</l>\n<l>avaśyaṃ na bhaviṣyāmi kasmānme susthitaṃ manaḥ // SBca_2.60 //</l>\n</lg>\n\n<lg>\n<l>pūrvānubhūtanaṣṭebhyaḥ kiṃ me sāramavasthitam /</l>\n<l>yeṣu me 'bhiniviṣṭena gurūṇāṃ laṅghitaṃ vacaḥ // SBca_2.61 //</l>\n</lg>\n\n<lg>\n<l>jīvalokamimaṃ tyaktvā bandhūn paricitāṃstathā /</l>\n<l>ekākī kvāpi yāsyāmi kiṃ me sarvaiḥ priyāpriyaiḥ // SBca_2.62 //</l>\n</lg>\n\n<lg>\n<l>iyameva tu me cintā yuktā rātriṃdivaṃ tadā /</l>\n<l>aśubhānniyataṃ duḥkhaṃ niḥsareyaṃ tataḥ katham // SBca_2.63 //</l>\n</lg>\n\n<lg>\n<l>mayā bālena mūḍhena yatkiṃcitpāpamācitam /</l>\n<l>prakṛtyā yacca sāvadyaṃ prajñaptyāvadyameva ca // SBca_2.64 //</l>\n</lg>\n\n<lg>\n<l>tatsarvaṃ deśayāmyeṣa nāthānāmagrataḥ sthitaḥ /</l>\n<l>kṛtāñjalirduḥkhabhītaḥ praṇipatya punaḥ punaḥ // SBca_2.65 //</l>\n</lg>\n\n<lg>\n<l>atyayamatyayatvena pratigṛhṇantu nāyakāḥ /</l>\n<l>na bhadrakamidaṃ nāthā na kartavyaṃ punarmayā // SBca_2.66 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ pāpadeśanā nāma dvitīyaḥ paricchedaḥ ||</p>\n\n</div>\n<div>\n\n<p>3 Bodhicittaparigraho nāma tṛtīyaḥ paricchedaḥ /</p>\n\n<lg>\n<l>apāyaduḥkhaviśrāmaṃ sarvasattvaiḥ kṛtaṃ śubham /</l>\n<l>anumode pramodena sukhaṃ tiṣṭhantu duḥkhitāḥ // SBca_3.1 //</l>\n</lg>\n\n<lg>\n<l>saṃsāraduḥkhanirmokṣamanumode śarīriṇām /</l>\n<l>bodhisattvatvabuddhatvamanumode ca tāyinām // SBca_3.2 //</l>\n</lg>\n\n<lg>\n<l>cittotpādasamudrāṃśca sarvasattvasukhāvahān /</l>\n<l>sarvasattvahitādhānānanumode ca śāsinām // SBca_3.3 //</l>\n</lg>\n\n<lg>\n<l>sarvāsu dikṣu saṃbuddhān prārthayāmi kṛtāñjaliḥ /</l>\n<l>dharmapradīpaṃ kurvantu mohādduḥkhaprapātinām // SBca_3.4 //</l>\n</lg>\n\n<lg>\n<l>nirvātukāmāṃśca jinān yācayāmi kṛtāñjaliḥ /</l>\n<l>kalpānanantāṃstiṣṭhantu mā bhūdandhamidaṃ jagat // SBca_3.5 //</l>\n</lg>\n\n<lg>\n<l>evaṃ sarvamidaṃ kṛtvā yanmayāsāditaṃ śubham /</l>\n<l>tena syāṃ sarvasattvānāṃ sarvaduḥkhapraśāntikṛt // SBca_3.6 //</l>\n</lg>\n\n<lg>\n<l>glānānāmasmi bhaiṣajyaṃ bhaveyaṃ vaidya eva ca /</l>\n<l>tadupasthāyakaścaiva yāvadrogāpunarbhavaḥ // SBca_3.7 //</l>\n</lg>\n\n<lg>\n<l>kṣutpipāsāvyathāṃ hanyāmannapānapravarṣaṇaiḥ /</l>\n<l>durbhikṣāntarakalpeṣu bhaveyaṃ pānabhojanam // SBca_3.8 //</l>\n</lg>\n\n<lg>\n<l>daridrāṇāṃ ca sattvānāṃ nidhiḥ syāmahamakṣayaḥ /</l>\n<l>nānopakaraṇākārairupatiṣṭheyamagrataḥ // SBca_3.9 //</l>\n</lg>\n\n<lg>\n<l>ātmabhāvāṃstathā bhogān sarvatryadhvagataṃ śubham /</l>\n<l>nirapekṣastyajāmyeṣa sarvasattvārthasiddhaye // SBca_3.10 //</l>\n</lg>\n\n<lg>\n<l>sarvatyāgaśca nirvāṇaṃ nirvāṇārthi ca me manaḥ /</l>\n<l>tyaktavyaṃ cenmayā sarvaṃ varaṃ sattveṣu dīyatām // SBca_3.11 //</l>\n</lg>\n\n<lg>\n<l>yaścāsukhīkṛtaścātmā mayāyaṃ sarvadehinām /</l>\n<l>ghnantu nindantu vā nityamākirantu ca pāṃsubhiḥ // SBca_3.12 //</l>\n</lg>\n\n<lg>\n<l>krīḍantu mama kāyena hasantu vilasantu ca /</l>\n<l>dattastebhyo mayā kāyaścintayā kiṃ mamānayā // SBca_3.13 //</l>\n</lg>\n\n<lg>\n<l>kārayantu ca karmāṇi yāni teṣāṃ sukhāvaham /</l>\n<l>anarthaḥ kasyacinmā bhūnmāmālambya kadācana // SBca_3.14 //</l>\n</lg>\n\n<lg>\n<l>yeṣāṃ kruddhāprasannā vā māmālambya matirbhavet /</l>\n<l>teṣāṃ sa eva hetuḥ syānnityaṃ sarvārthasiddhaye // SBca_3.15 //</l>\n</lg>\n\n<lg>\n<l>abhyākhyāsyanti māṃ ye ca ye cānye 'pyapakāriṇaḥ /</l>\n<l>utprāsakāstathānye 'pi sarve syurbodhibhāginaḥ // SBca_3.16 //</l>\n</lg>\n\n<lg>\n<l>anāthānāmahaṃ nāthaḥ sārthavāhaśca yāyinām /</l>\n<l>pārepsūnāṃ ca naubhūtaḥ setuḥ saṃkrama eva ca // SBca_3.17 //</l>\n</lg>\n\n<lg>\n<l>dīpārthināmahaṃ dīpaḥ śayyā śayyārthināmaham /</l>\n<l>dāsārthināmahaṃ dāso bhaveyaṃ sarvadehinām // SBca_3.18 //</l>\n</lg>\n\n<lg>\n<l>cintāmaṇirbhadraghaṭaḥ siddhavidyā mahauṣadhiḥ /</l>\n<l>bhaveyaṃ kalpavṛkṣaśca kāmadhenuśca dehinām // SBca_3.19 //</l>\n</lg>\n\n<lg>\n<l>pṛthivyādīni bhūtāni niḥśeṣākāśavāsinām /</l>\n<l>sattvānāmaprameyāṇāṃ yathābhogānyanekadhā // SBca_3.20 //</l>\n</lg>\n\n<lg>\n<l>evamākāśaniṣṭhasya sattvadhātoranekadhā /</l>\n<l>bhaveyamupajīvyo 'haṃ yāvatsarve na nirvṛtāḥ // SBca_3.21 //</l>\n</lg>\n\n<lg>\n<l>yathā gṛhītaṃ sugatairbodhicittaṃ purātanaiḥ /</l>\n<l>te bodhisattvaśikṣāyāmānupūrvyā yathā sthitāḥ // SBca_3.22 //</l>\n</lg>\n\n<lg>\n<l>tadvadutpādayāmyeṣa bodhicittaṃ jagaddhite /</l>\n<l>tadvadeva ca tāḥ śikṣāḥ śikṣiṣyāmi yathākramam // SBca_3.23 //</l>\n</lg>\n\n<lg>\n<l>evaṃ gṛhītvā matimān bodhicittaṃ prasādataḥ /</l>\n<l>punaḥ pṛṣṭasya puṣṭyarthaṃ cittamevaṃ praharṣayet // SBca_3.24 //</l>\n</lg>\n\n<lg>\n<l>adya me saphalaṃ janma sulabdho mānuṣo bhavaḥ /</l>\n<l>adya buddhakule jāto buddhaputro 'smi sāṃpratam // SBca_3.25 //</l>\n</lg>\n\n<lg>\n<l>tathādhunā mayā kāryaṃ svakulocitakāriṇām /</l>\n<l>nirmalasya kulasyāsya kalaṅko na bhavedyathā // SBca_3.26 //</l>\n</lg>\n\n<lg>\n<l>andhaḥ saṃkārakūṭebhyo yathā ratnamavāpnuyāt /</l>\n<l>tathā kathaṃcidapyetad bodhicittaṃ mamoditam // SBca_3.27 //</l>\n</lg>\n\n<lg>\n<l>jaganmṛtyuvināśāya jātametadrasāyanam /</l>\n<l>jagaddāridryaśamanaṃ nidhānamidamakṣayam // SBca_3.28 //</l>\n</lg>\n\n<lg>\n<l>jagadvyādhipraśamanaṃ bhaiṣajyamidamuttamam /</l>\n<l>bhavādhvabhramaṇaśrāntajagadviśrāmapādapaḥ // SBca_3.29 //</l>\n</lg>\n\n<lg>\n<l>durgatyuttaraṇe setuḥ sāmānyaḥ sarvayāyinām /</l>\n<l>jagatkleśopaśamana uditaścittacandramāḥ // SBca_3.30 //</l>\n</lg>\n\n<lg>\n<l>jagadajñānatimiraprotsāraṇamahāraviḥ /</l>\n<l>saddharmakṣīramathanānnavanītaṃ samutthitam // SBca_3.31 //</l>\n</lg>\n\n<lg>\n<l>sukhabhogabubhukṣitasya vā janasārthasya bhavādhvacāriṇaḥ /</l>\n<l>sukhasatramidaṃ hyupasthitaṃ sakalābhyāgatasattvatarpaṇam // SBca_3.32 //</l>\n</lg>\n\n<lg>\n<l>jagadadya nimantritaṃ mayā sugatatvena sukhena cāntarā /</l>\n<l>purataḥ khalu sarvatāyināmabhinandantu surāsurādayaḥ // SBca_3.33 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ bodhicittaparigraho nāma tṛtīyaḥ paricchedaḥ ||</p>\n\n</div>\n<div>\n\n<p>4 Bodhicittāpramādo nāma caturthaḥ paricchedaḥ /</p>\n\n<lg>\n<l>evaṃ gṛhītvā sudṛḍhaṃ bodhicittaṃ jinātmajaḥ /</l>\n<l>śikṣānatikrame yatnaṃ kuryānnityamatandritaḥ // SBca_4.1 //</l>\n</lg>\n\n<lg>\n<l>sahasā yatsamārabdhaṃ samyag yadavicāritam /</l>\n<l>tatra kuryānna vetyevaṃ pratijñāyāpi yujyate // SBca_4.2 //</l>\n</lg>\n\n<lg>\n<l>vicāritaṃ tu yadbuddhairmahāprājñaiśca tatsutaiḥ /</l>\n<l>mayāpi ca yathāśakti tatra kiṃ parilambyate // SBca_4.3 //</l>\n</lg>\n\n<lg>\n<l>yadi caivaṃ pratijñāya sādhayeyaṃ na karmaṇā /</l>\n<l>etāṃ sarvāṃ visaṃvādya kā gatirme bhaviṣyati // SBca_4.4 //</l>\n</lg>\n\n<lg>\n<l>manasā cintayitvāpi yo na dadyātpunarnaraḥ /</l>\n<l>sa preto bhavatītyuktamalpamātre 'pi vastuni // SBca_4.5 //</l>\n</lg>\n\n<lg>\n<l>kimutānuttaraṃ saukhyamuccairuddhuṣya bhāvataḥ /</l>\n<l>jagatsarvaṃ visaṃvādya kā gatirme bhaviṣyati // SBca_4.6 //</l>\n</lg>\n\n<lg>\n<l>vetti sarvajña evaitāmacintyāṃ karmaṇo gatim /</l>\n<l>yadbodhicittatyāge 'pi mocayatyevaṃ tāṃ narān // SBca_4.7 //</l>\n</lg>\n\n<lg>\n<l>bodhisattvasya tenaivaṃ sarvāpattirgarīyasī /</l>\n<l>yasmādāpadyamāno 'sau sarvasattvārthahānikṛt // SBca_4.8 //</l>\n</lg>\n\n<lg>\n<l>yo 'pyanyaḥ kṣaṇamapyasya puṇyavighnaṃ kariṣyati /</l>\n<l>tasya durgatiparyanto nāsti sattvārthaghātinaḥ // SBca_4.9 //</l>\n</lg>\n\n<lg>\n<l>ekasyāpi hi sattvasya hitaṃ hatvā hato bhavet /</l>\n<l>aśeṣākāśaparyantavāsināṃ kimu dehinām // SBca_4.10 //</l>\n</lg>\n\n<lg>\n<l>evamāpattibalato bodhicittabalena ca /</l>\n<l>dolāyamānaḥ saṃsāre bhūmiprāptau cirāyate // SBca_4.11 //</l>\n</lg>\n\n<lg>\n<l>tasmādyathāpratijñātaṃ sādhanīyaṃ mayādarāt /</l>\n<l>nādya cetkriyate yatnastalenāsmi talaṃ gataḥ // SBca_4.12 //</l>\n</lg>\n\n<lg>\n<l>aprameyā gatā buddhāḥ sarvasattvagaveṣakāḥ /</l>\n<l>naiṣāmahaṃ svadoṣeṇa cikitsāgocaraṃ gataḥ // SBca_4.13 //</l>\n</lg>\n\n<lg>\n<l>adyāpi cettathaiva syāṃ yathaivāhaṃ punaḥ punaḥ /</l>\n<l>durgativyādhimaraṇacchedabhedādyavāpnuyām // SBca_4.14 //</l>\n</lg>\n\n<lg>\n<l>kadā tathāgatotpādaṃ śraddhāṃ mānuṣyameva ca /</l>\n<l>kuśalābhyāsayogyatvamevaṃ lapsye 'tidurlabham // SBca_4.15 //</l>\n</lg>\n\n<lg>\n<l>ārogyaṃ divasaṃ cedaṃ sabhaktaṃ nirupadravam /</l>\n<l>āyuḥkṣaṇaṃ visaṃvādi kāyopācitakopamaḥ // SBca_4.16 //</l>\n</lg>\n\n<lg>\n<l>na hīdṛśairmaccaritairmānuṣyaṃ labhyate punaḥ /</l>\n<l>alabhyamāne mānuṣye pāpameva kutaḥ śubham // SBca_4.17 //</l>\n</lg>\n\n<lg>\n<l>yadā kuśalayogyo 'pi kuśalaṃ na karomyaham /</l>\n<l>apāyaduḥkhaiḥ saṃmūḍhaḥ kiṃ kariṣyāmyahaṃ tadā // SBca_4.18 //</l>\n</lg>\n\n<lg>\n<l>akurvataśca kuśalaṃ pāpaṃ cāpyupacinvataḥ /</l>\n<l>hataḥ sugatiśabdo 'pi kalpakoṭiśatairapi // SBca_4.19 //</l>\n</lg>\n\n<lg>\n<l>ata evāha bhagavān - mānuṣyamatidurlabham /</l>\n<l>mahārṇavayugacchidrakūrmagrīvārpaṇopamam // SBca_4.20 //</l>\n</lg>\n\n<lg>\n<l>ekakṣaṇakṛtāt pāpādavīcau kalpamāsyate /</l>\n<l>anādikālopacitāt pāpāt kā sugatau kathā // SBca_4.21 //</l>\n</lg>\n\n<lg>\n<l>na ca tanmātramevāsau vedayitvā vimucyate /</l>\n<l>tasmāttadvedayanneva pāpamanyat prasūyate // SBca_4.22 //</l>\n</lg>\n\n<lg>\n<l>nātaḥ parā vañcanāsti na ca moho 'styataḥ paraḥ /</l>\n<l>yadīdṛśaṃ kṣaṇaṃ prāpya nābhyastaṃ kuśalaṃ mayā // SBca_4.23 //</l>\n</lg>\n\n<lg>\n<l>yadi caivaṃ vimṛṣyāmi punaḥ sīdāmi mohitaḥ /</l>\n<l>śociṣyāmi ciraṃ bhūyo yamadūtaiḥ pracoditaḥ // SBca_4.24 //</l>\n</lg>\n\n<lg>\n<l>ciraṃ dhakṣyati me kāyaṃ nārakāgniḥ suduḥsahaḥ /</l>\n<l>paścāttāpānalaścittaṃ ciraṃ dhakṣyatyaśikṣitam // SBca_4.25 //</l>\n</lg>\n\n<lg>\n<l>kathaṃcidapi saṃprāpto hitabhūmiṃ sudurlabhām /</l>\n<l>jānannapi ca nīye 'haṃ tāneva narakān punaḥ // SBca_4.26 //</l>\n</lg>\n\n<lg>\n<l>atra me cetanā nāsti mantrairiva vimohitaḥ /</l>\n<l>na jāne kena muhyāmi ko 'trāntarmama tiṣṭhati // SBca_4.27 //</l>\n</lg>\n\n<lg>\n<l>hastapādādirahitāstṛṣṇādveṣādiśatravaḥ /</l>\n<l>na śūrā na ca te prājñāḥ kathaṃ dāsīkṛto 'smi taiḥ // SBca_4.28 //</l>\n</lg>\n\n<lg>\n<l>maccittāvasthitā eva ghnanti māmeva susthitāḥ /</l>\n<l>tatrāpyahaṃ na kupyāmi dhigasthānasahiṣṇutām // SBca_4.29 //</l>\n</lg>\n\n<lg>\n<l>sarve devā manuṣyāśca yadi syurmama śatravaḥ /</l>\n<l>te 'pi nāvīcikaṃ vahniṃ samudānayituṃ kṣamāḥ // SBca_4.30 //</l>\n</lg>\n\n<lg>\n<l>merorapi yadāsaṅgānna bhasmāpyupalabhyate /</l>\n<l>kṣaṇāt kṣipanti māṃ tatra balinaḥ kleśaśatravaḥ // SBca_4.31 //</l>\n</lg>\n\n<lg>\n<l>na hi sarvānyaśatrūṇāṃ dīrghamāyurapīdṛśam /</l>\n<l>anādyantaṃ mahādīrghaṃ yanmama kleśavairiṇām // SBca_4.32 //</l>\n</lg>\n\n<lg>\n<l>sarve hitāya kalpante ānukūlyena sevitāḥ /</l>\n<l>sevyamānāstvamī kleśāḥ sutarāṃ duḥkhakārakāḥ // SBca_4.33 //</l>\n</lg>\n\n<lg>\n<l>iti saṃtatadīrghavairiṣu vyasanaughaprasavaikahetuṣu /</l>\n<l>hṛdaye nivasatsu nirbhayaṃ mama saṃsāraratiḥ kathaṃ bhavet // SBca_4.34 //</l>\n</lg>\n\n<lg>\n<l>bhavacārakapālakā ime narakādiṣvapi vadhyaghātakāḥ /</l>\n<l>mativeśmani lobhapañjare yadi tiṣṭhanti kutaḥ sukhaṃ mama // SBca_4.35 //</l>\n</lg>\n\n<lg>\n<l>tasmānna tāvadahamatra dhuraṃ kṣipāmi yāvanna śatrava ime nihatāḥ samakṣam /</l>\n<l>svalpe 'pi tāvadapakāriṇi baddharoṣā mānonnatāstamanihatya na yānti nidrām // SBca_4.36 //</l>\n</lg>\n\n<p>prakṛtimaraṇaduḥkhitāndhakārān / raṇaśirasi prasabhaṃ nihantumugrāḥ /\n<l>agaṇitaśaraśaktighātaduḥkhā na vimukhatāmupayāntyasādhayitvā // SBca_4.37 //</l></p>\n\n<lg>\n<l>kimuta satatasarvaduḥkhahetūn prakṛtiripūnupahantumudyatasya /</l>\n<l>bhavati mama viṣādadainyamadya vyasanaśatairapi kena hetunā vai // SBca_4.38 //</l>\n</lg>\n\n<lg>\n<l>akāraṇenaiva ripukṣatāni gātreṣvalaṃkāravadudvahanti /</l>\n<l>mahārthasiddhyai tu samudyatasya duḥkhāni kasmānmama bādhakāni // SBca_4.39 //</l>\n</lg>\n\n<lg>\n<l>svajīvikāmātranibaddhacittāḥ kaivartacaṇḍālakṛṣīvalādyāḥ /</l>\n<l>śītātapādivyasanaṃ sahante jagaddhitārthaṃ na kathaṃ sahe 'ham // SBca_4.40 //</l>\n</lg>\n\n<lg>\n<l>daśadigvyomaparyantajagatkleśavimokṣaṇe /</l>\n<l>pratijñāya madātmāpi na kleśebhyo vimocitaḥ // SBca_4.41 //</l>\n</lg>\n\n<lg>\n<l>ātmapramāṇamajñātvā bruvannunmattakastadā /</l>\n<l>anivartī bhaviṣyāmi tasmātkleśavadhe sadā // SBca_4.42 //</l>\n</lg>\n\n<lg>\n<l>atra grahī bhaviṣyāmi baddhavairaśca vigrahī /</l>\n<l>anyatra tadvidhātkleśāt kleśaghātānubandhinaḥ // SBca_4.43 //</l>\n</lg>\n\n<lg>\n<l>galantvantrāṇi me kāmaṃ śiraḥ patatu nāma me /</l>\n<l>na tvevāvanatiṃ yāmi sarvathā kleśavairiṇām // SBca_4.44 //</l>\n</lg>\n\n<lg>\n<l>nirvāsitasyāpi tu nāma śatrordeśāntare sthānaparigrahaḥ syāt /</l>\n<l>yataḥ punaḥ saṃbhṛtaśaktireti na kleśaśatrorgatirīdṛśī tu // SBca_4.45 //</l>\n</lg>\n\n<lg>\n<l>kvāsau yāyānmanmanaḥstho nirastaḥ sthitvā yasmin madvadhārthaṃ yateta /</l>\n<l>nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ // SBca_4.46 //</l>\n</lg>\n\n<lg>\n<l>na kleśā viṣayeṣu nendriyagaṇe nāpyantarāle sthitā</l>\n<l>nāto 'nyatra kuha sthitāḥ punaramī mathnanti kṛtsnaṃ jagat /</l>\n<l>māyaiveyamato vimuñca hṛdayaṃ trāsaṃ bhajasvodyamaṃ</l>\n<l>prajñārthaṃ kimakāṇḍa eva narakeṣvātmānamābādhase // SBca_4.47 //</l>\n</lg>\n\n<lg>\n<l>evaṃ viniścitya karomi yatnaṃ yathoktaśikṣāpratipattihetoḥ /</l>\n<l>vaidyopadeśāccalataḥ kuto 'sti bhaiṣajyasādhyasya nirāmayatvam // SBca_4.48 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ bodhicittāpramādaścaturthaḥ paricchedaḥ ||</p>\n\n</div>\n<div>\n\n<p>5 Saṃprajanyarakṣaṇaṃ nāma pañcamaḥ paricchedaḥ /</p>\n\n<lg>\n<l>śikṣāṃ rakṣitukāmena cittaṃ rakṣyaṃ prayatnataḥ /</l>\n<l>na śikṣā rakṣituṃ śakyā calaṃ cittamarakṣatā // SBca_5.1 //</l>\n</lg>\n\n<lg>\n<l>adāntā mattamātaṅgā na kurvantīha tāṃ vyathām /</l>\n<l>karoti yāmavīcyādau muktaścittamataṅgajaḥ // SBca_5.2 //</l>\n</lg>\n\n<lg>\n<l>baddhaśceccittamātaṅgaḥ smṛtirajjvā samantataḥ /</l>\n<l>bhayamastaṃgataṃ sarvaṃ kṛtsnaṃ kalyāṇamāgatam // SBca_5.3 //</l>\n</lg>\n\n<lg>\n<l>vyāghrāḥ siṃhā gajā ṛkṣāḥ sarpāḥ sarve ca śatravaḥ /</l>\n<l>sarve narakapālāśca ḍākinyo rākṣasāstathā // SBca_5.4 //</l>\n</lg>\n\n<lg>\n<l>sarve baddhā bhavantyete cittasyaikasya bandhanāt /</l>\n<l>cittasyaikasya damanāt sarve dāntā bhavanti ca // SBca_5.5 //</l>\n</lg>\n\n<lg>\n<l>yasmādbhayāni sarvāṇi duḥkhānyapramitāni ca /</l>\n<l>cittādeva bhavantīti kathitaṃ tattvavādinā // SBca_5.6 //</l>\n</lg>\n\n<lg>\n<l>śastrāṇi kena narake ghaṭitāni prayatnataḥ /</l>\n<l>taptāyaḥkuṭṭimaṃ kena kuto jātāśca tāḥ striyaḥ // SBca_5.7 //</l>\n</lg>\n\n<lg>\n<l>pāpacittasamudbhūtaṃ tattatsarvaṃ jagau muniḥ /</l>\n<l>tasmānna kaścit trailokye cittādanyo bhayānakaḥ // SBca_5.8 //</l>\n</lg>\n\n<lg>\n<l>adaridraṃ jagatkṛtvā dānapāramitā yadi /</l>\n<l>jagaddaridramadyāpi sā kathaṃ pūrvatāyinām // SBca_5.9 //</l>\n</lg>\n\n<lg>\n<l>phalena saha sarvasvatyāgacittājjane 'khile /</l>\n<l>dānapāramitā proktā tasmātsā cittameva tu // SBca_5.10 //</l>\n</lg>\n\n<lg>\n<l>matsyādayaḥ kva nīyantāṃ mārayeyaṃ yato na tān /</l>\n<l>labdhe viraticitte tu śīlapāramitā matā // SBca_5.11 //</l>\n</lg>\n\n<lg>\n<l>kiyato mārayiṣyāmi durjanān gaganopamān /</l>\n<l>mārite krodhacitte tu māritāḥ sarvaśatravaḥ // SBca_5.12 //</l>\n</lg>\n\n<lg>\n<l>bhūmiṃ chādayituṃ sarvāṃ kutaścarma bhaviṣyati /</l>\n<l>upānaccarmamātreṇa channā bhavati medinī // SBca_5.13 //</l>\n</lg>\n\n<lg>\n<l>bāhyā bhāvā mayā tadvacchakyā vārayituṃ na hi /</l>\n<l>svacittaṃ vārayiṣyāmi kiṃ mamānyairnivāritaiḥ // SBca_5.14 //</l>\n</lg>\n\n<lg>\n<l>sahāpi vākśarīrābhyāṃ mandavṛtterna tatphalam /</l>\n<l>yatpaṭorekakasyāpi cittasya brahmatādikam // SBca_5.15 //</l>\n</lg>\n\n<lg>\n<l>japāstapāṃsi sarvāṇi dīrghakālakṛtānyapi /</l>\n<l>anyacittena mandena vṛthaivetyāha sarvavit // SBca_5.16 //</l>\n</lg>\n\n<lg>\n<l>duḥkhaṃ hantuṃ sukhaṃ prāptuṃ te bhramanti mudhāmbare /</l>\n<l>yairetaddharmasarvasvaṃ cittaṃ guhyaṃ na bhāvitam // SBca_5.17 //</l>\n</lg>\n\n<lg>\n<l>tasmātsvadhiṣṭhitaṃ cittaṃ mayā kāryaṃ surakṣitam /</l>\n<l>cittarakṣāvrataṃ mukttvā bahubhiḥ kiṃ mama vrataiḥ // SBca_5.18 //</l>\n</lg>\n\n<lg>\n<l>yathā capalamadhyastho rakṣati vraṇamādarāt /</l>\n<l>evaṃ durjanamadhyastho rakṣeccittavraṇaṃ sadā // SBca_5.19 //</l>\n</lg>\n\n<lg>\n<l>vraṇaduḥkhalavādbhīto rakṣāmi vraṇamādarāt /</l>\n<l>saṃghātaparvatāghātādbhītaścittavraṇaṃ na kim // SBca_5.20 //</l>\n</lg>\n\n<lg>\n<l>anena hi vihāreṇa viharan durjaneṣvapi /</l>\n<l>pramadājanamadhye 'pi yatirdhīro na khaṇḍyate // SBca_5.21 //</l>\n</lg>\n\n<lg>\n<l>lābhā naśyantu me kāmaṃ satkāraḥ kāyajīvitam /</l>\n<l>naśyatvanyacca kuśalaṃ mā tu cittaṃ kadācana // SBca_5.22 //</l>\n</lg>\n\n<lg>\n<l>cittaṃ rakṣitukāmānāṃ mayaiṣa kriyate 'ñjaliḥ /</l>\n<l>smṛtiṃ ca saṃprajanyaṃ ca sarvayatnena rakṣata // SBca_5.23 //</l>\n</lg>\n\n<lg>\n<l>vyādhyākulo naro yadvanna kṣamaḥ sarvakarmasu /</l>\n<l>tathābhyāṃ vikalaṃ cittaṃ na kṣamaṃ sarvakarmasu // SBca_5.24 //</l>\n</lg>\n\n<lg>\n<l>asaṃprajanyacittasya śrutacintitabhāvitam /</l>\n<l>sacchidrakumbhajalavanna smṛtāvavatiṣṭhate // SBca_5.25 //</l>\n</lg>\n\n<lg>\n<l>aneke śrutavanto 'pi śrāddhā yatnaparā api /</l>\n<l>asaṃprajanyadoṣeṇa bhavantyāpattikaśmalāḥ // SBca_5.26 //</l>\n</lg>\n\n<lg>\n<l>asaṃprajanyacaureṇa smṛtimoṣānusāriṇā /</l>\n<l>upacityāpi puṇyāni muṣitā yānti durgatim // SBca_5.27 //</l>\n</lg>\n\n<lg>\n<l>kleśataskarasaṃgho 'yamavatāragaveṣakaḥ /</l>\n<l>prāpyāvatāraṃ muṣṇāti hanti sadgatijīvitam // SBca_5.28 //</l>\n</lg>\n\n<lg>\n<l>tasmātsmṛtirmanodvārānnāpaneyā kadācana /</l>\n<l>gatāpi pratyupasthāpyā saṃsmṛtyāpāyikīṃ vyathām // SBca_5.29 //</l>\n</lg>\n\n<lg>\n<l>upādhyāyānuśāsanyā bhītyāpyādarakāriṇām /</l>\n<l>dhanyānāṃ gurusaṃvāsātsukaraṃ jāyate smṛtiḥ // SBca_5.30 //</l>\n</lg>\n\n<lg>\n<l>buddhāśca bodhisattvāśca sarvatrāvyāhatekṣaṇāḥ /</l>\n<l>sarvamevāgratasteṣāṃ teṣāmasmi puraḥ sthitaḥ // SBca_5.31 //</l>\n</lg>\n\n<lg>\n<l>iti dhyātvā tathā tiṣṭhet trapādarabhayānvitaḥ /</l>\n<l>buddhānusmṛtirapyevaṃ bhavettasya muhurmuhuḥ // SBca_5.32 //</l>\n</lg>\n\n<lg>\n<l>saṃprajanyaṃ tadāyāti na ca yātyāgataṃ punaḥ /</l>\n<l>smṛtiryadā manodvāre rakṣārthamavatiṣṭhate // SBca_5.33 //</l>\n</lg>\n\n<lg>\n<l>pūrvaṃ tāvadidaṃ cittaṃ sadopasthāpyamīdṛśam /</l>\n<l>nirindriyeṇeva mayā sthātavyaṃ kāṣṭhavatsadā // SBca_5.34 //</l>\n</lg>\n\n<lg>\n<l>niṣphalā netravikṣepā na kartavyāḥ kadācana /</l>\n<l>nidhyāyantīva satataṃ kāryā dṛṣṭiradhogatā // SBca_5.35 //</l>\n</lg>\n\n<lg>\n<l>dṛṣṭiviśrāmahetostu diśaḥ paśyetkadācana /</l>\n<l>ābhāsamātraṃ dṛṣṭvā ca svāgatārthaṃ vilokayet // SBca_5.36 //</l>\n</lg>\n\n<lg>\n<l>mārgādau bhayabodhārthaṃ muhuḥ paśyeccaturdiśam /</l>\n<l>diśo viśramya vīkṣeta parāvṛtyaiva pṛṣṭhataḥ // SBca_5.37 //</l>\n</lg>\n\n<lg>\n<l>saredapasaredvāpi puraḥ paścānnirūpya ca /</l>\n<l>evaṃ sarvāsvavasthāsu kāryaṃ buddhvā samācaret // SBca_5.38 //</l>\n</lg>\n\n<lg>\n<l>kāyenaivamavastheyamityākṣipya kriyāṃ punaḥ /</l>\n<l>kathaṃ kāyaḥ sthita iti draṣṭavyaṃ punarantarā // SBca_5.39 //</l>\n</lg>\n\n<lg>\n<l>nirūpyaḥ sarvayatnena cittamattadvipastathā /</l>\n<l>dharmacintāmahāstambhe yathā baddho na mucyate // SBca_5.40 //</l>\n</lg>\n\n<lg>\n<l>kutra me vartata iti pratyavekṣyaṃ tathā manaḥ /</l>\n<l>samādhānadhuraṃ naiva kṣaṇamapyutsṛjedyathā // SBca_5.41 //</l>\n</lg>\n\n<lg>\n<l>bhayotsavādisaṃbandhe yadyaśakto yathāsukham /</l>\n<l>dānakāle tu śīlasya yasmāduktamupekṣaṇam // SBca_5.42 //</l>\n</lg>\n\n<lg>\n<l>yad buddhvā kartumārabdhaṃ tato 'nyanna vicintayet /</l>\n<l>tadeva tāvanniṣpādyaṃ tadgatenāntarātmanā // SBca_5.43 //</l>\n</lg>\n\n<lg>\n<l>evaṃ hi sukṛtaṃ sarvamanyathā nobhayaṃ bhavet /</l>\n<l>asaṃprajanyakleśo 'pi vṛddhiṃ caivaṃ gamiṣyati // SBca_5.44 //</l>\n</lg>\n\n<lg>\n<l>nānāvidhapralāpeṣu vartamāneṣvanekadhā /</l>\n<l>kautūhaleṣu sarveṣu hanyādautsukyamāgatam // SBca_5.45 //</l>\n</lg>\n\n<lg>\n<l>mṛnmardanatṛṇacchedarekhādyaphalamāgatam /</l>\n<l>smṛtvā tāthāgatīṃ śikṣāṃ bhītastatkṣaṇamutsṛjet // SBca_5.46 //</l>\n</lg>\n\n<lg>\n<l>yadā calitukāmaḥ syādvaktukāmo 'pi vā bhavet /</l>\n<l>svacittaṃ pratyavekṣyādau kuryāddhairyeṇa yuktimat // SBca_5.47 //</l>\n</lg>\n\n<lg>\n<l>anunītaṃ pratihataṃ yadā paśyetsvakaṃ manaḥ /</l>\n<l>na kartavyaṃ na vaktavyaṃ sthātavyaṃ kāṣṭhavattadā // SBca_5.48 //</l>\n</lg>\n\n<lg>\n<l>uddhataṃ sopahāsaṃ vā yadā mānamadānvitam /</l>\n<l>sotprāsātiśayaṃ vakraṃ vañcakaṃ ca mano bhavet // SBca_5.49 //</l>\n</lg>\n\n<lg>\n<l>yadātmotkarṣaṇābhāsaṃ parapaṃsanameva vā /</l>\n<l>sādhikṣepaṃ sasaṃrambhaṃ sthātavyaṃ kāṣṭhavattadā // SBca_5.50 //</l>\n</lg>\n\n<lg>\n<l>lābhasatkārakīrtyarthi parivārārthi vā punaḥ /</l>\n<l>upasthānārthe me cittaṃ tasmāttiṣṭhāmi kāṣṭhavat // SBca_5.51 //</l>\n</lg>\n\n<lg>\n<l>parārtharūkṣaṃ svārthārthi pariṣatkāmameva vā /</l>\n<l>vaktumicchati me cittaṃ tasmāttiṣṭhāmi kāṣṭhavat // SBca_5.52 //</l>\n</lg>\n\n<lg>\n<l>asahiṣṇvalasaṃ bhītaṃ pragalbhaṃ mukharaṃ tathā /</l>\n<l>svapakṣābhiniviṣṭaṃ ca tasmāttiṣṭhāmi kāṣṭhavat // SBca_5.53 //</l>\n</lg>\n\n<lg>\n<l>evaṃ saṃkliṣṭamālokya niṣphalārambhi vā manaḥ /</l>\n<l>nigṛhṇīyād dṛḍhaṃ śūraḥ pratipakṣeṇa tatsadā // SBca_5.54 //</l>\n</lg>\n\n<lg>\n<l>suniścitaṃ suprasannaṃ dhīraṃ sādaragauravam /</l>\n<l>salajjaṃ sabhayaṃ śāntaṃ parārādhanatatparam // SBca_5.55 //</l>\n</lg>\n\n<lg>\n<l>parasparaviruddhābhirbālecchābhirakheditam /</l>\n<l>kleśotpādādidaṃ hyetadeṣāmiti dayānvitam // SBca_5.56 //</l>\n</lg>\n\n<lg>\n<l>ātmasattvavaśaṃ nityamanavadyeṣu vastuṣu /</l>\n<l>nirmāṇamiva nirmānaṃ dhārayāmyeṣa mānasam // SBca_5.57 //</l>\n</lg>\n\n<lg>\n<l>cirātprāptaṃ kṣaṇavaraṃ smṛtvā smṛtvā muhurmuhuḥ /</l>\n<l>dhārayāmīdṛśaṃ cittamaprakampyaṃ sumeruvat // SBca_5.58 //</l>\n</lg>\n\n<lg>\n<l>gṛdhrairāmiṣasaṃgṛddhaiḥ kṛṣyamāṇa itastataḥ /</l>\n<l>na karotyanyathā kāyaḥ kasmādatra pratikriyām // SBca_5.59 //</l>\n</lg>\n\n<lg>\n<l>rakṣasīmaṃ manaḥ kasmādātmīkṛtya samucchrayam /</l>\n<l>tvattaścetpṛthagevāyaṃ tenātra tava ko vyayaḥ // SBca_5.60 //</l>\n</lg>\n\n<lg>\n<l>na svīkaroṣi he mūḍha kāṣṭhaputtalakaṃ śucim /</l>\n<l>amedhyaghaṭitaṃ yantraṃ kasmādrakṣasi pūtikam // SBca_5.61 //</l>\n</lg>\n\n<lg>\n<l>imaṃ carmapuṭaṃ tāvatsvabuddhyaiva pṛthakkuru /</l>\n<l>asthipañjarato māṃsaṃ prajñāśastreṇa mocaya // SBca_5.62 //</l>\n</lg>\n\n<lg>\n<l>asthīnyapi pṛthakkṛtvā paśya majjānamantataḥ /</l>\n<l>kimatra sāramastīti svayameva vicāraya // SBca_5.63 //</l>\n</lg>\n\n<lg>\n<l>evamanviṣya yatnena na dṛṣṭaṃ sāramatra te /</l>\n<l>adhunā vada kasmāttvaṃ kāyamadyāpi rakṣasi // SBca_5.64 //</l>\n</lg>\n\n<lg>\n<l>na khāditavyamaśuci tvayā peyaṃ na śoṇitam /</l>\n<l>nāntrāṇi cūṣitavyāni kiṃ kāyena kariṣyasi // SBca_5.65 //</l>\n</lg>\n\n<lg>\n<l>yuktaṃ gṛdhraśṛgālāderāhārārthaṃ tu rakṣitum /</l>\n<l>karmopakaraṇaṃ tvetanmanuṣyāṇāṃ śarīrakam // SBca_5.66 //</l>\n</lg>\n\n<lg>\n<l>evaṃ te rakṣataścāpi mṛtyurācchidya nirdayaḥ /</l>\n<l>kāyaṃ dāsyati gṛdhrebhyastadā tvaṃ kiṃ kariṣyasi // SBca_5.67 //</l>\n</lg>\n\n<lg>\n<l>na sthāsyatīti bhṛtyāya na vastrādi pradīyate /</l>\n<l>kāyo yāsyati khāditvā kasmāttvaṃ kuruṣe vyayam // SBca_5.68 //</l>\n</lg>\n\n<lg>\n<l>datvāsmai vetanaṃ tasmātsvārthaṃ kuru mano 'dhunā /</l>\n<l>na hi vaitanikopāttaṃ sarvaṃ tasmai pradīyate // SBca_5.69 //</l>\n</lg>\n\n<lg>\n<l>kāye naubuddhimādhāya gatyāgamananiśrayāt /</l>\n<l>yathākāmaṃgamaṃ kāyaṃ kuru sattvārthasiddhaye // SBca_5.70 //</l>\n</lg>\n\n<lg>\n<l>evaṃ vaśīkṛtasvātmā nityaṃ smitamukho bhavet /</l>\n<l>tyajed bhṛkuṭisaṃkocaṃ pūrvābhāṣī jagatsuhṛt // SBca_5.71 //</l>\n</lg>\n\n<lg>\n<l>saśabdapātaṃ sahasā na pīṭhādīn vinikṣipet /</l>\n<l>nāsphālayetkapāṭaṃ ca syānniḥśabdaruciḥ sadā // SBca_5.72 //</l>\n</lg>\n\n<lg>\n<l>bako biḍālaścauraśca niḥśabdo nibhṛtaścaran /</l>\n<l>prāpnotyabhimataṃ kāryamevaṃ nityaṃ yatiścaret // SBca_5.73 //</l>\n</lg>\n\n<lg>\n<l>paracodanadakṣāṇāmanadhīṣṭopakāriṇām /</l>\n<l>pratīcchecchirasā vākyaṃ sarvaśiṣyaḥ sadā bhavet // SBca_5.74 //</l>\n</lg>\n\n<lg>\n<l>subhāṣiteṣu sarveṣu sādhukāramudīrayet /</l>\n<l>puṇyakāriṇamālokya stutibhiḥ saṃpraharṣayet // SBca_5.75 //</l>\n</lg>\n\n<lg>\n<l>parokṣaṃ ca guṇān brūyādanubrūyācca toṣataḥ /</l>\n<l>svavarṇe bhāṣyamāṇe ca bhāvayettadguṇajñatām // SBca_5.76 //</l>\n</lg>\n\n<lg>\n<l>sarvārambhā hi tuṣṭyarthāḥ sā vittairapi durlabhā /</l>\n<l>bhokṣye tuṣṭimukhaṃ tasmātparaśramakṛtairguṇaiḥ // SBca_5.77 //</l>\n</lg>\n\n<lg>\n<l>na cātra me vyayaḥ kaścitparatra ca mahatsukham /</l>\n<l>aprītiduḥkhaṃ dveṣaistu mahadduḥkhaṃ paratra ca // SBca_5.78 //</l>\n</lg>\n\n<lg>\n<l>viśvastavinyastapadaṃ vispaṣṭārthaṃ manoramam /</l>\n<l>śrutisaukhyaṃ kṛpāmūlaṃ mṛdumandasvaraṃ vadet // SBca_5.79 //</l>\n</lg>\n\n<lg>\n<l>ṛju paśyetsadā sattvāṃścakṣuṣā saṃpibanniva /</l>\n<l>etāneva samāśritya buddhatvaṃ me bhaviṣyati // SBca_5.80 //</l>\n</lg>\n\n<lg>\n<l>sātatyābhiniveśotthaṃ pratipakṣotthameva ca /</l>\n<l>guṇopakārikṣetre ca duḥkhite ca mahacchubham // SBca_5.81 //</l>\n</lg>\n\n<lg>\n<l>dakṣa utthānasaṃpannaḥ svayaṃkārī sadā bhavet /</l>\n<l>nāvakāśaḥ pradātavyaḥ kasyacitsarvakarmasu // SBca_5.82 //</l>\n</lg>\n\n<lg>\n<l>uttarottarataḥ śreṣṭhā dānapāramitādayaḥ /</l>\n<l>netarārthaṃ tyajecchreṣṭhāmanyatrācārasetutaḥ // SBca_5.83 //</l>\n</lg>\n\n<lg>\n<l>evaṃ buddhvā parārtheṣu bhavetsatatamutthitaḥ /</l>\n<l>niṣiddhamapyanujñātaṃ kṛpālorarthadarśinaḥ // SBca_5.84 //</l>\n</lg>\n\n<lg>\n<l>vinipātagatānāthavratasthān saṃvibhajya ca /</l>\n<l>bhuñjīta madhyamāṃ mātrāṃ tricīvarabahistyajet // SBca_5.85 //</l>\n</lg>\n\n<lg>\n<l>saddharmasevakaṃ kāyamitarārthaṃ na pīḍayet /</l>\n<l>evameva hi sattvānāmāśāmāśu prapūrayet // SBca_5.86 //</l>\n</lg>\n\n<lg>\n<l>tyajenna jīvitaṃ tasmādaśuddhe karuṇāśaye /</l>\n<l>tulyāśaye tu tattyājyamitthaṃ na parihīyate // SBca_5.87 //</l>\n</lg>\n\n<lg>\n<l>dharmaṃ nirgaurave svasthe na śiroveṣṭite vadet /</l>\n<l>sacchatradaṇḍaśastre ca nāvaguṇṭhitamastake // SBca_5.88 //</l>\n</lg>\n\n<lg>\n<l>gambhīrodāramalpeṣu na strīṣu puruṣaṃ vinā /</l>\n<l>hīnotkṛṣṭeṣu dharmeṣu samaṃ gauravamācaret // SBca_5.89 //</l>\n</lg>\n\n<lg>\n<l>nodāradharmapātraṃ ca hīne dharme niyojayet /</l>\n<l>na cācāraṃ parityajya sūtramantraiḥ pralobhayet // SBca_5.90 //</l>\n</lg>\n\n<lg>\n<l>dantakāṣṭhasya kheṭasya visarjanamapāvṛtam /</l>\n<l>neṣṭaṃ jale sthale bhogye mūtrādeścāpi garhitam // SBca_5.91 //</l>\n</lg>\n\n<lg>\n<l>mukhapūraṃ na bhuñjīta saśabdaṃ prasṛtānanam /</l>\n<l>pralambapādaṃ nāsīta na bāhū mardayetsamam // SBca_5.92 //</l>\n</lg>\n\n<lg>\n<l>naikayānyastriyā kuryādyānaṃ śayanamāsanam /</l>\n<l>lokāprasādakaṃ sarvaṃ dṛṣṭvā pṛṣṭvā ca varjayet // SBca_5.93 //</l>\n</lg>\n\n<lg>\n<l>nāṅgulyā kārayetkiṃciddakṣiṇena tu sādaram /</l>\n<l>samastenaiva hastena mārgamapyevamādiśet // SBca_5.94 //</l>\n</lg>\n\n<lg>\n<l>na bāhūtkṣepakaṃ kaṃcicchabdayedalpasaṃbhrame /</l>\n<l>acchaṭādi tu kartavyamanyathā syādasaṃvṛtaḥ // SBca_5.95 //</l>\n</lg>\n\n<lg>\n<l>nāthanirvāṇaśayyāvacchayītepsitayā diśā /</l>\n<l>saṃprajānaṃllaghūtthānaḥ prāgavaśyaṃ niyogataḥ // SBca_5.96 //</l>\n</lg>\n\n<lg>\n<l>ācāro bodhisattvānāmaprameya uadāhṛtaḥ /</l>\n<l>cittaśodhanamācāraṃ niyataṃ tāvadācaret // SBca_5.97 //</l>\n</lg>\n\n<lg>\n<l>rātriṃdivaṃ ca triskandhaṃ triṣkālaṃ ca pravartayet /</l>\n<l>śeṣāpattiśamastena bodhicittajināśrayāt // SBca_5.98 //</l>\n</lg>\n\n<lg>\n<l>yā avasthāḥ prapadyeta svayaṃ paravaśo 'pi vā /</l>\n<l>tāsvavasthāsu yāḥ śikṣāḥ śikṣettā eva yatnataḥ // SBca_5.99 //</l>\n</lg>\n\n<lg>\n<l>na hi tadvidyate kiṃcidyanna śikṣyaṃ jinātmajaiḥ /</l>\n<l>na tadasti na yatpuṇyamevaṃ viharataḥ sataḥ // SBca_5.100 //</l>\n</lg>\n\n<lg>\n<l>pāraṃparyeṇa sākṣādvā sattvārthaṃ nānyadācaret /</l>\n<l>sattvānāmeva cārthāya sarvaṃ bodhāya nāmayet // SBca_5.101 //</l>\n</lg>\n\n<lg>\n<l>sadā kalyāṇamitraṃ ca jīvitārthe 'pi na tyajet /</l>\n<l>bodhisattvavratadharaṃ mahāyānārthakovidam // SBca_5.102 //</l>\n</lg>\n\n<lg>\n<l>śrīsaṃbhavavimokṣācca śikṣedyadguruvartanam /</l>\n<l>etaccānyacca buddhoktaṃ jñeyaṃ sūtrāntavācanāt // SBca_5.103 //</l>\n</lg>\n\n<lg>\n<l>śikṣāḥ sūtreṣu dṛśyante tasmātsūtrāṇi vācayet /</l>\n<l>ākāśagarbhasūtre ca mūlāpattīrnirūpayet // SBca_5.104 //</l>\n</lg>\n\n<lg>\n<l>śikṣāsamuccayo 'vaśyaṃ draṣṭavyaśca punaḥ punaḥ /</l>\n<l>vistareṇa sadācāro yasmāttatra pradarśitaḥ // SBca_5.105 //</l>\n</lg>\n\n<lg>\n<l>saṃkṣepeṇāthavā tāvatpaśyetsūtrasamuccayam /</l>\n<l>āryanāgārjunābaddhaṃ dvitīyaṃ ca prayatnataḥ // SBca_5.106 //</l>\n</lg>\n\n<lg>\n<l>yato nivāryate yatra yadeva ca niyujyate /</l>\n<l>tallokacittarakṣārthaṃ śikṣāṃ dṛṣṭvā samācaret // SBca_5.107 //</l>\n</lg>\n\n<lg>\n<l>etadeva samāsena saṃprajanyasya lakṣaṇam /</l>\n<l>yatkāyacittāvasthāyāḥ pratyavekṣā muhurmuhuḥ // SBca_5.108 //</l>\n</lg>\n\n<lg>\n<l>kāyenaiva paṭhiṣyāmi vākpāṭhena tu kiṃ bhavet /</l>\n<l>cikitsāpāṭhamātreṇa rogiṇaḥ kiṃ bhaviṣyati // SBca_5.109 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ saṃprajanyarakṣaṇaṃ nāma pañcamaḥ paricchedaḥ ||</p>\n\n</div>\n<div>\n\n<p>6 kṣāntipāramitā nāma ṣaṣṭhaḥ paricchedaḥ /</p>\n\n<lg>\n<l>sarvametatsucaritaṃ dānaṃ sugatapūjanam /</l>\n<l>kṛtaṃ kalpasahasrairyatpratighaḥ pratihanti tat // SBca_6.1 //</l>\n</lg>\n\n<lg>\n<l>na ca dveṣasamaṃ pāpaṃ na ca kṣāntisamaṃ tapaḥ /</l>\n<l>tasmātkṣāntiṃ prayatnena bhāvayedvividhairnayaiḥ // SBca_6.2 //</l>\n</lg>\n\n<lg>\n<l>manaḥ śamaṃ na gṛhṇāti na prītisukhamaśnute /</l>\n<l>na nidrāṃ na dhṛtiṃ yāti dveṣaśalye hṛdi sthite // SBca_6.3 //</l>\n</lg>\n\n<lg>\n<l>pūjayatyarthamānairyān ye 'pi cainaṃ samāśritāḥ /</l>\n<l>te 'pyenaṃ hantumicchanti svāminaṃ dveṣadurbhagam // SBca_6.4 //</l>\n</lg>\n\n<lg>\n<l>suhṛdo 'pyudvijante 'smād dadāti na ca sevyate /</l>\n<l>saṃkṣepānnāsti tatkiṃcit krodhano yena susthitaḥ // SBca_6.5 //</l>\n</lg>\n\n<lg>\n<l>evamādīni duḥkhāni karotītyarisaṃjñayā /</l>\n<l>yaḥ krodhaṃ hanti nirbandhāt sa sukhīha paratra ca // SBca_6.6 //</l>\n</lg>\n\n<lg>\n<l>aniṣṭakaraṇājjātamiṣṭasya ca vighātanāt /</l>\n<l>daurmanasyāśanaṃ prāpya dveṣo dṛpto nihanti mām // SBca_6.7 //</l>\n</lg>\n\n<lg>\n<l>tasmādvighātayiṣyāmi tasyāśanamahaṃ ripoḥ /</l>\n<l>yasmānna madvadhādanyatkṛtyamasyāsti vairiṇaḥ // SBca_6.8 //</l>\n</lg>\n\n<lg>\n<l>atyaniṣṭāgamenāpi na kṣobhyā muditā mayā /</l>\n<l>daurmanasye 'pi nāstīṣṭaṃ kuśalaṃ tvavahīyate // SBca_6.9 //</l>\n</lg>\n\n<lg>\n<l>yadyastyeva pratīkāro daurmanasyena tatra kim /</l>\n<l>atha nāsti pratīkāro daurmanasyena tatra kim // SBca_6.10 //</l>\n</lg>\n\n<lg>\n<l>duḥkhaṃ nyakkārapāruṣyamayaśaścetyanīpsitam /</l>\n<l>priyāṇāmātmano vāpi śatroścaitadviparyayāt // SBca_6.11 //</l>\n</lg>\n\n<lg>\n<l>kathaṃcillabhyate saukhyaṃ duḥkhaṃ sthitamayatnataḥ /</l>\n<l>duḥkhenaiva ca niḥsāraḥ cetastasmād dṛḍhībhava // SBca_6.12 //</l>\n</lg>\n\n<lg>\n<l>durgāputrakakarṇāṭā dāhacchedādivedanām /</l>\n<l>vṛthā sahante muktyarthamahaṃ kasmāttu kātaraḥ // SBca_6.13 //</l>\n</lg>\n\n<lg>\n<l>na kiṃcidasti tadvastu yadabhyāsasya duṣkaram /</l>\n<l>tasmānmṛduvyathābhyāsāt soḍhavyāpi mahāvyathā // SBca_6.14 //</l>\n</lg>\n\n<lg>\n<l>uddaṃśadaṃśamaśakakṣutpipāsādivedanām /</l>\n<l>mahatkaṇḍvādiduḥkhaṃ ca kimanarthaṃ na paśyasi // SBca_6.15 //</l>\n</lg>\n\n<lg>\n<l>śītoṣṇavṛṣṭivātādhvavyādhibandhanatāḍanaiḥ /</l>\n<l>saukumāryaṃ na kartavyamanyathā vardhate vyathā // SBca_6.16 //</l>\n</lg>\n\n<lg>\n<l>kecitsvaśoṇitaṃ dṛṣṭvā vikramante viśeṣataḥ /</l>\n<l>paraśoṇitamapyeke dṛṣṭvā mūrcchāṃ vrajanti yat // SBca_6.17 //</l>\n</lg>\n\n<lg>\n<l>taccittasya dṛḍhatvena kātaratvena cāgatam /</l>\n<l>duḥkhaduryodhanastasmādbhavedabhibhavedvyathām // SBca_6.18 //</l>\n</lg>\n\n<lg>\n<l>duḥkhe 'pi naiva cittasya prasādaṃ kṣobhayed budhaḥ /</l>\n<l>saṃgrāmo hi saha kleśairyuddhe ca sulabhā vyathā // SBca_6.19 //</l>\n</lg>\n\n<lg>\n<l>urasārātighātān ye pratīcchanto jayantyarīn /</l>\n<l>te te vijayinaḥ śūrāḥ śeṣāstu mṛtamārakāḥ // SBca_6.20 //</l>\n</lg>\n\n<lg>\n<l>guṇo 'paraśca duḥkhasya yatsaṃvegānmadacyutiḥ /</l>\n<l>saṃsāriṣu ca kāruṇyaṃ pāpādbhītirjine spṛhā // SBca_6.21 //</l>\n</lg>\n\n<lg>\n<l>pittādiṣu na me kopo mahāduḥkhakareṣvapi /</l>\n<l>sacetaneṣu kiṃ kopaḥ te 'pi pratyayakopitāḥ // SBca_6.22 //</l>\n</lg>\n\n<lg>\n<l>aniṣyamāṇamapyetacchūlamutpadyate yathā /</l>\n<l>aniṣyamāṇo 'pi balātkrodha utpadyate tathā // SBca_6.23 //</l>\n</lg>\n\n<lg>\n<l>kupyāmīti na saṃcintya kupyati svecchayā janaḥ /</l>\n<l>utpatsya ityabhipretya krodha utpadyate na ca // SBca_6.24 //</l>\n</lg>\n\n<lg>\n<l>ye kecidaparādhāśca pāpāni vividhāni ca /</l>\n<l>sarvaṃ tatpratyayabalāt svatantraṃ tu na vidyate // SBca_6.25 //</l>\n</lg>\n\n<lg>\n<l>na ca pratyayasāmagryā janayāmīti cetanā /</l>\n<l>na cāpi janitasyāsti janito 'smīti cetanā // SBca_6.26 //</l>\n</lg>\n\n<lg>\n<l>yatpradhānaṃ kilābhīṣṭaṃ yattadātmeti kalpitam /</l>\n<l>tadeva hi bhavābhīti na saṃcintyopajāyate // SBca_6.27 //</l>\n</lg>\n\n<lg>\n<l>anutpannaṃ hi tannāsti ka icchedbhavituṃ tadā /</l>\n<l>viṣayavyāpṛtatvācca niroddhumapi nehate // SBca_6.28 //</l>\n</lg>\n\n<lg>\n<l>nityo hyacetanaścātmā vyomavat sphuṭamakriyaḥ /</l>\n<l>pratyayāntarasaṅge 'pi nirvikārasya kā kriyā // SBca_6.29 //</l>\n</lg>\n\n<lg>\n<l>yaḥ pūrvavat kriyākāle kriyāyāstena kiṃ kṛtam /</l>\n<l>tasya kriyeti saṃbandhe katarattannibandhanam // SBca_6.30 //</l>\n</lg>\n\n<lg>\n<l>evaṃ paravaśaṃ sarvaṃ yadvaśaṃ so 'pi cāvaśaḥ /</l>\n<l>nirmāṇavadaceṣṭeṣu bhāveṣvevaṃ kva kupyate // SBca_6.31 //</l>\n</lg>\n\n<lg>\n<l>vāraṇāpi na yuktaivaṃ kaḥ kiṃ vārayatīti cet /</l>\n<l>yuktā pratītyatā yasmādduḥkhasyoparatirmatā // SBca_6.32 //</l>\n</lg>\n\n<lg>\n<l>tasmādamitraṃ mitraṃ vā dṛṣṭvāpyanyāyakāriṇam /</l>\n<l>īdṛśāḥ pratyayā asyetyevaṃ matvā sukhī bhavet // SBca_6.33 //</l>\n</lg>\n\n<lg>\n<l>yadi tu svecchayā siddhiḥ sarveṣāmeva dehinām /</l>\n<l>na bhavetkasyacidduḥkhaṃ na duḥkhaṃ kaścidicchati // SBca_6.34 //</l>\n</lg>\n\n<lg>\n<l>pramādādātmanātmānaṃ bādhante kaṇṭakādibhiḥ /</l>\n<l>bhaktacchedādibhiḥ kopāddurāpastryādilipsayā // SBca_6.35 //</l>\n</lg>\n\n<lg>\n<l>udbandhanaprapātaiśca viṣāpathyādibhakṣaṇaiḥ /</l>\n<l>nighnanti kecidātmānapuṇyācaraṇena ca // SBca_6.36 //</l>\n</lg>\n\n<lg>\n<l>yadaivaṃ kleśavaśyavād ghnantyātmānamapi priyam /</l>\n<l>tadaiṣāṃ parakāyeṣu parihāraḥ kathaṃ bhavet // SBca_6.37 //</l>\n</lg>\n\n<lg>\n<l>kleśonmattīkṛteṣveṣu pravṛtteṣvātmaghātane /</l>\n<l>na kevalaṃ dayā nāsti krodha utpadyate katham // SBca_6.38 //</l>\n</lg>\n\n<lg>\n<l>yadi svabhāvo bālānāṃ paropadravakāritā /</l>\n<l>teṣu kopo na yukto me yathāgnau dahanātmake // SBca_6.39 //</l>\n</lg>\n\n<lg>\n<l>atha doṣo 'yamāgantuḥ sattvāḥ prakṛtipeśalāḥ /</l>\n<l>tathāpyayuktastatkopaḥ kaṭudhūme yathāmbare // SBca_6.40 //</l>\n</lg>\n\n<lg>\n<l>mukhyaṃ daṇḍādikaṃ hitvā prerake yadi kupyate /</l>\n<l>dveṣeṇa preritaḥ so 'pi dveṣe dveṣo 'stu me varam // SBca_6.41 //</l>\n</lg>\n\n<lg>\n<l>mayāpi pūrvaṃ sattvānāmīdṛśyeva vyathā kṛtā /</l>\n<l>tasmānme yuktamevaitatsattvopadravakāriṇaḥ // SBca_6.42 //</l>\n</lg>\n\n<lg>\n<l>tacchastraṃ mama kāyaśca dvayaṃ duḥkhasya kāraṇam /</l>\n<l>tena śastraṃ mayā kāyo gṛhītaḥ kutra kupyate // SBca_6.43 //</l>\n</lg>\n\n<lg>\n<l>gaṇḍo 'yaṃ pratimākāro gṛhīto ghaṭṭanāsahaḥ /</l>\n<l>tṛṣṇāndhena mayā tatra vyathāyāṃ kutra kupyate // SBca_6.44 //</l>\n</lg>\n\n<lg>\n<l>duḥkhaṃ necchāmi duḥkhasya hetumicchāmi bāliśaḥ /</l>\n<l>svāparādhāgate duḥkhe kasmādanyatra kupyate // SBca_6.45 //</l>\n</lg>\n\n<lg>\n<l>asipatravanaṃ yadvadyathā nārakapakṣiṇaḥ /</l>\n<l>matkarmajanitā eva tathedaṃ kutra kupyate // SBca_6.46 //</l>\n</lg>\n\n<lg>\n<l>matkarmacoditā eva jātā mayyapakāriṇaḥ /</l>\n<l>yena yāsyanti narakānmayaivāmī hatā nanu // SBca_6.47 //</l>\n</lg>\n\n<lg>\n<l>etānāśritya me pāpaṃ kṣīyate kṣamato bahu /</l>\n<l>māmāśritya tu yāntyete narakān dīrghavedanān // SBca_6.48 //</l>\n</lg>\n\n<lg>\n<l>ahamevāpakāryeṣāṃ mamaite copakāriṇaḥ /</l>\n<l>kasmādviparyayaṃ kṛtvā khalacetaḥ prakupyasi // SBca_6.49 //</l>\n</lg>\n\n<lg>\n<l>bhavenmamāśayaguṇo na yāmi narakān yadi /</l>\n<l>eṣāmatra kimāyātaṃ yadyātmā rakṣito mayā // SBca_6.50 //</l>\n</lg>\n\n<lg>\n<l>atha pratyapakārī syāṃ tathāpyete na rakṣitāḥ /</l>\n<l>hīyate cāpi me caryā tasmānnaṣṭāstapasvinaḥ // SBca_6.51 //</l>\n</lg>\n\n<lg>\n<l>mano hantumamūrtatvānna śakyaṃ kenacitkvacit /</l>\n<l>śarīrābhiniveśāttu cittaṃ duḥkhena bādhyate // SBca_6.52 //</l>\n</lg>\n\n<lg>\n<l>nyakkāraḥ paruṣaṃ vākyamayaśaścetyayaṃ gaṇaḥ /</l>\n<l>kāyaṃ na bādhate tena cetaḥ kasmātprakupyasi // SBca_6.53 //</l>\n</lg>\n\n<lg>\n<l>mayyaprasādo yo 'nyeṣāṃ sa māṃ kiṃ bhakṣayiṣyati /</l>\n<l>iha janmāntare vāpi yenāsau me 'nabhīpsitaḥ // SBca_6.54 //</l>\n</lg>\n\n<lg>\n<l>lābhāntarāyakāritvād yadyasau me 'nabhīpsitaḥ /</l>\n<l>naṅkṣyatīhaiva me lābhaḥ pāpaṃ tu sthāsyati dhruvam // SBca_6.55 //</l>\n</lg>\n\n<lg>\n<l>varamadyaiva me mṛtyurna mithyājīvitaṃ ciram /</l>\n<l>yasmācciramapi sthitvā mṛtyuduḥkhaṃ tadeva me // SBca_6.56 //</l>\n</lg>\n\n<lg>\n<l>svapne varṣaśataṃ saukhyaṃ bhuktvā yaśca vibudhyate /</l>\n<l>muhūrtamaparo yaśca sukhī bhūtvā vibudhyate // SBca_6.57 //</l>\n</lg>\n\n<lg>\n<l>nanu (nūnaṃ?) nivartate saukhyaṃ dvayorapi vibuddhayoḥ /</l>\n<l>saivopamā mṛtyukāle cirajīvyalpajīvinoḥ // SBca_6.58 //</l>\n</lg>\n\n<lg>\n<l>labdhvāpi ca bahūṃllābhān ciraṃ bhuktvā sukhānyapi /</l>\n<l>riktahastaśca nagnaśca yāsyāmi muṣito yathā // SBca_6.59 //</l>\n</lg>\n\n<lg>\n<l>pāpakṣayaṃ ca puṇyaṃ ca lābhājjīvan karomi cet /</l>\n<l>puṇyakṣayaśca pāpaṃ ca lābhārthaṃ krudhyato nanu // SBca_6.60 //</l>\n</lg>\n\n<lg>\n<l>yadarthameva jīvāmi tadeva yadi naśyati /</l>\n<l>kiṃ tena jīvitenāpi kevalāśubhakāriṇā // SBca_6.61 //</l>\n</lg>\n\n<lg>\n<l>avarṇavādini dveṣaḥ sattvānnāśayatīti cet /</l>\n<l>parāyaśaskare 'pyevaṃ kopaste kiṃ na jāyate // SBca_6.62 //</l>\n</lg>\n\n<lg>\n<l>parāyattāprasādatvādaprasādiṣu te kṣamā /</l>\n<l>kleśātpādaparāyatte kṣamā nāvarṇavādini // SBca_6.63 //</l>\n</lg>\n\n<lg>\n<l>pratimāstūpasaddharmanāśakākrośakeṣu ca /</l>\n<l>na yujyate mama dveṣo buddhādīnāṃ na hi vyathā // SBca_6.64 //</l>\n</lg>\n\n<lg>\n<l>gurusālohitādīnāṃ priyāṇāṃ cāpakāriṣu /</l>\n<l>pūrvavatpratyayotpādaṃ dṛṣṭvā kopaṃ nivārayet // SBca_6.65 //</l>\n</lg>\n\n<lg>\n<l>cetanācetanakṛtā dehināṃ niyatā vyathā /</l>\n<l>sā vyathā cetane dṛṣṭā kṣamasvaināṃ vyathāmataḥ // SBca_6.66 //</l>\n</lg>\n\n<lg>\n<l>mohādeke 'parādhyanti kupyantyanye vimohitāḥ /</l>\n<l>brūmaḥ kameṣu nirdoṣaṃ kaṃ vā brūmo 'parādhinam // SBca_6.67 //</l>\n</lg>\n\n<lg>\n<l>kasmādevaṃ kṛtaṃ pūrvaṃ yenaivaṃ bādhyase paraiḥ /</l>\n<l>sarve karmaparāyattāḥ ko 'hamatrānyathākṛtau // SBca_6.68 //</l>\n</lg>\n\n<lg>\n<l>evaṃ buddhvā tu puṇyeṣu tathā yatnaṃ karomyaham /</l>\n<l>yena sarve bhaviṣyanti maitracittāḥ parasparam // SBca_6.69 //</l>\n</lg>\n\n<lg>\n<l>dahyamāne gṛhe yadvadagnirgatvā gṛhāntaram /</l>\n<l>tṛṇādau yatra sajyeta tadākṛṣyāpanīyate // SBca_6.70 //</l>\n</lg>\n\n<lg>\n<l>evaṃ cittaṃ yadāsaṅgāddahyate dveṣavahninā /</l>\n<l>tatkṣaṇaṃ tatparityājyaṃ puṇyātmoddāhaśaṅkayā // SBca_6.71 //</l>\n</lg>\n\n<lg>\n<l>māraṇīyaḥ karaṃ chittvā muktaścetkimabhadrakam /</l>\n<l>manuṣyaduḥkhairnarakānmuktaścetkimabhadrakam // SBca_6.72 //</l>\n</lg>\n\n<lg>\n<l>yadyetanmātramevādya duḥkhaṃ soḍhuṃ na pāryate /</l>\n<l>tannārakavyathāhetuḥ krodhaḥ kasmānna vāryate // SBca_6.73 //</l>\n</lg>\n\n<lg>\n<l>kopārthamevamevāhaṃ narakeṣu sahasraśaḥ /</l>\n<l>kārito 'smi na cātmārthaḥ parārtho vā kṛto mayā // SBca_6.74 //</l>\n</lg>\n\n<lg>\n<l>na cedaṃ tādṛśaṃ duḥkhaṃ mahārthaṃ ca kariṣyati /</l>\n<l>jagadduḥkhahare duḥkhe prītirevātra yujyate // SBca_6.75 //</l>\n</lg>\n\n<lg>\n<l>yadi prītisukhaṃ prāptamanyaiḥ stutvā guṇorjitam /</l>\n<l>manastvamapi taṃ stutvā kasmādevaṃ na hṛṣyasi // SBca_6.76 //</l>\n</lg>\n\n<lg>\n<l>idaṃ ca te hṛṣṭisukhaṃ niravadyaṃ sukhodayam /</l>\n<l>na vāritaṃ ca guṇibhiḥ parāvarjanamuttamam // SBca_6.77 //</l>\n</lg>\n\n<lg>\n<l>tasyaiva sukhamityevaṃ tavedaṃ yadi na priyam /</l>\n<l>bhṛtidānādiviraterdṛṣṭādṛṣṭaṃ hataṃ bhavet // SBca_6.78 //</l>\n</lg>\n\n<lg>\n<l>svaguṇe kīrtyamāne ca parasaukhyamapīcchasi /</l>\n<l>kīrtyamāne paraguṇe svasaukhyamapi necchasi // SBca_6.79 //</l>\n</lg>\n\n<lg>\n<l>bodhicittaṃ samutpādya sarvasattvasukhecchayā /</l>\n<l>svayaṃ labdhasukheṣvadya kasmātsattveṣu kupyasi // SBca_6.80 //</l>\n</lg>\n\n<lg>\n<l>trailokyapūjyaṃ buddhatvaṃ sattvānāṃ kila vāñchasi /</l>\n<l>satkāramitvaraṃ dṛṣṭvā teṣāṃ kiṃ paridahyase // SBca_6.81 //</l>\n</lg>\n\n<lg>\n<l>puṣṇāti yastvayā poṣyaṃ tubhyameva dadāti saḥ /</l>\n<l>kuṭumbajīvinaṃ labdhvā na hṛṣyasi prakupyasi // SBca_6.82 //</l>\n</lg>\n\n<lg>\n<l>sa kiṃ necchasi sattvānāṃ yasteṣāṃ bodhimicchati /</l>\n<l>bodhicittaṃ kutastasya yo 'nyasaṃpadi kupyati // SBca_6.86 //</l>\n</lg>\n\n<lg>\n<l>yadi tena na tallabdhaṃ sthitaṃ dānapatergṛhe /</l>\n<l>sarvathāpi na tatte 'sti dattādattena tena kim // SBca_6.84 //</l>\n</lg>\n\n<lg>\n<l>kiṃ vārayatu puṇyāni prasannān svaguṇānatha /</l>\n<l>labhamāno na gṛhṇātu vada kena na kupyasi // SBca_6.85 //</l>\n</lg>\n\n<lg>\n<l>na kevalaṃ tvamātmānaṃ kṛtapāpaṃ na śocasi /</l>\n<l>kṛtapuṇyaiḥ saha spardhāmaparaiḥ kartumicchasi // SBca_6.86 //</l>\n</lg>\n\n<lg>\n<l>jātaṃ cedapriyaṃ śatrostvattuṣṭyā kiṃ punarbhavet /</l>\n<l>tvadāśaṃsanamātreṇa na cāheturbhaviṣyati // SBca_6.87 //</l>\n</lg>\n\n<lg>\n<l>atha tvadicchayā siddhaṃ tadduḥkhe kiṃ sukhaṃ tava /</l>\n<l>athāpyartho bhavedevamanarthaḥ ko nvataḥ paraḥ // SBca_6.88 //</l>\n</lg>\n\n<lg>\n<l>etaddhi baḍiśaṃ ghoraṃ kleśabāḍiśikārpitam /</l>\n<l>yato narakapālāstvāṃ krītvā pakṣyanti kumbhiṣu // SBca_6.89 //</l>\n</lg>\n\n<lg>\n<l>stutiryaśo 'tha satkāro na puṇyāya na cāyuṣe /</l>\n<l>na balārthaṃ na cārogye na ca kāyasukhāya me // SBca_6.90 //</l>\n</lg>\n\n<lg>\n<l>etāvāṃśca bhavetsvārtho dhīmataḥ svārthavedinaḥ /</l>\n<l>madyadyūtādi sevyaṃ syānmānasaṃ sukhamicchatā // SBca_6.91 //</l>\n</lg>\n\n<lg>\n<l>yaśorthaṃ hārayantyarthamātmānaṃ mārayantyapi /</l>\n<l>kimakṣarāṇi bhakṣyāṇi mṛte kasya ca tatsukham // SBca_6.92 //</l>\n</lg>\n\n<lg>\n<l>yathā pāṃśugṛhe bhinne rodityārtaravaṃ śiśuḥ /</l>\n<l>tathā stutiyaśohānau svacittaṃ pratibhāti me // SBca_6.93 //</l>\n</lg>\n\n<lg>\n<l>śabdastāvadacittatvāt sa māṃ stautītyasaṃbhavaḥ /</l>\n<l>paraḥ kila mayi prīta ityetatprītikāraṇam // SBca_6.94 //</l>\n</lg>\n\n<lg>\n<l>anyatra mayi vā prītyā kiṃ hi me parakīyayā /</l>\n<l>tasyaiva tatprītisukhaṃ bhāgo nālpo 'pi me tataḥ // SBca_6.95 //</l>\n</lg>\n\n<lg>\n<l>tatsukhena sukhitvaṃ cetsarvatraiva mamāstu tat /</l>\n<l>kasmādanyaprasādena sukhiteṣu na me sukham // SBca_6.96 //</l>\n</lg>\n\n<lg>\n<l>tasmādahaṃ stuto 'smīti prītirātmani jāyate /</l>\n<l>tatrāpyevamasaṃbandhāt kevalaṃ śiśuceṣṭitam // SBca_6.97 //</l>\n</lg>\n\n<lg>\n<l>stutyādayaśca me kṣemaṃ saṃvegaṃ nāśayantyamī /</l>\n<l>guṇavatsu ca mātsaryaṃ saṃpatkopaṃ ca kurvate // SBca_6.98 //</l>\n</lg>\n\n<lg>\n<l>tasmātstutyādighātāya mama ye pratyupasthitāḥ /</l>\n<l>apāyapātarakṣārthaṃ pravṛttā nanu te mama // SBca_6.99 //</l>\n</lg>\n\n<lg>\n<l>muktyarthinaścāyuktaṃ me lābhasatkārabandhanam /</l>\n<l>ye mocayanti māṃ bandhāddveṣasteṣu kathaṃ mama // SBca_6.100 //</l>\n</lg>\n\n<lg>\n<l>duḥkhaṃ praveṣṭukāmasya ye kapāṭatvamāgatāḥ /</l>\n<l>buddhādhiṣṭhānata iva dveṣasteṣu kathaṃ mama // SBca_6.101 //</l>\n</lg>\n\n<lg>\n<l>puṇyavighnaḥ kṛto 'nenetyatra kopo na yujyate /</l>\n<l>kṣāntyā samaṃ tapo nāsti nanvetattadupasthitam // SBca_6.102 //</l>\n</lg>\n\n<lg>\n<l>athāhamātmadoṣeṇa na karomi kṣamāmiha /</l>\n<l>mayaivātra kṛto vighnaḥ puṇyahetāvupasthite // SBca_6.103 //</l>\n</lg>\n\n<lg>\n<l>yo hi yena vinā nāsti yasmiṃśca sati vidyate /</l>\n<l>sa eva kāraṇaṃ tasya sa kathaṃ vighna ucyate // SBca_6.104 //</l>\n</lg>\n\n<lg>\n<l>na hi kālopapannena dānavighnaḥ kṛto 'rthinā /</l>\n<l>na ca pravrājake prāpte pravrajyāvighna ucyate // SBca_6.105 //</l>\n</lg>\n\n<lg>\n<l>sulabhā yācakā loke durlabhāstvapakāriṇaḥ /</l>\n<l>yato me 'naparādhasya na kaścidaparādhyati // SBca_6.106 //</l>\n</lg>\n\n<lg>\n<l>aśramopārjitastasmādgṛhe nidhirivotthitaḥ /</l>\n<l>bodhicaryāsahāyatvāt spṛhaṇīyo ripurmama // SBca_6.107 //</l>\n</lg>\n\n<lg>\n<l>mayā cānena copāttaṃ tasmādetat kṣamāphalam /</l>\n<l>etasmai prathamaṃ deyametatpūrvā kṣamā yataḥ // SBca_6.108 //</l>\n</lg>\n\n<lg>\n<l>kṣamāsiddhyāśayo nāsya tena pūjyo na cedariḥ /</l>\n<l>siddhiheturacitto 'pi saddharmaḥ pūjyate katham // SBca_6.109 //</l>\n</lg>\n\n<lg>\n<l>apakārāśayo 'syeti śatruryadi na pūjyate /</l>\n<l>anyathā me kathaṃ kṣāntirbhiṣajīva hitodyate // SBca_6.110 //</l>\n</lg>\n\n<lg>\n<l>tadduṣṭāśayamevātaḥ pratītyotpadyate kṣamā /</l>\n<l>sa evātaḥ kṣamāhetuḥ pūjyaḥ saddharmavanmayā // SBca_6.111 //</l>\n</lg>\n\n<lg>\n<l>sattvakṣetraṃ jinakṣetramityato muninoditam /</l>\n<l>etānārādhya bahavaḥ saṃpatpāraṃ yato gatāḥ // SBca_6.112 //</l>\n</lg>\n\n<lg>\n<l>sattvebhyaśca jinebhyaśca buddhadharmāgame same /</l>\n<l>jineṣu gauravaṃ yadvanna sattveṣviti kaḥ kramaḥ // SBca_6.113 //</l>\n</lg>\n\n<lg>\n<l>āśayasya ca māhātmyaṃ na svataḥ kiṃ tu kāryataḥ /</l>\n<l>samaṃ ca tena māhātmyaṃ sattvānāṃ tena te samāḥ // SBca_6.114 //</l>\n</lg>\n\n<lg>\n<l>maitryāśayaśca yatpūjyaḥ sattvamāhātmyameva tat /</l>\n<l>buddhaprasādādyatpuṇyaṃ buddhamāhātmyameva tat // SBca_6.115 //</l>\n</lg>\n\n<lg>\n<l>buddhadharmāgamāṃśena tasmātsattvā jinaiḥ samāḥ /</l>\n<l>na tu buddhaiḥ samāḥ kecidanantāṃśairguṇārṇavaiḥ // SBca_6.116 //</l>\n</lg>\n\n<lg>\n<l>guṇasāraikarāśīnāṃ guṇo 'ṇurapi cetkvacit /</l>\n<l>dṛśyate tasya pūjārthaṃ trailokyamapi na kṣamam // SBca_6.117 //</l>\n</lg>\n\n<lg>\n<l>buddhadharmodayāṃśastu śreṣṭhaḥ sattveṣu vidyate /</l>\n<l>etadaṃśānurūpyeṇa sattvapūjā kṛtā bhavet // SBca_6.118 //</l>\n</lg>\n\n<lg>\n<l>kiṃ ca niśchadmabandhūnāmaprameyopakāriṇām /</l>\n<l>sattvārādhanamutsṛjya niṣkṛtiḥ kā parā bhavet // SBca_6.119 //</l>\n</lg>\n\n<lg>\n<l>bhindanti dehaṃ praviśantyavīciṃ yeṣāṃ kṛte tatra kṛte kṛtaṃ syāt /</l>\n<l>mahāpakāriṣvapi tena sarvaṃ kalyāṇamevācaraṇīyameṣu // SBca_6.120 //</l>\n</lg>\n\n<lg>\n<l>svayaṃ mama svāmina eva tāvad yadarthamātmanyapi nirvyapekṣāḥ /</l>\n<l>ahaṃ kathaṃ svāmiṣu teṣu teṣu karomi mānaṃ na tu dāsabhāvam // SBca_6.121 //</l>\n</lg>\n\n<lg>\n<l>yeṣāṃ sukhe yānti mudaṃ munīndrāḥ yeṣāṃ vyathāyāṃ praviśanti manyum /</l>\n<l>tattoṣaṇātsarvamunīndratuṣṭis tatrāpakāre 'pakṛtaṃ munīnām // SBca_6.122 //</l>\n</lg>\n\n<lg>\n<l>ādīptakāyasya yathā samantān na sarvakāmairapi saumanasyam /</l>\n<l>sattvavyathāyāmapi tadvadeva na prītyupāyo 'sti dayāmayānām // SBca_6.123 //</l>\n</lg>\n\n<lg>\n<l>tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /</l>\n<l>tadadya pāpaṃ pratideśayāmi yatkheditāstanmunayaḥ kṣamantām // SBca_6.124 //</l>\n</lg>\n\n<lg>\n<l>ārādhanāyādya tathāgatānāṃ sarvātmanā dāsyamupaimi loke /</l>\n<l>kurvantu me mūrghni padaṃ janaughā vighnantu vā tuṣyatu lokanāthaḥ // SBca_6.125 //</l>\n</lg>\n\n<p>ātmīkṛtaṃ sarvamidaṃ jagattaiḥ / kṛpātmabhirnaiva hi saṃśayo 'sti /\n<l>dṛśyanta ete nanu sattvarūpās ta eva nāthāḥ kimanādaro 'tra // SBca_6.126 //</l></p>\n\n<lg>\n<l>tathāgatārādhanametadeva svārthasya saṃsādhanametadeva /</l>\n<l>lokasya duḥkhāpahametadeva tasmānmamāstu vratametadeva // SBca_6.127 //</l>\n</lg>\n\n<lg>\n<l>yathaiko rājapuruṣaḥ pramanthāti mahājanam /</l>\n<l>vikartuṃ naiva śaknoti dīrghadarśī mahājanaḥ // SBca_6.128 //</l>\n</lg>\n\n<lg>\n<l>yasmānnaiva sa ekākī tasya rājabalaṃ balam /</l>\n<l>tathā na durbalaṃ kaṃcidaparāddhaṃ vimānayet // SBca_6.129 //</l>\n</lg>\n\n<lg>\n<l>yasmānnarakapālāśca kṛpāvantaśca tadbalam /</l>\n<l>tasmādārādhayetsattvān bhṛtyaścaṇḍanṛpaṃ yathā // SBca_6.130 //</l>\n</lg>\n\n<lg>\n<l>kupitaḥ kiṃ nṛpaḥ kuryādyena syānnarakavyathā /</l>\n<l>yatsattvadaurmanasyena kṛtena hyanubhūyate // SBca_6.131 //</l>\n</lg>\n\n<lg>\n<l>tuṣṭaḥ kiṃ nṛpatirdadyādyadbuddhatvasamaṃ bhavet /</l>\n<l>yatsattvasaumanasyena kṛtena hyanubhūyate // SBca_6.132 //</l>\n</lg>\n\n<lg>\n<l>āstāṃ bhaviṣyadbuddhatvaṃ sattvārādhanasaṃbhavam /</l>\n<l>ihaiva saubhāgyayaśaḥsausthityaṃ kiṃ na paśyasi // SBca_6.133 //</l>\n</lg>\n\n<lg>\n<l>prāsādikatvamārogyaṃ prāmodyaṃ cirajīvitam /</l>\n<l>cakravartisukhaṃ sphītaṃ kṣamī prāpnoti saṃsaran // SBca_6.134 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ kṣāntipāramitā nāma ṣaṣṭhaḥ paricchedaḥ ||</p>\n\n</div>\n<div>\n\n<p>7 Vīryapāramitā nāma saptamaḥ paricchedaḥ /</p>\n\n<lg>\n<l>evaṃ kṣamo bhajedvīryaṃ vīrye bodhiryataḥ sthitā /</l>\n<l>na hi vīryaṃ vinā puṇyaṃ yathā vāyuṃ vināgatiḥ // SBca_7.1 //</l>\n</lg>\n\n<lg>\n<l>kiṃ vīryaṃ kuśalotsāhastadvipakṣaḥ ka ucyate /</l>\n<l>ālasyaṃ kutsitāsaktirviṣādātmāvamanyanā // SBca_7.2 //</l>\n</lg>\n\n<lg>\n<l>avyāpārasukhāsvādanidrāpāśrayatṛṣṇayā /</l>\n<l>saṃsāraduḥkhānudvegādālasyamupajāyate // SBca_7.3 //</l>\n</lg>\n\n<lg>\n<l>kleśavāgurikāghrātaḥ praviṣṭo janmavāgurām /</l>\n<l>kimadyāpi na jānāsi mṛtyorvadanamāgataḥ // SBca_7.4 //</l>\n</lg>\n\n<lg>\n<l>svayūthyānmāryamāṇāṃstvaṃ krameṇaiva na paśyasi /</l>\n<l>tathāpi nidrāṃ yāsyeva caṇḍālamahiṣo yathā // SBca_7.5 //</l>\n</lg>\n\n<lg>\n<l>yamenodvīkṣyamāṇasya baddhamārgasya sarvataḥ /</l>\n<l>kathaṃ te rocate bhoktuṃ kathaṃ nidrā kathaṃ ratiḥ // SBca_7.6 //</l>\n</lg>\n\n<lg>\n<l>yāvatsaṃbhṛtasaṃbhāraṃ maraṇaṃ śīghrameṣyati /</l>\n<l>saṃtyajyāpi tadālasyamakāle kiṃ kariṣyasi // SBca_7.7 //</l>\n</lg>\n\n<lg>\n<l>idaṃ na prāptamārabdhamidamardhakṛtaṃ sthitam /</l>\n<l>akasmānmṛtyurāyāto hā hato 'smīti cintayan // SBca_7.8 //</l>\n</lg>\n\n<lg>\n<l>śokavegasamucchūnasāśruraktekṣaṇānanān /</l>\n<l>bandhūnnirāśān saṃpaśyan yamadūtamukhāni ca // SBca_7.9 //</l>\n</lg>\n\n<lg>\n<l>svapāpasmṛtisaṃtaptaḥ śṛṇvannādāṃśca nārakān /</l>\n<l>trāsoccāraviliptāṅgo vihvalaḥ kiṃ kariṣyasi // SBca_7.10 //</l>\n</lg>\n\n<lg>\n<l>jīvamatsya ivāsmīti yuktaṃ bhayamihaiva te /</l>\n<l>kiṃ punaḥ kṛtapāpasya tīvrānnarakaduḥkhataḥ // SBca_7.11 //</l>\n</lg>\n\n<lg>\n<l>spṛṣṭa uṣṇodakenāpi sukumāra pratapyase /</l>\n<l>kṛtvā ca nārakaṃ karma kimevaṃ svasthamāsyate // SBca_7.12 //</l>\n</lg>\n\n<lg>\n<l>nirudyama phalākāṅkṣin sukumāra bahuvyatha /</l>\n<l>mṛtyugrasto 'marākāra hā duḥkhita vihanyase // SBca_7.13 //</l>\n</lg>\n\n<lg>\n<l>mānuṣyaṃ nāvamāsādya tara duḥkhamahānadīm /</l>\n<l>mūḍha kālo na nidrāyā iyaṃ naurdurlabhā punaḥ // SBca_7.14 //</l>\n</lg>\n\n<lg>\n<l>muktvā dharmaratiṃ śreṣṭhāmanantaratisaṃtatim /</l>\n<l>ratirauddhatyahāsyādau duḥkhahetau kathaṃ tava // SBca_7.15 //</l>\n</lg>\n\n<lg>\n<l>aviṣādabalavyūhatātparyātmavidheyatā /</l>\n<l>parātmasamatā caiva parātmaparivartanam // SBca_7.16 //</l>\n</lg>\n\n<lg>\n<l>naivāvasādaḥ kartavyaḥ kuto me bodhirityataḥ /</l>\n<l>yasmāttathāgataḥ satyaṃ satyavādīdamuktavān // SBca_7.17 //</l>\n</lg>\n\n<lg>\n<l>te 'pyāsan daṃśamaśakā makṣikāḥ kṛmayastathā /</l>\n<l>yairutsāhavaśāt prāptā durāpā bodhiruttamā // SBca_7.18 //</l>\n</lg>\n\n<lg>\n<l>kimutāhaṃ naro jātyā śakto jñātuṃ hitāhitam /</l>\n<l>sarvajñanītyanutsargādbodhiṃ kiṃ nāpnuyāmaham // SBca_7.19 //</l>\n</lg>\n\n<lg>\n<l>athāpi hastapādādi dātavyamiti me bhayam /</l>\n<l>gurulāghavamūḍhatvaṃ tanme syādavicārataḥ // SBca_7.20 //</l>\n</lg>\n\n<lg>\n<l>chettavyaścāsmi bhettavyo dāhyaḥ pāṭyo 'pyanekaśaḥ /</l>\n<l>kalpakoṭīrasaṃkhyeyā na ca bodhirbhaviṣyati // SBca_7.21 //</l>\n</lg>\n\n<lg>\n<l>idaṃ tu me parimitaṃ duḥkhaṃ saṃbodhisādhanam /</l>\n<l>naṣṭaśalyavyathāpohe tadutpādanaduḥkhavat // SBca_7.22 //</l>\n</lg>\n\n<lg>\n<l>sarve 'pi vaidyāḥ kurvanti kriyāduḥkhairarogatām /</l>\n<l>tasmādbahūni duḥkhāni hantuṃ soḍhavyamalpakam // SBca_7.23 //</l>\n</lg>\n\n<lg>\n<l>kriyāmimāmapyucitāṃ varavaidyo na dattavān /</l>\n<l>madhureṇopacāreṇa cikitsati mahāturān // SBca_7.24 //</l>\n</lg>\n\n<lg>\n<l>ādau śākādidāne 'pi niyojayati nāyakaḥ /</l>\n<l>tatkaroti kramātpaścādyatsvamāṃsānyapi tyajet // SBca_7.25 //</l>\n</lg>\n\n<lg>\n<l>yadā śākeṣviva prajñā svamāṃse 'pyupajāyate /</l>\n<l>māṃsāsthi tyajatastasya tadā kiṃ nāma duṣkaram // SBca_7.26 //</l>\n</lg>\n\n<lg>\n<l>na duḥkhī tyaktapāpatvātpaṇḍitatvānna durmanāḥ /</l>\n<l>mithyākalpanayā citte pāpātkāye yato vyathā // SBca_7.27 //</l>\n</lg>\n\n<lg>\n<l>puṇyena kāyaḥ sukhitaḥ pāṇḍityena manaḥ sukhi /</l>\n<l>tiṣṭhan parārthaṃ saṃsāre kṛpāluḥ kena khidyate // SBca_7.28 //</l>\n</lg>\n\n<lg>\n<l>kṣapayan pūrvapāpāni pratīcchan puṇyasāgarān /</l>\n<l>bodhicittabalādeva śrāvakebhyo 'pi śīghragaḥ // SBca_7.29 //</l>\n</lg>\n\n<lg>\n<l>evaṃ sukhātsukhaṃ gacchan ko viṣīdetsacetanaḥ /</l>\n<l>bodhicittarathaṃ prāpya sarvakhedaśramāpaham // SBca_7.30 //</l>\n</lg>\n\n<lg>\n<l>chandasthāmaratimuktibalaṃ sattvārthasiddhaye /</l>\n<l>chandaṃ duḥkhabhayātkuryādanuśaṃsāṃśca bhāvayan // SBca_7.31 //</l>\n</lg>\n\n<lg>\n<l>evaṃ vipakṣamunmūlya yatetotsāhavṛddhaye /</l>\n<l>chandamānaratityāgatātparyavaśitābalaiḥ // SBca_7.32 //</l>\n</lg>\n\n<lg>\n<l>aprameyā mayā doṣā hantavyāḥ svaparātmanoḥ /</l>\n<l>ekaikasyāpi doṣasya yatra kalpārṇavaiḥ kṣayaḥ // SBca_7.33 //</l>\n</lg>\n\n<lg>\n<l>tatra doṣakṣayārambhe leśo 'pi mama nekṣyate /</l>\n<l>aprameyavyathābhājye noraḥ sphuṭati me katham // SBca_7.34 //</l>\n</lg>\n\n<lg>\n<l>guṇā mayārjanīyāśca bahavaḥ svaparātmanoḥ /</l>\n<l>tatraikaikaguṇābhyāso bhavetkalpārṇavairna vā // SBca_7.35 //</l>\n</lg>\n\n<lg>\n<l>guṇaleśe 'pi nābhyāso mama jātaḥ kadācana /</l>\n<l>vṛthā nītaṃ mayā janma kathaṃcillabdhamadbhutam // SBca_7.36 //</l>\n</lg>\n\n<lg>\n<l>na prāptaṃ bhagavatpūjāmahotsavasukhaṃ mayā /</l>\n<l>na kṛtā śāsane kārā daridrāśā na pūritā // SBca_7.37 //</l>\n</lg>\n\n<lg>\n<l>bhītebhyo nābhayaṃ dattamārtā na sukhinaḥ kṛtāḥ /</l>\n<l>duḥkhāya kevalaṃ māturgato 'smi garbhaśalyatām // SBca_7.38 //</l>\n</lg>\n\n<lg>\n<l>dharmacchandaviyogena paurvikeṇa mamādhunā /</l>\n<l>vipattirīdṛśī jātā ko dharme chandamutsṛjet // SBca_7.39 //</l>\n</lg>\n\n<lg>\n<l>kuśalānāṃ ca sarveṣāṃ chandaṃ mūlaṃ munirjagau /</l>\n<l>tasyāpi mūlaṃ satataṃ vipākaphalabhāvanā // SBca_7.40 //</l>\n</lg>\n\n<lg>\n<l>duḥkhāni daurmanasyāni bhayāni vividhāni ca /</l>\n<l>abhilāṣavighātāśca jāyante pāpakāriṇām // SBca_7.41 //</l>\n</lg>\n\n<lg>\n<l>manorathaḥ śubhakṛtāṃ yatra yatraiva gacchati /</l>\n<l>tatra tatraiva tatpuṇyaiḥ phalārgheṇābhipūjyate // SBca_7.42 //</l>\n</lg>\n\n<lg>\n<l>pāpakārisukhecchā tu yatra yatraiva gacchati /</l>\n<l>tatra tatraiva tatpāpairduḥkhaśastrairvihanyate // SBca_7.43 //</l>\n</lg>\n\n<lg>\n<l>vipulasugandhiśītalasaroruhagarbhagatā</l>\n<l>madhurajinasvarāśanakṛtopacitadyutayaḥ /</l>\n<l>munikarabodhitāmbujavinirgatasadvapuṣaḥ</l>\n<l>sugatasutā bhavanti sugatasya puraḥ kuśalaiḥ // SBca_7.44 //</l>\n</lg>\n\n<lg>\n<l>yamapuruṣāpanītasakalacchavirārtaravo</l>\n<l>hutavahatāpavidrutakatāmraniṣiktatanuḥ /</l>\n<l>jvaladasiśaktighātaśataśātitamāṃsadalaḥ</l>\n<l>patati sutaptalohadharaṇīṣvaśubhairbahuśaḥ // SBca_7.45 //</l>\n</lg>\n\n<lg>\n<l>tasmātkāryaḥ śubhacchando bhāvayitvaivamādarāt /</l>\n<l>vajradhvajasthavidhinā mānaṃ tvārabhya bhāvayet // SBca_7.46 //</l>\n</lg>\n\n<lg>\n<l>pūrvaṃ nirūpya sāmagrīmārabhennārabheta vā /</l>\n<l>anārambho varaṃ nāma na tvārabhya nivartanam // SBca_7.47 //</l>\n</lg>\n\n<lg>\n<l>janmāntare 'pi so 'bhyāsaḥ pāpādduḥkhaṃ ca vardhate /</l>\n<l>anyacca kāryakālaṃ ca hīnaṃ tacca na sādhitam // SBca_7.48 //</l>\n</lg>\n\n<lg>\n<l>triṣu māno vidhātavyaḥ karmopakleśaśaktiṣu /</l>\n<l>mayaivaikena kartavyamityeṣā karmamānitā // SBca_7.49 //</l>\n</lg>\n\n<lg>\n<l>kleśasvatantro loko 'yaṃ na kṣamaḥ svārthasādhane /</l>\n<l>tasmānmayaiṣāṃ kartavyaṃ nāśakto 'haṃ yathā janaḥ // SBca_7.50 //</l>\n</lg>\n\n<lg>\n<l>nīcaṃ karma karotyanyaḥ kathaṃ mayyapi tiṣṭhati /</l>\n<l>mānāccenna karomyetanmāno naśyatu me varam // SBca_7.51 //</l>\n</lg>\n\n<lg>\n<l>mṛtaṃ duṇḍubhamāsādya kāko 'pi garuḍāyate /</l>\n<l>āpadābādhate 'lpāpi mano me yadi durbalam // SBca_7.52 //</l>\n</lg>\n\n<lg>\n<l>viṣādakṛtaniśceṣṭe āpadaḥ sukarā nanu /</l>\n<l>vyutthitaśceṣṭamānastu mahatāmapi durjayaḥ // SBca_7.53 //</l>\n</lg>\n\n<lg>\n<l>tasmāddṛḍhena cittena karomyāpadamāpadaḥ /</l>\n<l>trailokyavijigīṣutvaṃ hāsyamāpajjitasya me // SBca_7.54 //</l>\n</lg>\n\n<lg>\n<l>mayā hi sarvaṃ jetavyamahaṃ jeyo na kenacit /</l>\n<l>mayaiṣa māno voḍhavyo jinasiṃhasuto hyaham // SBca_7.55 //</l>\n</lg>\n\n<lg>\n<l>ye sattvā mānavijitā varakāste na māninaḥ /</l>\n<l>mānī śatruvaśaṃ naiti mānaśatruvaśāśca te // SBca_7.56 //</l>\n</lg>\n\n<lg>\n<l>mānena durgatiṃ nītā mānuṣye 'pi hatotsavāḥ /</l>\n<l>parapiṇḍāśino dāsā mūrkhā durdarśanāḥ kṛśā // SBca_7.57 //</l>\n</lg>\n\n<lg>\n<l>sarvataḥ paribhūtāśca mānastabdhāstapasvinaḥ /</l>\n<l>te 'pi cenmānināṃ madhye dīnāstu vada kīdṛśāḥ // SBca_7.58 //</l>\n</lg>\n\n<lg>\n<l>te mānino vijayinaśca ta eva śūrā ye mānaśatruvijayāya vahanti mānam /</l>\n<l>ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti // SBca_7.59 //</l>\n</lg>\n\n<lg>\n<l>saṃkleśapakṣamadhyastho bhaveddṛptaḥ sahasraśaḥ /</l>\n<l>dūryodhanaḥ kleśagaṇaiḥ siṃho mṛgagaṇairiva // SBca_7.60 //</l>\n</lg>\n\n<lg>\n<l>mahatsvapi hi kṛcchreṣu na rasaṃ cakṣurīkṣate /</l>\n<l>evaṃ kṛcchramapi prāpya na kleśavaśago bhavet // SBca_7.61 //</l>\n</lg>\n\n<lg>\n<l>yadevāpadyate karma tatkarmavyasanī bhavet /</l>\n<l>tatkarmaśauṇḍo 'tṛptātmā krīḍāphalasukhepsuvat // SBca_7.62 //</l>\n</lg>\n\n<lg>\n<l>sukhārthaṃ kriyate karma tathāpi syānna vā sukham /</l>\n<l>karmaiva tu sukhaṃ yasya niṣkarmā sa sukhī katham // SBca_7.63 //</l>\n</lg>\n\n<lg>\n<l>kāmairna tṛptiḥ saṃsāre kṣuradhārāmadhūpamaiḥ /</l>\n<l>puṇyāmṛtaiḥ kathaṃ tṛptirvipākamadhuraiḥ śivaiḥ // SBca_7.64 //</l>\n</lg>\n\n<lg>\n<l>tasmātkarmāvasāne 'pi nimajjettatra karmaṇi /</l>\n<l>yathā madhyāhnasaṃtapta ādau prāptasarāḥ karī // SBca_7.65 //</l>\n</lg>\n\n<lg>\n<l>balanāśānubandhe tu punaḥ kartuṃ parityajet /</l>\n<l>susamāptaṃ ca tanmuñceduttarottaratṛṣṇayā // SBca_7.66 //</l>\n</lg>\n\n<lg>\n<l>kleśaprahārān saṃrakṣet kleśāṃśca prahareddṛḍham /</l>\n<l>khaḍgayuddhamivāpannaḥ śikṣitenāriṇā saha // SBca_7.67 //</l>\n</lg>\n\n<lg>\n<l>tatra khaḍgaṃ yathā bhraṣṭaṃ gṛhṇīyātsabhayastvaran /</l>\n<l>smṛtikhaḍgaṃ tathā bhraṣṭaṃ gṛhṇīyānnarakān smaran // SBca_7.68 //</l>\n</lg>\n\n<lg>\n<l>viṣaṃ rūdhiramāsādya prasarpati yathā tanau /</l>\n<l>tathaiva cchidramāsādya doṣaścitte prasarpati // SBca_7.69 //</l>\n</lg>\n\n<lg>\n<l>tailapātradharo yadvadasihastairadhiṣṭhitaḥ /</l>\n<l>skhalite maraṇatrāsāttatparaḥ syāttathā vratī // SBca_7.70 //</l>\n</lg>\n\n<lg>\n<l>tasmādutsaṅgage sarpe yathottiṣṭhati satvaram /</l>\n<l>nidrālasyāgame tadvat pratikurvīta satvaram // SBca_7.71 //</l>\n</lg>\n\n<lg>\n<l>ekaikasmiṃśchale suṣṭhu paritapya vicintayet /</l>\n<l>kathaṃ karomi yenedaṃ punarme na bhavediti // SBca_7.72 //</l>\n</lg>\n\n<lg>\n<l>saṃsargaṃ karma vā prāptamicchedetena hetunā /</l>\n<l>kathaṃ nāmāsvavasthāsu smṛtyubhyāso bhavediti // SBca_7.73 //</l>\n</lg>\n\n<lg>\n<l>laghuṃ kuryāttathātmānamapramādakathāṃ smaran /</l>\n<l>karmāgamādyathā pūrvaṃ sajjaḥ sarvatra vartate // SBca_7.74 //</l>\n</lg>\n\n<lg>\n<l>yathaiva tūlakaṃ vāyorgamanāgamane vaśam /</l>\n<l>tathotsāhavaśaṃ yāyādṛddhiścaivaṃ samṛdhyati // SBca_7.75 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ vīryapāramitā nāma saptamaḥ paricchedaḥ ||</p>\n\n</div>\n<div>\n\n<p>8 Dhyānapāramitā nāma aṣṭamaḥ paricchedaḥ /</p>\n\n<lg>\n<l>vardhayitvaivamutsāhaṃ samādhau sthāpayenmanaḥ /</l>\n<l>vikṣiptacittastu naraḥ kleśadaṃṣṭrāntare sthitaḥ // SBca_8.1 //</l>\n</lg>\n\n<lg>\n<l>kāyacittavivekena vikṣepasya na saṃbhavaḥ /</l>\n<l>tasmāllokaṃ parityajya vitarkān parivarjayet // SBca_8.2 //</l>\n</lg>\n\n<lg>\n<l>snehānna tyajyate loko lābhādiṣu ca tṛṣṇayā /</l>\n<l>tasmādetatparityāge vidvānevaṃ vibhāvayet // SBca_8.3 //</l>\n</lg>\n\n<lg>\n<l>śamathena vipaśyanāsuyuktaḥ kurute kleśavināśamityavetya /</l>\n<l>śamathaḥ prathamaṃ gaveṣaṇīyaḥ sa ca loke nirapekṣayābhiratyā // SBca_8.4 //</l>\n</lg>\n\n<lg>\n<l>kasyānityeṣvanityasya sneho bhavitumarhati /</l>\n<l>yena janmasahasrāṇi draṣṭavyo na punaḥ priyaḥ // SBca_8.5 //</l>\n</lg>\n\n<lg>\n<l>apaśyannaratiṃ yāti samādhau na ca tiṣṭhati /</l>\n<l>na ca tṛpyati dṛṣṭvāpi pūrvavadbādhyate tṛṣā // SBca_8.6 //</l>\n</lg>\n\n<lg>\n<l>na paśyati yathābhūtaṃ saṃvegādavahīyate /</l>\n<l>dahyate tena śokena priyasaṃgamakāṅkṣayā // SBca_8.7 //</l>\n</lg>\n\n<lg>\n<l>taccintayā mudhā yāti hrasvamāyurmuhurmuhuḥ /</l>\n<l>aśāśvatena dharmeṇa dharmo bhraśyati śāśvataḥ // SBca_8.8 //</l>\n</lg>\n\n<lg>\n<l>bālaiḥ sabhāgacarito niyataṃ yāti durgatim /</l>\n<l>neṣyate viṣabhāgaśca kiṃ prāptaṃ bālasaṃgamāt // SBca_8.9 //</l>\n</lg>\n\n<lg>\n<l>kṣaṇādbhavanti suhṛdo bhavanti ripavaḥ kṣaṇāt /</l>\n<l>toṣasthāne prakupyanti durārādhāḥ pṛthagjanāḥ // SBca_8.10 //</l>\n</lg>\n\n<lg>\n<l>hitamuktāḥ prakupyanti vārayanti ca māṃ hitāt /</l>\n<l>atha na śrūyate teṣāṃ kupitā yānti durgatim // SBca_8.11 //</l>\n</lg>\n\n<lg>\n<l>īrṣyotkṛṣṭātsamāddvandvo hīnānmānaḥ stutermadaḥ /</l>\n<l>avarṇātpratighaśceti kadā bālāddhitaṃ bhavet // SBca_8.12 //</l>\n</lg>\n\n<lg>\n<l>ātmotkarṣaḥ parāvarṇaḥ saṃsāraratisaṃkathā /</l>\n<l>ityādyavaśyamaśubhaṃ kiṃcidbālasya bālataḥ // SBca_8.13 //</l>\n</lg>\n\n<lg>\n<l>evaṃ tasyāpi tatsaṅgāttenānarthasamāgamaḥ /</l>\n<l>ekākī vihariṣyāmi sukhamakliṣṭamānasaḥ // SBca_8.14 //</l>\n</lg>\n\n<lg>\n<l>bālāddūraṃ palāyeta prāptamārādhayetpriyaiḥ /</l>\n<l>na saṃstavānubandhena kiṃ tūdāsīnasādhuvat // SBca_8.15 //</l>\n</lg>\n\n<lg>\n<l>dharmārthamātramādāya bhṛṅgavat kusumānmadhu /</l>\n<l>apūrva iva sarvatra vihariṣyāmyasaṃstutaḥ // SBca_8.16 //</l>\n</lg>\n\n<lg>\n<l>lābhī ca satkṛtaścāhamicchanti bahavaśca mām /</l>\n<l>iti martyasya saṃprāptānmaraṇājjāyate bhayam // SBca_8.17 //</l>\n</lg>\n\n<lg>\n<l>yatra yatra ratiṃ yāti manaḥ sukhavimohitam /</l>\n<l>tattatsahasraguṇitaṃ duḥkhaṃ bhūtvopatiṣṭhati // SBca_8.18 //</l>\n</lg>\n\n<lg>\n<l>tasmātprājño na tāmicchedicchāto jāyate bhayam /</l>\n<l>svayameva ca yātyetaddhairyaṃ kṛtvā pratīkṣatām // SBca_8.19 //</l>\n</lg>\n\n<lg>\n<l>bahavo lābhino 'bhūvan bahavaśca yaśasvinaḥ /</l>\n<l>saha lābhayaśobhiste na jñātāḥ kva gatā iti // SBca_8.20 //</l>\n</lg>\n\n<lg>\n<l>māmevānye jugupsanti kiṃ prahṛṣyāmyahaṃ stutaḥ /</l>\n<l>māmevānye praśaṃsanti kiṃ viṣīdāmi ninditaḥ // SBca_8.21 //</l>\n</lg>\n\n<lg>\n<l>nānādhimuktikāḥ sattvā jinairapi na toṣitāḥ /</l>\n<l>kiṃ punarmādṛśairajñaistasmātkiṃ lokacintayā // SBca_8.22 //</l>\n</lg>\n\n<lg>\n<l>nindantyalābhinaṃ sattvamavadhyāyanti lābhinam /</l>\n<l>prakṛtyā duḥkhasaṃvāsaiḥ kathaṃ tairjāyate ratiḥ // SBca_8.23 //</l>\n</lg>\n\n<lg>\n<l>na bālaḥ kasyacinmitramiti coktaṃ tathāgataiḥ /</l>\n<l>na svārthena vinā prītiryasmādbālasya jāyate // SBca_8.24 //</l>\n</lg>\n\n<lg>\n<l>svārthadvāreṇa yā prītirātmārthaṃ prītireva sā /</l>\n<l>dravyanāśe yathodvegaḥ sukhahānikṛto hi saḥ // SBca_8.25 //</l>\n</lg>\n\n<p>nāvadhyāyanti taravo na cārādhyāḥ prayatnataḥ\n<l>kadā taiḥ sukhasaṃvāsaiḥ saha vāso bhavenmama // SBca_8.26 //</l></p>\n\n<lg>\n<l>śūnyadevakule sthitvā vṛkṣamūle guhāsu vā /</l>\n<l>kadānapekṣo yāsyāmi pṛṣṭhato 'navalokayan // SBca_8.27 //</l>\n</lg>\n\n<lg>\n<l>amameṣu pradeśeṣu vistīrṇeṣu svabhāvataḥ /</l>\n<l>svacchandacāryanilayo vihariṣyāmyahaṃ kadā // SBca_8.28 //</l>\n</lg>\n\n<lg>\n<l>mṛtpātramātravibhavaścaurāsaṃbhogacīvaraḥ /</l>\n<l>nirbhayo vihariṣyāmi kadā kāyamagopayan // SBca_8.29 //</l>\n</lg>\n\n<lg>\n<l>kāyabhūmiṃ nijāṃ gatvā kaṅkālairaparaiḥ saha /</l>\n<l>svakāyaṃ tulayiṣyāmi kadā śatanadharmiṇam // SBca_8.30 //</l>\n</lg>\n\n<lg>\n<l>ayameva hi kāyo me evaṃ pūtirbhaviṣyati /</l>\n<l>śṛgālā api yadgandhānnopasarpeyurantikam // SBca_8.31 //</l>\n</lg>\n\n<lg>\n<l>asyaikasyāpi kāyasya sahajā asthikhaṇḍakāḥ /</l>\n<l>pṛthak pṛthaggamiṣyanti kimutānyaḥ priyo janaḥ // SBca_8.32 //</l>\n</lg>\n\n<lg>\n<l>eka utpadyate janturmriyate caika eva hi /</l>\n<l>nānyasya tadvyathābhāgaḥ kiṃ priyairvighnakārakaiḥ // SBca_8.33 //</l>\n</lg>\n\n<lg>\n<l>adhvānaṃ pratipannasya yathāvāsaparigrahaḥ /</l>\n<l>tathā bhavādhvagasyāpi janmāvāsaparigrahaḥ // SBca_8.34 //</l>\n</lg>\n\n<lg>\n<l>caturbhiḥ puruṣairyāvatsa na nirdhāryate tataḥ /</l>\n<l>āśocyamāno lokena tāvadeva vanaṃ vrajet // SBca_8.35 //</l>\n</lg>\n\n<lg>\n<l>asaṃstavāvirodhābhyāmeka eva śarīrakaḥ /</l>\n<l>purvameva mṛto loke mriyamāṇo na śocati // SBca_8.36 //</l>\n</lg>\n\n<lg>\n<l>na cāntikacarāḥ kecicchocantaḥ kurvate vyathām /</l>\n<l>buddhādyanusmṛtiṃ cāsya vikṣipanti na kecana // SBca_8.37 //</l>\n</lg>\n\n<lg>\n<l>tasmādekākitā ramyā nirāyāsā śivodayā /</l>\n<l>sarvavikṣepaśamanī sevitavyā mayā sadā // SBca_8.38 //</l>\n</lg>\n\n<lg>\n<l>sarvānyacintānirmuktaḥ svacittaikāgramānasaḥ /</l>\n<l>samādhānāya cittasya prayatiṣye damāya ca // SBca_8.39 //</l>\n</lg>\n\n<lg>\n<l>kāmā hyanarthajanakā iha loke paratra ca /</l>\n<l>iha bandhavadhocchedairnarakādau paratra ca // SBca_8.40 //</l>\n</lg>\n\n<lg>\n<l>yadarthaṃ dūtadūtīnāṃ kṛtāñjaliranekadhā /</l>\n<l>na ca pāpamakīrtirvā yadarthaṃ gaṇitā purā // SBca_8.41 //</l>\n</lg>\n\n<lg>\n<l>prakṣiptaśca bhaye 'pyātmā draviṇaṃ ca vyayīkṛtam /</l>\n<l>yānyeva ca pariṣvajya babhūvottamanirvṛtiḥ // SBca_8.42 //</l>\n</lg>\n\n<lg>\n<l>tānyevāsthīni nānyāni svādhīnānyamamāni ca /</l>\n<l>prakāmaṃ saṃpariṣvajya kiṃ na gacchasi nirvṛtim // SBca_8.43 //</l>\n</lg>\n\n<lg>\n<l>unnāmyamānaṃ yatnādyannīyamānamadho hriyā /</l>\n<l>purā dṛṣṭamadṛṣṭaṃ vā mukhaṃ jālikayāvṛtam // SBca_8.44 //</l>\n</lg>\n\n<lg>\n<l>tanmukhaṃ tvatparikleśamasahadbhirivādhunā /</l>\n<l>gṛdhrairvyaktīkṛtaṃ paśya kimidānīṃ palāyase // SBca_8.45 //</l>\n</lg>\n\n<lg>\n<l>paracakṣurnipātebhyo 'pyāsīdyatparirakṣitam /</l>\n<l>tadadya bhakṣitaṃ yāvat kimīrṣyālo na rakṣasi // SBca_8.46 //</l>\n</lg>\n\n<lg>\n<l>māṃsocchrayamimaṃ dṛṣṭvā gṛdhrairanyaiśca bhakṣitam /</l>\n<l>āhāraḥ pūjyate 'nyeṣāṃ srakcandanavibhūṣaṇaiḥ // SBca_8.47 //</l>\n</lg>\n\n<lg>\n<l>niścalādapi te trāsaḥ kaṅkālādevamīkṣitāt /</l>\n<l>vetāleneva kenāpi cālyamānādbhayaṃ na kim // SBca_8.48 //</l>\n</lg>\n\n<lg>\n<l>ekasmādaśanādeṣāṃ lālāmedhyaṃ ca jāyate /</l>\n<l>tatrāmedhyamaniṣṭaṃ te lālāpānaṃ kathaṃ priyam // SBca_8.49 //</l>\n</lg>\n\n<lg>\n<l>tūlagarbhairmṛdusparśai ramante nopadhānakaiḥ /</l>\n<l>durgandhaṃ na sravantīti kāmino 'medhyamohitāḥ // SBca_8.50 //</l>\n</lg>\n\n<lg>\n<l>yatra cchanne 'pyayaṃ rāgastadacchannaṃ kimapriyam /</l>\n<l>na cetprayojanaṃ tena kasmācchannaṃ vimṛdyate // SBca_8.51 //</l>\n</lg>\n\n<lg>\n<l>yadi te nāśucau rāgaḥ kasmādāliṅgase 'param /</l>\n<l>māṃsakardamasaṃliptaṃ snāyubaddhāsthipañjaram // SBca_8.52 //</l>\n</lg>\n\n<lg>\n<l>svameva bahvamedhyaṃ te tenaiva dhṛtimācara /</l>\n<l>amedhyabhastrāmaparāṃ gūthaghasmara vismara // SBca_8.53 //</l>\n</lg>\n\n<lg>\n<l>māṃsapriyo 'hamasyeti draṣṭuṃ spraṣṭuṃ ca vāñchasi /</l>\n<l>acetanaṃ svabhāvena māṃsaṃ tvaṃ kathamicchasi // SBca_8.54 //</l>\n</lg>\n\n<lg>\n<l>yadicchasi na taccittaṃ draṣṭuṃ spraṣṭuṃ ca śakyate /</l>\n<l>yacca śakyaṃ na tadvetti kiṃ tadāliṅgase mudhā // SBca_8.55 //</l>\n</lg>\n\n<lg>\n<l>nāmedhyamayamanyasya kāyaṃ vetsītyanadbhutam /</l>\n<l>svāmedhyamayameva tvaṃ taṃ nāvaiṣīti vismayaḥ // SBca_8.56 //</l>\n</lg>\n\n<lg>\n<l>vighanārkāṃśuvikacaṃ muktvā taruṇapaṅkajam /</l>\n<l>amedhyaśauṇḍacittasya kā ratirgūthapañjare // SBca_8.57 //</l>\n</lg>\n\n<lg>\n<l>mṛdādyamedhyaliptatvādyadi na spraṣṭumicchasi /</l>\n<l>yatastannirgataṃ kāyāttaṃ spraṣṭuṃ kathamicchasi // SBca_8.58 //</l>\n</lg>\n\n<lg>\n<l>yadi te nāśucau rāgaḥ kasmādāliṅgase param /</l>\n<l>amedhyakṣetrasaṃbhūtaṃ tadbījaṃ tena vardhitam // SBca_8.59 //</l>\n</lg>\n\n<lg>\n<l>amedhyabhavamalpatvānna vāñchasyaśuciṃ kṛmim /</l>\n<l>bahvamedhyamayaṃ kāyamamedhyajamapīcchasi // SBca_8.60 //</l>\n</lg>\n\n<lg>\n<l>na kevalamamedhyatvamātmīyaṃ na jugupsasi /</l>\n<l>amedhyabhāṇḍānaparān gūthaghasmara vāñchasi // SBca_8.61 //</l>\n</lg>\n\n<lg>\n<l>karpūrādiṣu hṛdyeṣu śālyannavyañjaneṣu vā /</l>\n<l>mukhakṣiptavisṛṣṭeṣu bhūmirapyaśucirmatā // SBca_8.62 //</l>\n</lg>\n\n<lg>\n<l>yadi pratyakṣamapyetadamedhyaṃ nādhimucyase /</l>\n<l>śmaśāne patitān ghorān kāyān paśyāparānapi // SBca_8.63 //</l>\n</lg>\n\n<lg>\n<l>carmaṇyutpāṭite yasmādbhayamutpadyate mahat /</l>\n<l>kathaṃ jñātvāpi tatraiva punarutpadyate ratiḥ // SBca_8.64 //</l>\n</lg>\n\n<lg>\n<l>kāye nyasto 'pyasau gandhaścandanādeva nānyataḥ /</l>\n<l>anyadīyena gandhena kasmādanyatra rajyase // SBca_8.65 //</l>\n</lg>\n\n<lg>\n<l>yadi svabhāvadaurgandhyādrāgo nātra śivaṃ nanu /</l>\n<l>kimanartharucirlokastaṃ gandhenānulimpati // SBca_8.66 //</l>\n</lg>\n\n<lg>\n<l>kāyasyātra kimāyātaṃ sugandhi yadi candanam /</l>\n<l>anyadīyena gandhena kasmādanyatra rajyate // SBca_8.67 //</l>\n</lg>\n\n<lg>\n<l>yadi keśanakhairdīrghairdantaiḥ samalapāṇḍuraiḥ /</l>\n<l>malapaṅkadharo nagnaḥ kāyaḥ prakṛtibhīṣaṇaḥ // SBca_8.68 //</l>\n</lg>\n\n<lg>\n<l>sa kiṃ saṃskriyate yatnādātmaghātāya śastravat /</l>\n<l>ātmavyāmohanodyuktairunmattairākulā mahī // SBca_8.69 //</l>\n</lg>\n\n<lg>\n<l>kaṅkālān katiciddṛṣṭvā śmaśāne kila te ghṛṇā /</l>\n<l>grāmaśmaśāne ramase calatkaṅkālasaṃkule // SBca_8.70 //</l>\n</lg>\n\n<lg>\n<l>evaṃ cāmedhyamapyetadvinā mūlyaṃ na labhyate /</l>\n<l>tadarthamarjanāyāso narakādiṣu ca vyathā // SBca_8.71 //</l>\n</lg>\n\n<lg>\n<l>śiśornārjanasāmarthyaṃ kenāsau yauvane sukhī /</l>\n<l>yātyarjanena tāruṇyaṃ vṛddhaḥ kāmaiḥ karoti kim // SBca_8.72 //</l>\n</lg>\n\n<lg>\n<l>keciddināntavyāpāraiḥ pariśrāntāḥ kukāminaḥ /</l>\n<l>gṛhamāgatya sāyāhne śerate sma mṛtā iva // SBca_8.73 //</l>\n</lg>\n\n<lg>\n<l>daṇḍayātrābhirapare pravāsakleśaduḥkhitāḥ /</l>\n<l>vatsararaipi nekṣante putradārāṃstadarthinaḥ // SBca_8.74 //</l>\n</lg>\n\n<lg>\n<l>yadarthameva vikrīta ātmā kāmavimohitaiḥ /</l>\n<l>tanna prāptaṃ mudhaivāyurnītaṃ tu parakarmaṇā // SBca_8.75 //</l>\n</lg>\n\n<lg>\n<l>vikrītasvātmabhāvānāṃ sadā preṣaṇakāriṇām /</l>\n<l>prasūyante striyo 'nyeṣāmaṭavīviṭapādiṣu // SBca_8.76 //</l>\n</lg>\n\n<lg>\n<l>raṇaṃ jīvitasaṃdehaṃ viśanti kila jīvitum /</l>\n<l>mānārthaṃ dāsatāṃ yānti mūḍhāḥ kāmaviḍambitāḥ // SBca_8.77 //</l>\n</lg>\n\n<lg>\n<l>chidyante kāminaḥ kecidanye śūlasamarpitāḥ /</l>\n<l>dṛśyante dahyamānāśca hanyamānāśca śaktibhiḥ // SBca_8.78 //</l>\n</lg>\n\n<lg>\n<l>arjanarakṣaṇanāśaviṣādair arthamanarthamanantamavehi /</l>\n<l>vyagratayā dhanasaktamatīnāṃ nāvasaro bhavaduḥkhavimukteḥ // SBca_8.79 //</l>\n</lg>\n\n<lg>\n<l>evamādīnavo bhūyānalpāsvādastu kāminām /</l>\n<l>śakaṭaṃ vahato yadvatpaśorghāsalavagrahaḥ // SBca_8.80 //</l>\n</lg>\n\n<lg>\n<l>tasyāsvādalavasyārthe yaḥ paśorapyadurlabhaḥ /</l>\n<l>hatā daivahateneyaṃ kṣaṇasaṃpatsudurlabhā // SBca_8.81 //</l>\n</lg>\n\n<lg>\n<l>avaśyaṃ ganturalpasya narakādiprapātinaḥ /</l>\n<l>kāyasyārthe kṛto yo 'yaṃ sarvakālaṃ pariśramaḥ // SBca_8.82 //</l>\n</lg>\n\n<lg>\n<l>tataḥ koṭiśatenāpi śramabhāgena buddhatā /</l>\n<l>caryāduḥkhānmahadduḥkhaṃ sā ca bodhirna kāminām // SBca_8.83 //</l>\n</lg>\n\n<lg>\n<l>na śastraṃ na viṣaṃ nāgnirna prapāto na vairiṇaḥ /</l>\n<l>kāmānāmupamāṃ yānti narakādivyathāsmṛteḥ // SBca_8.84 //</l>\n</lg>\n\n<lg>\n<l>evamudvijya kāmebhyo viveke janayedratim /</l>\n<l>kalahāyāsaśūnyāsu śāntāsu vanabhūmiṣu // SBca_8.85 //</l>\n</lg>\n\n<lg>\n<l>dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /</l>\n<l>niḥśabdasaumyavanamārutavījyamānaiḥ caṃkramyate parahitāya vicintyate ca // SBca_8.86 //</l>\n</lg>\n\n<lg>\n<l>vihṛtya yatra kvacidiṣṭakālaṃ śūnyālaye vṛkṣatale guhāsu /</l>\n<l>parigraharakṣaṇakhedamuktaḥ caratyapekṣāvirato yatheṣṭam // SBca_8.87 //</l>\n</lg>\n\n<lg>\n<l>svacchandacāryanilayaḥ pratibaddho na kasyacit /</l>\n<l>yatsaṃtoṣasukhaṃ bhuṅkte tadindrasyāpi durlabham // SBca_8.88 //</l>\n</lg>\n\n<lg>\n<l>evamādibhirākārairvivekaguṇabhāvanāt /</l>\n<l>upaśāntavitarkaḥ san bodhicittaṃ tu bhāvayet // SBca_8.89 //</l>\n</lg>\n\n<lg>\n<l>parātmasamatāmādau bhāvayedevamādarāt /</l>\n<l>samaduḥkhasukhāḥ sarve pālanīyā mayātmavat // SBca_8.90 //</l>\n</lg>\n\n<lg>\n<l>hastādibhedena bahuprakāraḥ kāyo yathaikaḥ paripālanīyaḥ /</l>\n<l>tathā jagadbhinnamabhinnaduḥkhasukhātmakaṃ sarvamidaṃ tathaiva // SBca_8.91 //</l>\n</lg>\n\n<lg>\n<l>yadyapyanyeṣu deheṣu madduḥkhaṃ na prabādhate /</l>\n<l>tathāpi tadduḥkhameva mamātmasnehaduḥsaham // SBca_8.92 //</l>\n</lg>\n\n<lg>\n<l>tathā yadyapyasaṃvedyamanyadduḥkhaṃ mayātmanā /</l>\n<l>tathāpi tasya tadduḥkhamātmasnehena duḥsaham // SBca_8.93 //</l>\n</lg>\n\n<lg>\n<l>mayānyaduḥkhaṃ hantavyaṃ duḥkhatvādātmaduḥkhavat /</l>\n<l>anugrāhyā mayānye 'pi sattvatvādātmasattvavat // SBca_8.94 //</l>\n</lg>\n\n<lg>\n<l>yadā mama pareṣāṃ ca tulyameva sukhaṃ priyam /</l>\n<l>tadātmanaḥ ko viśeṣo yenātraiva sukhodyamaḥ // SBca_8.95 //</l>\n</lg>\n\n<lg>\n<l>yadā mama pareṣāṃ ca bhayaṃ duḥkhaṃ ca na priyam /</l>\n<l>tadātmanaḥ ko viśeṣo yattaṃ rakṣāmi netaram // SBca_8.96 //</l>\n</lg>\n\n<lg>\n<l>tadduḥkhena na me bādhetyato yadi na rakṣyate /</l>\n<l>nāgāmikāyaduḥkhānme bādhā tatkena rakṣyate // SBca_8.97 //</l>\n</lg>\n\n<lg>\n<l>ahameva tadāpīti mithyeyaṃ parikalpanā /</l>\n<l>anya eva mṛto yasmādanya eva prajāyate // SBca_8.98 //</l>\n</lg>\n\n<lg>\n<l>yadi tasyaiva yadduḥkhaṃ rakṣyaṃ tasyaiva tanmatam /</l>\n<l>pādaduḥkhaṃ na hastasya kasmāttattena rakṣyate // SBca_8.99 //</l>\n</lg>\n\n<lg>\n<l>ayuktamapi cedetadahaṃkārātpravartate /</l>\n<l>tadayuktaṃ nivartyaṃ tatsvamanyacca yathābalam // SBca_8.100 //</l>\n</lg>\n\n<lg>\n<l>saṃtānaḥ samudāyaśca paṅktisenādivanmṛṣā /</l>\n<l>yasya duḥkhaṃ sa nāstyasmātkasya tatsvaṃ bhaviṣyati // SBca_8.101 //</l>\n</lg>\n\n<lg>\n<l>asvāmikāni duḥkhāni sarvāṇyevāviśeṣataḥ /</l>\n<l>duḥkhatvādeva vāryāṇi niyamastatra kiṃkṛtaḥ // SBca_8.102 //</l>\n</lg>\n\n<lg>\n<l>duḥkhaṃ kasmānnivāryaṃ cetsarveṣāmavivādataḥ /</l>\n<l>vāryaṃ cetsarvamapyevaṃ na cedātmāpi sattvavat // SBca_8.103 //</l>\n</lg>\n\n<lg>\n<l>kṛpayā bahu duḥkhaṃ cetkasmādutpadyate balāt /</l>\n<l>jagadduḥkhaṃ nirūpyedaṃ kṛpāduḥkhaṃ kathaṃ bahu // SBca_8.104 //</l>\n</lg>\n\n<lg>\n<l>bahūnāmekaduḥkhena yadi duḥkhaṃ vigacchati /</l>\n<l>utpādyameva tadduḥkhaṃ sadayena parātmanoḥ // SBca_8.105 //</l>\n</lg>\n\n<lg>\n<l>ataḥ supuṣpacandreṇa jānatāpi nṛpāpadam /</l>\n<l>ātmaduḥkhaṃ na nihataṃ bahūnāṃ duḥkhināṃ vyayāt // SBca_8.106 //</l>\n</lg>\n\n<lg>\n<l>evaṃ bhāvitasaṃtānāḥ paraduḥkhasamapriyāḥ /</l>\n<l>avīcimavagāhante haṃsāḥ padmavanaṃ yathā // SBca_8.107 //</l>\n</lg>\n\n<lg>\n<l>mucyamāneṣu sattveṣu ye te prāmodyasāgarāḥ /</l>\n<l>taireva nanu paryāptaṃ mokṣeṇārasikena kim // SBca_8.108 //</l>\n</lg>\n\n<lg>\n<l>ataḥ parārthaṃ kṛtvāpi na mado na ca vismayaḥ /</l>\n<l>na vipākaphalākāṅkṣā parārthaikāntatṛṣṇayā // SBca_8.109 //</l>\n</lg>\n\n<lg>\n<l>tasmādyathāntaśo 'varṇādātmānaṃ gopayāmyaham /</l>\n<l>rakṣācittaṃ dayācittaṃ karomyevaṃ pareṣvapi // SBca_8.110 //</l>\n</lg>\n\n<lg>\n<l>abhyāsādanyadīyeṣu śukraśoṇitabinduṣu /</l>\n<l>bhavatyahamiti jñānamasatyapi hi vastuni // SBca_8.111 //</l>\n</lg>\n\n<lg>\n<l>tathā kāyo 'nyadīyo 'pi kimātmeti na gṛhyate /</l>\n<l>paratvaṃ tu svakāyasya sthitameva na duṣkaram // SBca_8.112 //</l>\n</lg>\n\n<lg>\n<l>jñātvā sadoṣamātmānaṃ parānapi guṇodadhīn /</l>\n<l>ātmabhāvaparityāgaṃ parādānaṃ ca bhāvayet // SBca_8.113 //</l>\n</lg>\n\n<lg>\n<l>kāyasyāvayavatvena yathābhīṣṭāḥ karādayaḥ /</l>\n<l>jagato 'vayavatvena tathā kasmānna dehinaḥ // SBca_8.114 //</l>\n</lg>\n\n<lg>\n<l>yathātmabuddhirabhyāsātsvakāye 'sminnirātmake /</l>\n<l>pareṣvapi tathātmatvaṃ kimabhyāsānna jāyate // SBca_8.115 //</l>\n</lg>\n\n<lg>\n<l>evaṃ parārthaṃ kṛtvāpi na mado na ca vismayaḥ /</l>\n<l>ātmānaṃ bhojayitvaiva phalāśā na ca jāyate // SBca_8.116 //</l>\n</lg>\n\n<lg>\n<l>tasmādyathārtiśokāderātmānaṃ goptumicchasi /</l>\n<l>rakṣācittaṃ dayācittaṃ jagatyabhyasyatāṃ tathā // SBca_8.117 //</l>\n</lg>\n\n<lg>\n<l>adhyatiṣṭhadato nāthaḥ svanāmāpyavalokitaḥ /</l>\n<l>parṣacchāradyabhayamapyapanetuṃ janasya hi // SBca_8.118 //</l>\n</lg>\n\n<lg>\n<l>duṣkarānna nivarteta yasmādabhyāsaśaktitaḥ /</l>\n<l>yasyaiva śravaṇātrāsastenaiva na vinā ratiḥ // SBca_8.119 //</l>\n</lg>\n\n<lg>\n<l>ātmānaṃ cāparāṃścaiva yaḥ śīghraṃ trātumicchati /</l>\n<l>sa caretparamaṃ guhyaṃ parātmaparivartanam // SBca_8.120 //</l>\n</lg>\n\n<lg>\n<l>yasminnātmanyatisnehādalpādapi bhayādbhayam /</l>\n<l>na dviṣetkastamātmānaṃ śatruvadho bhayāvahaḥ // SBca_8.121 //</l>\n</lg>\n\n<lg>\n<l>yo māndyakṣutpipāsādipratīkāracikīrṣayā /</l>\n<l>pakṣimatsyamṛgān hanti paripanthaṃ ca tiṣṭhati // SBca_8.122 //</l>\n</lg>\n\n<lg>\n<l>yo lābhasatkriyāhetoḥ pitarāvapi mārayet /</l>\n<l>ratnatrayasvamādadyādyenāvīcīndhano bhavet // SBca_8.123 //</l>\n</lg>\n\n<p>kaḥ paṇḍitastamātmānamicchedrakṣetprapūjayet //</p>\n\n<l>na paśyecchatruvaccainaṃ kaścainaṃ pratimānayet // SBca_8.124 //</l>\n\n<lg>\n<l>yadi dāsyāmi kiṃ bhokṣye ityātmārthe piśācatā /</l>\n<l>yadi bhokṣye kiṃ dadāmīti parārthe devarājatā // SBca_8.125 //</l>\n</lg>\n\n<lg>\n<l>ātmārthaṃ pīḍayitvānyaṃ narakādiṣu pacyate /</l>\n<l>ātmānaṃ pīḍayitvā tu parārthaṃ sarvasaṃpadaḥ // SBca_8.126 //</l>\n</lg>\n\n<lg>\n<l>durgatirnīcatā maurkhyaṃ yayaivātmonnatīcchayā /</l>\n<l>tāmevānyatra saṃkrāmya sugatiḥ satkṛtirmatiḥ // SBca_8.127 //</l>\n</lg>\n\n<lg>\n<l>ātmārthaṃ paramājñapya dāsatvādyanubhūyate /</l>\n<l>parārthaṃ tvenamājñapya svāmitvādyanubhūyate // SBca_8.128 //</l>\n</lg>\n\n<lg>\n<l>ye kecidduḥkhitā loke sarve te svasukhecchayā /</l>\n<l>ye kecitsukhitā loke sarve te 'nyasukhecchayā // SBca_8.129 //</l>\n</lg>\n\n<lg>\n<l>bahunā vā kimuktena dṛśyatāmidamantaram /</l>\n<l>svārthārthinaśca bālasya muneścānyārthakāriṇaḥ // SBca_8.130 //</l>\n</lg>\n\n<lg>\n<l>na nāma sādhyaṃ buddhatvaṃ saṃsāre 'pi kutaḥ sukham /</l>\n<l>svasukhasyānyaduḥkhena parivartamakurvataḥ // SBca_8.131 //</l>\n</lg>\n\n<lg>\n<l>āstāṃ tāvatparo loke dṛṣṭo 'pyartho na sidhyati /</l>\n<l>bhṛtyasyākurvataḥ karma svāmino 'dadato bhṛtim // SBca_8.132 //</l>\n</lg>\n\n<lg>\n<l>tyaktvānyonyasukhotpādaṃ dṛṣṭādṛṣṭasukhotsavam /</l>\n<l>anyonyaduḥkhanād ghoraṃ duḥkhaṃ gṛhṇanti mohitāḥ // SBca_8.133 //</l>\n</lg>\n\n<lg>\n<l>upadravā ye ca bhavanti loke yāvanti duḥkhāni bhayāni caiva /</l>\n<l>sarvāṇi tānyātmaparigraheṇa tatkiṃ mamānena parigraheṇa // SBca_8.134 //</l>\n</lg>\n\n<lg>\n<l>ātmānamaparityajya duḥkhaṃ tyaktuṃ na śakyate /</l>\n<l>yathāgnimaparityajya dāhaṃ tyaktuṃ na śakyate // SBca_8.135 //</l>\n</lg>\n\n<lg>\n<l>tasmātsvaduḥkhaśāntyarthaṃ paraduḥkhaśamāya ca /</l>\n<l>dadāmyanyebhya ātmānaṃ parān gṛhṇāmi cātmavat // SBca_8.136 //</l>\n</lg>\n\n<lg>\n<l>anyasaṃbaddhamasmīti niścayaṃ kuru he manaḥ /</l>\n<l>sarvasattvārthamutsṛjya nānyaccintyaṃ tvayādhunā // SBca_8.137 //</l>\n</lg>\n\n<lg>\n<l>na yuktaṃ svārthadṛṣṭyādi tadīyaiścakṣurādibhiḥ /</l>\n<l>na yuktaṃ syandituṃ svārthamanyadīyaiḥ karādibhiḥ // SBca_8.138 //</l>\n</lg>\n\n<lg>\n<l>tena sattvaparo bhūtvā kāye 'smin yadyadīkṣase /</l>\n<l>tattadevāpahatyāsmāt parebhyo hitamācara // SBca_8.139 //</l>\n</lg>\n\n<lg>\n<l>hīnādiṣvātmatāṃ kṛtvā paratvamapi cātmani /</l>\n<l>bhāvayerṣyāṃ ca mānaṃ ca nirvikalpena cetasā // SBca_8.140 //</l>\n</lg>\n\n<lg>\n<l>eṣa satkriyate nāhaṃ lābhī nāhamayaṃ yathā /</l>\n<l>stūyate 'hamahaṃ nindyo duḥkhito 'hamayaṃ sukhī // SBca_8.141 //</l>\n</lg>\n\n<lg>\n<l>ahaṃ karomi karmāṇi tiṣṭhatyeṣa tu susthitaḥ /</l>\n<l>ayaṃ kila mahāṃlloke nīco 'haṃ kila nirguṇaḥ // SBca_8.142 //</l>\n</lg>\n\n<lg>\n<l>kiṃ nirguṇena kartavyaṃ sarvasyātmā guṇānvitaḥ /</l>\n<l>santi te yeṣvahaṃ nīcaḥ santi te yeṣvahaṃ varaḥ // SBca_8.143 //</l>\n</lg>\n\n<lg>\n<l>śīladṛṣṭivipattyādikleśaśaktyā na madvaśāt /</l>\n<l>cikitsyo 'haṃ yathāśakti pīḍāpyaṅgīkṛtā mayā // SBca_8.144 //</l>\n</lg>\n\n<lg>\n<l>athāhamacikitsyo 'sya kasmānmāmavamanyase /</l>\n<l>kiṃ mamaitadguṇaiḥ kṛtyamātmā tu guṇavānayam // SBca_8.145 //</l>\n</lg>\n\n<lg>\n<l>durgativyālabaktrasthenaivāsya karuṇā jane /</l>\n<l>aparaṃ guṇamānena paṇḍitān vijigīṣate // SBca_8.146 //</l>\n</lg>\n\n<lg>\n<l>samamātmānamālokya yataḥ svādhikyavṛddhaye /</l>\n<l>kalahenāpi saṃsādhyaṃ lābhasatkāramātmanaḥ // SBca_8.147 //</l>\n</lg>\n\n<lg>\n<l>api sarvatra me loke bhaveyuḥ prakaṭā guṇāḥ /</l>\n<l>api nāma guṇā ye 'sya na śroṣyantyapi kecana // SBca_8.148 //</l>\n</lg>\n\n<lg>\n<l>chādyerannapi me doṣāḥ syānme pūjāsya no bhavet /</l>\n<l>sulabdhā adya me lābhāḥ pūjito 'hamayaṃ na tu // SBca_8.149 //</l>\n</lg>\n\n<lg>\n<l>paśyāmo muditāstāvaccirādenaṃ khalīkṛtam /</l>\n<l>hāsyaṃ janasya sarvasya nindyamānamitastataḥ // SBca_8.150 //</l>\n</lg>\n\n<lg>\n<l>asyāpi hi varākasya spardhā kila mayā saha /</l>\n<l>kimasya śrutametāvat prajñā rūpaṃ kulaṃ dhanam // SBca_8.151 //</l>\n</lg>\n\n<lg>\n<l>evamātmaguṇān śrutvā kīrtyamānānitastataḥ /</l>\n<l>saṃjātapulako hṛṣṭaḥ paribhokṣye sukhotsavam // SBca_8.152 //</l>\n</lg>\n\n<lg>\n<l>yadyapyasya bhavellābho grāhyo 'smābhirasau balāt /</l>\n<l>datvāsmai yāpanāmātramasmatkarma karoti cet // SBca_8.153 //</l>\n</lg>\n\n<lg>\n<l>sukhācca cyāvanīyo 'yaṃ yojyo 'smadvyathayā sadā /</l>\n<l>anena śataśaḥ sarve saṃsāravyathitā vayam // SBca_8.154 //</l>\n</lg>\n\n<lg>\n<l>aprameyā gatāḥ kalpāḥ svārthaṃ jijñāsatastava /</l>\n<l>śrameṇa mahatānena duḥkhameva tvayārjitam // SBca_8.155 //</l>\n</lg>\n\n<lg>\n<l>madvijñaptyā tathātrāpi pravartasvāvicārataḥ /</l>\n<l>drakṣyasyetadguṇān paścādbhūtaṃ hi vacanaṃ muneḥ // SBca_8.156 //</l>\n</lg>\n\n<lg>\n<l>abhaviṣyadidaṃ karma kṛtaṃ pūrvaṃ yadi tvayā /</l>\n<l>bauddhaṃ saṃpatsukhaṃ muktvā nābhaviṣyadiyaṃ daśā // SBca_8.157 //</l>\n</lg>\n\n<lg>\n<l>tasmādyathānyadīyeṣu śukraśoṇitabinduṣu /</l>\n<l>cakartha tvamahaṃkāraṃ tathānyeṣvapi bhāvaya // SBca_8.158 //</l>\n</lg>\n\n<lg>\n<l>anyadīyaścaro bhūtvā kāye 'smin yadyadīkṣase /</l>\n<l>tattadevāpahṛtyarthaṃ parebhyo hitamācara // SBca_8.159 //</l>\n</lg>\n\n<lg>\n<l>ayaṃ susthaḥ paro duḥstho nīcairanyo 'yamuccakaiḥ /</l>\n<l>paraḥ karotyayaṃ neti kuruṣverṣyāṃ tvamātmani // SBca_8.160 //</l>\n</lg>\n\n<lg>\n<l>sukhācca cyāvayātmānaṃ paraduḥkhe niyojaya /</l>\n<l>kadāyaṃ kiṃ karotīti chala(phala)masya nirūpaya // SBca_8.161 //</l>\n</lg>\n\n<lg>\n<l>anyenāpi kṛtaṃ doṣaṃ pātayāsyaiva mastake /</l>\n<l>alpamapyasya doṣaṃ ca prakāśaya mahāmuneḥ // SBca_8.162 //</l>\n</lg>\n\n<lg>\n<l>anyādhikayaśovādairyaśo 'sya malinīkuru /</l>\n<l>nikṛṣṭadāsavaccainaṃ sattvakāryeṣu vāhaya // SBca_8.163 //</l>\n</lg>\n\n<lg>\n<l>nāgantukaguṇāṃśena stutyo doṣamayo hyayam /</l>\n<l>yathā kaścinna jānīyādguṇamasya tathā kuru // SBca_8.164 //</l>\n</lg>\n\n<lg>\n<l>saṃkṣepādyadyadātmārthe pareṣvapakṛtaṃ tvayā /</l>\n<l>tattadātmani sattvārthe vyasanaṃ vinipātaya // SBca_8.165 //</l>\n</lg>\n\n<lg>\n<l>naivotsāho 'sya dātavyo yenāyaṃ mukharo bhavet /</l>\n<l>sthāpyo navavadhūvṛttau hrīto bhīto 'tha saṃvṛtaḥ // SBca_8.166 //</l>\n</lg>\n\n<lg>\n<l>evaṃ kuruṣva tiṣṭhaivaṃ na kartavyamidaṃ tvayā /</l>\n<l>evameva vaśaḥ kāryo nigrāhyastadatikrame // SBca_8.167 //</l>\n</lg>\n\n<lg>\n<l>athaivamucyamāne 'pi citta nedaṃ kariṣyasi /</l>\n<l>tvāmeva nigrahīṣyāmi sarvadoṣāstvadāśritāḥ // SBca_8.168 //</l>\n</lg>\n\n<lg>\n<l>kva yāsyasi mayā dṛṣṭaḥ sarvadarpānnihanmi te /</l>\n<l>anyo 'sau pūrvakaḥ kālastvayā yatrāsmi nāśitaḥ // SBca_8.169 //</l>\n</lg>\n\n<lg>\n<l>adyāpyasti mama svārtha ityāśāṃ tyaja sāṃpratam /</l>\n<l>tvaṃ vikrīto mayānyeṣu bahukhedamacintayan // SBca_8.170 //</l>\n</lg>\n\n<lg>\n<l>tvāṃ sattveṣu na dāsyāmi yadi nāma pramodataḥ /</l>\n<l>tvaṃ māṃ narakapāleṣu pradāsyasi na saṃśayaḥ // SBca_8.171 //</l>\n</lg>\n\n<lg>\n<l>evaṃ cānekadhā datvā tvayāhaṃ vyathitaściram /</l>\n<l>nihanmi svārthaceṭaṃ tvāṃ tāni vairāṇyanusmaran // SBca_8.172 //</l>\n</lg>\n\n<lg>\n<l>na kartavyātmani prītiryadyātmaprītirasti te /</l>\n<l>yadyātmā rakṣitavyo 'yaṃ rakṣitavyo na yujyate // SBca_8.173 //</l>\n</lg>\n\n<lg>\n<l>yathā yathāsya kāyasya kriyate paripālanam /</l>\n<l>sukumārataro bhūtvā patatyeva tathā tathā // SBca_8.174 //</l>\n</lg>\n\n<lg>\n<l>asyaivaṃ patitasyāpi sarvāpīyaṃ vasuṃdharā /</l>\n<l>nālaṃ pūrayituṃ vāñchāṃ tatko 'syecchāṃ kariṣyati // SBca_8.175 //</l>\n</lg>\n\n<lg>\n<l>aśakyamicchataḥ kleśa āśābhaṅgaśca jāyate /</l>\n<l>nirāśo yastu sarvatra tasya saṃpadajīrṇikā // SBca_8.176 //</l>\n</lg>\n\n<lg>\n<l>tasmānna prasaro deyaḥ kāyasyecchābhivṛddhaye /</l>\n<l>bhadrakaṃ nāma tadvastu yadiṣṭatvānna gṛhyate // SBca_8.177 //</l>\n</lg>\n\n<lg>\n<l>bhasmaniṣṭhāvasāneyaṃ niśceṣṭānyena cālyate /</l>\n<l>aśucipratimā ghorā kasmādatra mamāgrahaḥ // SBca_8.178 //</l>\n</lg>\n\n<lg>\n<l>kiṃ mamānena yantreṇa jīvinā vā mṛtena vā /</l>\n<l>loṣṭādeḥ ko viśeṣo 'sya hāhaṃkāraṃ na naśyasi // SBca_8.179 //</l>\n</lg>\n\n<lg>\n<l>śarīrapakṣapātena vṛthā duḥkhamupārjyate /</l>\n<l>kimasya kāṣṭhatulyasya dveṣeṇānunayena vā // SBca_8.180 //</l>\n</lg>\n\n<lg>\n<l>mayā vā pālitasyaivaṃ gṛdhrādyairbhakṣitasya vā /</l>\n<l>na ca sneho na ca dveṣastatra snehaṃ karomi kim // SBca_8.181 //</l>\n</lg>\n\n<lg>\n<l>roṣo yasya khalīkārāttoṣo yasya ca pūjayā /</l>\n<l>sa eva cenna jānāti śramaḥ kasya kṛtena me // SBca_8.182 //</l>\n</lg>\n\n<lg>\n<l>imaṃ ye kāyamicchanti te 'pi me suhṛdaḥ kila /</l>\n<l>sarve svakāyamicchanti te 'pi kasmānna me priyāḥ // SBca_8.183 //</l>\n</lg>\n\n<lg>\n<l>tasmānmayānapekṣeṇa kāyastyakto jagaddhite /</l>\n<l>ato 'yaṃ bahudoṣo 'pi dhāryate karmabhāṇḍavat // SBca_8.184 //</l>\n</lg>\n\n<lg>\n<l>tenālaṃ lokacaritaiḥ paṇḍitānanuyāmyaham /</l>\n<l>apramādakathāṃ smṛtvā styānamiddhaṃ nivārayan // SBca_8.185 //</l>\n</lg>\n\n<lg>\n<l>tasmādāvaraṇaṃ hantuṃ samādhānaṃ karomyaham /</l>\n<l>vimārgāccittamākṛṣya svālambananirantaram // SBca_8.186 //</l>\n</lg>\n\n<p>bodhicaryāvatāre dhyānapāramitā nāma aṣṭamaḥ paricchedaḥ ||</p>\n\n</div>\n<div>\n\n<p>9 Prajñāpāramitā nāma navamaḥ paricchedaḥ /</p>\n\n<lg>\n<l>imaṃ parikaraṃ sarvaṃ prajñārthaṃ hi munirjagau /</l>\n<l>tasmādutpādayetprajñāṃ duḥkhanivṛttikāṅkṣayā // SBca_9.1 //</l>\n</lg>\n\n<lg>\n<l>saṃvṛtiḥ paramārthaśca satyadvayamidaṃ matam /</l>\n<l>buddheragocarastattvaṃ buddhiḥ saṃvṛtirucyate // SBca_9.2 //</l>\n</lg>\n\n<lg>\n<l>tatra loko dvidhā dṛṣṭo yogī prākṛtakastathā /</l>\n<l>tatra prākṛtako loko yogilokena bādhyate // SBca_9.3 //</l>\n</lg>\n\n<lg>\n<l>bādhyante dhīviśeṣeṇa yogino 'pyuttarottaraiḥ /</l>\n<l>dṛṣṭāntenobhayeṣṭena kāryārthamavicārataḥ // SBca_9.4 //</l>\n</lg>\n\n<lg>\n<l>lokena bhāvā dṛśyante kalpyante cāpi tattvataḥ /</l>\n<l>na tu māyāvadityatra vivādo yogilokayoḥ // SBca_9.5 //</l>\n</lg>\n\n<lg>\n<l>pratyakṣamapi rūpādi prasiddhyā na pramāṇataḥ /</l>\n<l>aśucyādiṣu śucyādiprasiddhiriva sā mṛṣā // SBca_9.6 //</l>\n</lg>\n\n<lg>\n<l>lokāvatāraṇārthaṃ ca bhāvā nāthena deśitāḥ /</l>\n<l>tattvataḥ kṣaṇikā naite saṃvṛtyā cedvirudhyate // SBca_9.7 //</l>\n</lg>\n\n<lg>\n<l>na doṣo yogisaṃvṛtyā lokātte tattvadarśinaḥ /</l>\n<l>anyathā lokabādhā syādaśucistrīnirūpaṇe // SBca_9.8 //</l>\n</lg>\n\n<lg>\n<l>māyopamājjinātpuṇyaṃ sadbhāve 'pi kathaṃ yathā /</l>\n<l>yadi māyopamaḥ sattvaḥ kiṃ punarjāyate mṛtaḥ // SBca_9.9 //</l>\n</lg>\n\n<lg>\n<l>yāvatpratyayasāmagrī tāvanmāyāpi vartate /</l>\n<l>dīrghasaṃtānamātreṇa kathaṃ sattvo 'sti satyataḥ // SBca_9.10 //</l>\n</lg>\n\n<lg>\n<l>māyāpuruṣaghātādau cittābhāvānna pāpakam /</l>\n<l>cittamāyāsamete tu pāpapuṇyasamudbhavaḥ // SBca_9.11 //</l>\n</lg>\n\n<lg>\n<l>mantrādīnāmasāmarthyānna māyācittasaṃbhavaḥ /</l>\n<l>sāpi nānāvidhā māyā nānāpratyayasaṃbhavā /</l>\n<l>naikasya sarvasāmarthyaṃ pratyayasyāsti kutracit // SBca_9.12 //</l>\n</lg>\n\n<lg>\n<l>nirvṛtaḥ paramārthena saṃvṛtyā yadi saṃsaret /</l>\n<l>buddho 'pi saṃsaredevaṃ tataḥ kiṃ bodhicaryayā // SBca_9.13 //</l>\n</lg>\n\n<lg>\n<l>pratyayānāmanucchede māyāpyucchidyate na hi /</l>\n<l>pratyayānāṃ tu vicchedātsaṃvṛtyāpi na saṃbhavaḥ // SBca_9.14 //</l>\n</lg>\n\n<lg>\n<l>pratyayānāṃ tu vicchedāt saṃvṛtyāpi na saṃbhavaḥ /</l>\n<l>yadā na bhrāntirapyasti māyā kenopalabhyate // SBca_9.15 //</l>\n</lg>\n\n<lg>\n<l>yadā māyaiva te nāsti tadā kimupalabhyate /</l>\n<l>cittasyaiva sa ākāro yadyapyanyo 'sti tattvataḥ // SBca_9.16 //</l>\n</lg>\n\n<lg>\n<l>cittameva yadā māyā tadā kiṃ kena dṛśyate /</l>\n<l>uktaṃ ca lokanāthena cittaṃ cittaṃ na paśyati // SBca_9.17 //</l>\n</lg>\n\n<lg>\n<l>na cchinatti yathātmānamasidhārā tathā manaḥ /</l>\n<l>ātmabhāvaṃ yathā dīpaḥ saṃprakāśayatīti cet // SBca_9.18 //</l>\n</lg>\n\n<lg>\n<l>naiva prakāśyate dīpo yasmānna tamasāvṛtaḥ /</l>\n<l>na hi sphaṭikavannīlaṃ nīlatve 'nyamapekṣate // SBca_9.19 //</l>\n</lg>\n\n<lg>\n<l>tathā kiṃcitparāpekṣamanapekṣaṃ ca dṛśyate /</l>\n<l>anīlatve na tannīlaṃ nīlaheturyathekṣyate // SBca_9.20 //</l>\n</lg>\n\n<lg>\n<l>nīlameva hi ko nīlaṃ kuryādātmānamātmanā /</l>\n<l>anīlatve na tannīlaṃ kuryādātmānamātmanā // SBca_9.21 //</l>\n</lg>\n\n<lg>\n<l>dīpaḥ prakāśata iti jñātvā jñānena kathyate /</l>\n<l>buddhiḥ prakāśata iti jñātvedaṃ kena kathyate // SBca_9.22 //</l>\n</lg>\n\n<lg>\n<l>prakāśā vāprakāśā vā yadā dṛṣṭā na kenacit /</l>\n<l>vandhyāduhitṛlīleva kathyamānāpi sā mudhā // SBca_9.23 //</l>\n</lg>\n\n<lg>\n<l>yadi nāsti svasaṃvittirvijñānaṃ smaryate katham /</l>\n<l>anyānubhūte saṃbandhāt smṛtirākhuviṣaṃ yathā // SBca_9.24 //</l>\n</lg>\n\n<lg>\n<l>pratyayāntarayuktasya darśanātsvaṃ prakāśate /</l>\n<l>siddhāñjanavidherdṛṣṭo ghaṭo naivāñjanaṃ bhavet // SBca_9.25 //</l>\n</lg>\n\n<lg>\n<l>yathā dṛṣṭaṃ śrutaṃ jñātaṃ naiveha pratiṣidhyate /</l>\n<l>satyataḥ kalpanā tvatra duḥkhaheturnivāryate // SBca_9.26 //</l>\n</lg>\n\n<lg>\n<l>cittādanyā na māyā cennāpyananyeti kalpyate /</l>\n<l>vastu cetsā kathaṃ nānyānanyā cennāsti vastutaḥ // SBca_9.27 //</l>\n</lg>\n\n<lg>\n<l>asatyapi yathā māyā dṛśyā draṣṭṛ tathā manaḥ /</l>\n<l>vastvāśrayaścetsaṃsāraḥ so 'nyathākāśavadbhavet // SBca_9.28 //</l>\n</lg>\n\n<lg>\n<l>vastvāśrayeṇābhāvasya kriyāvattvaṃ kathaṃ bhavet /</l>\n<l>asatsahāyamekaṃ hi cittamāpadyate tava // SBca_9.29 //</l>\n</lg>\n\n<lg>\n<l>grāhyamuktaṃ yadā cittaṃ tadā sarve tathāgatāḥ /</l>\n<l>evaṃ ca ko guṇo labdhaścittamātre 'pi kalpite // SBca_9.30 //</l>\n</lg>\n\n<lg>\n<l>māyopamatve 'pi jñāte kathaṃ kleśo nivartate /</l>\n<l>yadā māyāstriyāṃ rāgastatkarturapi jāyate // SBca_9.31 //</l>\n</lg>\n\n<lg>\n<l>aprahīṇā hi tatkarturjñeyasaṃkleśavāsanā /</l>\n<l>taddṛṣṭikāle tasyāto durbalā śūnyavāsanā // SBca_9.32 //</l>\n</lg>\n\n<lg>\n<l>śūnyatāvāsanādhānāddhīyate bhāvavāsanā /</l>\n<l>kiṃcinnāstīti cābhyāsātsāpi paścātprahīyate // SBca_9.33 //</l>\n</lg>\n\n<lg>\n<l>yadā na labhyate bhāvo yo nāstīti prakalpyate /</l>\n<l>tadā nirāśrayo 'bhāvaḥ kathaṃ tiṣṭhenmateḥ puraḥ // SBca_9.34 //</l>\n</lg>\n\n<lg>\n<l>yadā na bhāvo nābhāvo mateḥ saṃtiṣṭhate puraḥ /</l>\n<l>tadānyagatyabhāvena nirālambā praśāmyati // SBca_9.35 //</l>\n</lg>\n\n<lg>\n<l>cintāmaṇiḥ kalpataruryathecchāparipūraṇaḥ /</l>\n<l>vineyapraṇidhānābhyāṃ jinabimbaṃ tathekṣyate // SBca_9.36 //</l>\n</lg>\n\n<lg>\n<l>yathā gāruḍikaḥ stambhaṃ sādhayitvā vinaśyati /</l>\n<l>sa tasmiṃściranaṣṭe 'pi viṣādīnupaśāmayet // SBca_9.37 //</l>\n</lg>\n\n<lg>\n<l>bodhicaryānurūpyeṇa jinastambho 'pi sādhitaḥ /</l>\n<l>karoti sarvakāryāṇi bodhisattve 'pi nirvṛte // SBca_9.38 //</l>\n</lg>\n\n<lg>\n<l>acittake kṛtā pūjā kathaṃ phalavatī bhavet /</l>\n<l>tulyaiva paṭhyate yasmāttiṣṭhato nirvṛtasya ca // SBca_9.39 //</l>\n</lg>\n\n<lg>\n<l>āgamācca phalaṃ tatra saṃvṛtyā tattvato 'pi vā /</l>\n<l>satyabuddhe kṛtā pūjā saphaleti kathaṃ yathā // SBca_9.40 //</l>\n</lg>\n\n<lg>\n<l>satyadarśanato muktiḥ śūnyatādarśanena kim /</l>\n<l>na vinānena mārgeṇa bodhirityāgamo yataḥ // SBca_9.41 //</l>\n</lg>\n\n<lg>\n<l>nanvasiddhaṃ mahāyānaṃ kathaṃ siddhastvadāgamaḥ /</l>\n<l>yasmādubhayasiddho 'sau na siddho 'sau tavāditaḥ // SBca_9.42 //</l>\n</lg>\n\n<lg>\n<l>yatpratyayā ca tatrāsthā mahāyāne 'pi tāṃ kuru /</l>\n<l>anyobhayeṣṭasatyatve vedāderapi satyatā // SBca_9.43 //</l>\n</lg>\n\n<lg>\n<l>savivādaṃ mahāyānamiti cedāgamaṃ tyaja /</l>\n<l>tīrthikaiḥ savivādatvātsvaiḥ paraiścāgamāntaram // SBca_9.44 //</l>\n</lg>\n\n<lg>\n<l>śāsanaṃ bhikṣutāmūlaṃ bhikṣutaiva ca duḥsthitā /</l>\n<l>sāvalambanacittānāṃ nirvāṇamapi duḥsthitam // SBca_9.45 //</l>\n</lg>\n\n<lg>\n<l>kleśaprahāṇānmuktiścettadanantaramastu sā /</l>\n<l>dṛṣṭaṃ ca teṣu sāmarthyaṃ niṣkleśasyāpi karmaṇaḥ // SBca_9.46 //</l>\n</lg>\n\n<lg>\n<l>tṛṣṇā tāvadupādānaṃ nāsti cetsaṃpradhāryate /</l>\n<l>kimakliṣṭāpi tṛṣṇaiṣāṃ nāsti saṃmohavat satī // SBca_9.47 //</l>\n</lg>\n\n<lg>\n<l>vedanāpratyayā tṛṣṇā vedanaiṣāṃ ca vidyate /</l>\n<l>sālambanena cittena sthātavyaṃ yatra tatra vā // SBca_9.48 //</l>\n</lg>\n\n<lg>\n<l>vinā śūnyatayā cittaṃ baddhamutpadyate punaḥ /</l>\n<l>yathāsaṃjñisamāpattau bhāvayettena śūnyatām // SBca_9.49 //</l>\n</lg>\n\n<lg>\n<l>yatsūtre'vataredvākyaṃ taccedbuddhoktamiṣyate /</l>\n<l>mahāyānaṃ bhavatsūtraiḥ prāyastulyaṃ na kiṃ matam // SBca_9.50 //</l>\n</lg>\n\n<lg>\n<l>ekenāgamyamānena sakalaṃ yadi doṣavat /</l>\n<l>ekena sūtratulyena kiṃ na sarvaṃ jinoditam // SBca_9.51 //</l>\n</lg>\n\n<lg>\n<l>mahākāśyapamukhyaiśca yadvākyaṃ nāvagāhyate /</l>\n<l>tattvayānavabuddhatvādagrāhyaṃ kaḥ kariṣyati // SBca_9.52 //</l>\n</lg>\n\n<lg>\n<l>saktitrāsāttvanirmuktyā saṃsāre sidhyati sthitiḥ /</l>\n<l>mohena duḥkhināmarthe śūnyatāyā idaṃ phalam // SBca_9.53 //</l>\n</lg>\n\n<lg>\n<l>tadevaṃ śūnyatāpakṣe dūṣaṇaṃ nopapadyate /</l>\n<l>tasmānnirvicikitsena bhāvanīyaiva śūnyatā // SBca_9.54 //</l>\n</lg>\n\n<lg>\n<l>kleśajñeyāvṛtitamaḥpratipakṣo hi śūnyatā /</l>\n<l>śīghraṃ sarvajñatākāmo na bhāvayati tāṃ katham // SBca_9.55 //</l>\n</lg>\n\n<lg>\n<l>yadduḥkhajananaṃ vastu trāsastasmātprajāyatām /</l>\n<l>śūnyatā duḥkhaśamanī tataḥ kiṃ jāyate bhayam // SBca_9.56 //</l>\n</lg>\n\n<lg>\n<l>yatastato vāstu bhayaṃ yadyahaṃ nāma kiṃcana /</l>\n<l>ahameva ca kiṃciccedbhayaṃ kasya bhaviṣyati // SBca_9.57 //</l>\n</lg>\n\n<lg>\n<l>dantakeśanakhā nāhaṃ nāsthi nāpyasmi śoṇitam /</l>\n<l>na siṃghāṇaṃ na ca śleṣmā na pūyaṃ lasikāpi vā // SBca_9.58 //</l>\n</lg>\n\n<lg>\n<l>nāhaṃ vasā na ca svedo na medo 'strāṇi nāpyaham /</l>\n<l>na cāhamantranirguṇḍī gūthamūtramahaṃ na ca // SBca_9.59 //</l>\n</lg>\n\n<lg>\n<l>nāhaṃ māṃsaṃ na ca snāyu noṣmā vāyurahaṃ na ca /</l>\n<l>na ca cchidrāṇyahaṃ nāpi ṣaḍ vijñānāni sarvathā // SBca_9.60 //</l>\n</lg>\n\n<lg>\n<l>śabdajñānaṃ yadi tadā śabdo gṛhyeta sarvadā /</l>\n<l>jñeyaṃ vinā tu kiṃ vetti yena jñānaṃ nirucyate // SBca_9.61 //</l>\n</lg>\n\n<lg>\n<l>ajānānaṃ yadi jñānaṃ kāṣṭhaṃ jñānaṃ prasajyate /</l>\n<l>tenāsaṃnihitajñeyaṃ jñānaṃ nāstīti niścayaḥ // SBca_9.62 //</l>\n</lg>\n\n<lg>\n<l>tadeva rūpaṃ jānāti tadā kiṃ na śṛṇotyapi /</l>\n<l>śabdasyāsaṃnidhānāccettatastajjñānamapyasat // SBca_9.63 //</l>\n</lg>\n\n<lg>\n<l>śabdagrahaṇarūpaṃ yattadrūpagrahaṇaṃ katham /</l>\n<l>ekaḥ pitā ca putraśca kalpyate na tu tattvataḥ // SBca_9.64 //</l>\n</lg>\n\n<lg>\n<l>sattvaṃ rajastamo vāpi na putro na pitā yataḥ /</l>\n<l>śabdagrahaṇayuktastu svabhāvastasya nekṣyate // SBca_9.65 //</l>\n</lg>\n\n<lg>\n<l>tadevānyena rūpeṇa naṭavatso 'pyaśāśvataḥ /</l>\n<l>sa evānyasvabhāvaścedapūrveyaṃ tadekatā // SBca_9.66 //</l>\n</lg>\n\n<lg>\n<l>anyadrūpamasatyaṃ cennijaṃ tadrūpamucyatām /</l>\n<l>jñānatā cettataḥ sarvapuṃsāmaikyaṃ prasajyate // SBca_9.67 //</l>\n</lg>\n\n<lg>\n<l>cetanācetane caikyaṃ tayoryenāstitā samā /</l>\n<l>viśeṣaśca yadā mithyā kaḥ sādṛśyāśrayastadā // SBca_9.68 //</l>\n</lg>\n\n<lg>\n<l>acetanaśca naivāhamācaitanyātpaṭādivat /</l>\n<l>atha jñaścetanāyogādajño naṣṭaḥ prasajyate // SBca_9.69 //</l>\n</lg>\n\n<lg>\n<l>athāvikṛta evātmā caitanyenāsya kiṃ kṛtam /</l>\n<l>ajñasya niṣkriyasyaivamākāśasyātmatā matā // SBca_9.70 //</l>\n</lg>\n\n<lg>\n<l>na karmaphalasaṃbandho yuktaścedātmanā vinā /</l>\n<l>karma kṛtvā vinaṣṭe hi phalaṃ kasya bhaviṣyati // SBca_9.71 //</l>\n</lg>\n\n<lg>\n<l>dvayorapyāvayoḥ siddhe bhinnādhāre kriyāphale /</l>\n<l>nirvyāpāraśca tatrātmetyatra vādo vṛthā nanu // SBca_9.72 //</l>\n</lg>\n\n<lg>\n<l>hetumān phalayogīti dṛśyate naiṣa saṃbhavaḥ /</l>\n<l>saṃtānasyaikyamāśritya kartā bhokteti deśitam // SBca_9.73 //</l>\n</lg>\n\n<lg>\n<l>atītānāgataṃ cittaṃ nāhaṃ taddhi na vidyate /</l>\n<l>athotpannamahaṃ cittaṃ naṣṭe 'sminnāstyahaṃ punaḥ // SBca_9.74 //</l>\n</lg>\n\n<lg>\n<l>yathaiva kadalīstambho na kaścidbhāgaśaḥ kṛtaḥ /</l>\n<l>tathāhamapyasadbhūto mṛgyamāṇo vicārataḥ // SBca_9.75 //</l>\n</lg>\n\n<lg>\n<l>yadi sattvo na vidyeta kasyopari kṛpeti cet /</l>\n<l>kāryārthamabhyupetena yo mohena prakalpitaḥ // SBca_9.76 //</l>\n</lg>\n\n<lg>\n<l>kāryaṃ kasya na cetsattvaḥ satyamīhā tu mohataḥ /</l>\n<l>duḥkhavyupaśamārthaṃ tu kāryamoho na vāryate // SBca_9.77 //</l>\n</lg>\n\n<lg>\n<l>duḥkhaheturahaṃkāra ātmamohāttu vardhate /</l>\n<l>tato 'pi na nivartyaścet varaṃ nairātmyabhāvanā // SBca_9.78 //</l>\n</lg>\n\n<lg>\n<l>kāyo na pādau na jaṅghā norū kāyaḥ kaṭirna ca /</l>\n<l>nodaraṃ nāpyayaṃ pṛṣṭhaṃ noro bāhū na cāpi saḥ // SBca_9.79 //</l>\n</lg>\n\n<lg>\n<l>na hastau nāpyayaṃ pārśvau na kakṣau nāṃsalakṣaṇaḥ /</l>\n<l>na grīvā na śiraḥ kāyaḥ kāyo 'tra kataraḥ punaḥ // SBca_9.80 //</l>\n</lg>\n\n<lg>\n<l>yadi sarveṣu kāyo 'yamekadeśena vartate /</l>\n<l>aṃśā aṃśeṣu vartante sa ca kutra svayaṃ sthitaḥ // SBca_9.81 //</l>\n</lg>\n\n<lg>\n<l>sarvātmanā cetsarvatra sthitaḥ kāyaḥ karādiṣu /</l>\n<l>kāyāstāvanta eva syuryāvantaste karādayaḥ // SBca_9.82 //</l>\n</lg>\n\n<lg>\n<l>naivāntarna bahiḥ kāyaḥ kathaṃ kāyaḥ karādiṣu /</l>\n<l>karādibhyaḥ pṛthaṅ nāsti kathaṃ nu khalu vidyate // SBca_9.83 //</l>\n</lg>\n\n<lg>\n<l>tannāsti kāyo mohāttu kāyabuddhiḥ karādiṣu /</l>\n<l>saṃniveśaviśeṣeṇa sthāṇau puruṣabuddhivat // SBca_9.84 //</l>\n</lg>\n\n<lg>\n<l>yāvatpratyayasāmagrī tāvatkāyaḥ pumāniva /</l>\n<l>evaṃ karādau sā yāvattāvatkāyo 'tra dṛśyate // SBca_9.85 //</l>\n</lg>\n\n<lg>\n<l>evamaṅgulipuñjatvātpādo 'pi kataro bhavet /</l>\n<l>so 'pi parvasamūhatvāt parvāpi svāṃśabhedataḥ // SBca_9.86 //</l>\n</lg>\n\n<lg>\n<l>aṃśā apyaṇubhedena so 'pyaṇurdigvibhāgataḥ /</l>\n<l>digvibhāgo niraṃśatvādākāśaṃ tena nāstyaṇuḥ // SBca_9.87 //</l>\n</lg>\n\n<lg>\n<l>evaṃ svapnopame rūpe ko rajyeta vicārakaḥ /</l>\n<l>kāyaścaivaṃ yadā nāsti tadā kā strī pumāṃśca kaḥ // SBca_9.88 //</l>\n</lg>\n\n<lg>\n<l>yadyasti duḥkhaṃ tattvena prahṛṣṭān kiṃ na bādhate /</l>\n<l>śokādyārtāya mṛṣṭādi sukhaṃ cetkiṃ na rocate // SBca_9.89 //</l>\n</lg>\n\n<lg>\n<l>balīyasābhibhūtatvādyadi tannānubhūyate /</l>\n<l>vedanātvaṃ kathaṃ tasya yasya nānubhavātmatā // SBca_9.90 //</l>\n</lg>\n\n<lg>\n<l>asti sūkṣmatayā duḥkhaṃ sthaulyaṃ tasya hṛtaṃ nanu /</l>\n<l>tuṣṭimātrāparā cetsyāttasmāt sāpyasya sūkṣmatā // SBca_9.91 //</l>\n</lg>\n\n<lg>\n<l>viruddhapratyayotpattau duḥkhasyānudayo yadi /</l>\n<l>kalpanābhiniveśo hi vedanetyāgataṃ nanu // SBca_9.92 //</l>\n</lg>\n\n<lg>\n<l>ata eva vicāro 'yaṃ pratipakṣo 'sya bhāvyate /</l>\n<l>vikalpakṣetrasaṃbhūtadhyānāhārā hi yoginaḥ // SBca_9.93 //</l>\n</lg>\n\n<lg>\n<l>sāntarāvindriyārthau cetsaṃsargaḥ kuta etayoḥ /</l>\n<l>nirantaratve 'pyekatvaṃ kasya kenāstu saṃgatiḥ // SBca_9.94 //</l>\n</lg>\n\n<lg>\n<l>nāṇoraṇau praveśo 'sti nirākāśaḥ samaśca saḥ /</l>\n<l>apraveśe na miśratvamamiśratve na saṃgatiḥ // SBca_9.95 //</l>\n</lg>\n\n<lg>\n<l>niraṃśasya ca saṃsargaḥ kathaṃ nāmopapadyate /</l>\n<l>saṃsarge ca niraṃśatvaṃ yadi dṛṣṭaṃ nidarśaya // SBca_9.96 //</l>\n</lg>\n\n<lg>\n<l>vijñānasya tvamūrtasya saṃsargo naiva yujyate /</l>\n<l>samūhasyāpyavastutvādyathā pūrvaṃ vicāritam // SBca_9.97 //</l>\n</lg>\n\n<lg>\n<l>tadevaṃ sparśanābhāve vedanāsaṃbhavaḥ kutaḥ /</l>\n<l>kimarthamayamāyāsaḥ bādhā kasya kuto bhavet // SBca_9.98 //</l>\n</lg>\n\n<lg>\n<l>yadā na vedakaḥ kaścidvedanā ca na vidyate /</l>\n<l>tadāvasthāmimāṃ dṛṣṭvā tṛṣṇe kiṃ na vidīryase // SBca_9.99 //</l>\n</lg>\n\n<lg>\n<l>dṛśyate spṛśyate cāpi svapnamāyopamātmanā /</l>\n<l>cittena sahajātatvādvedanā tena nekṣyate // SBca_9.100 //</l>\n</lg>\n\n<lg>\n<l>pūrvaṃ paścācca jātena smaryate nānubhūyate /</l>\n<l>svātmānaṃ nānubhavati na cānyenānubhūyate // SBca_9.101 //</l>\n</lg>\n\n<lg>\n<l>na cāsti vedakaḥ kaścidvedanāto na tattvataḥ /</l>\n<l>nirātmake kalāpe 'smin ka evaṃ bādhyate 'nayā // SBca_9.102 //</l>\n</lg>\n\n<lg>\n<l>nendriyeṣu na rūpādau nāntarāle manaḥ sthitam /</l>\n<l>nāpyantarna bahiścittamanyatrāpi na labhyate // SBca_9.103 //</l>\n</lg>\n\n<lg>\n<l>yanna kāye na cānyatra na miśraṃ na pṛthak kvacit /</l>\n<l>tanna kiṃcidataḥ sattvāḥ prakṛtyā parinirvṛtāḥ // SBca_9.104 //</l>\n</lg>\n\n<lg>\n<l>jñeyātpūrvaṃ yadi jñānaṃ kimālambyāsya saṃbhavaḥ /</l>\n<l>jñeyena saha cejjñānaṃ kimālambyāsya saṃbhavaḥ // SBca_9.105 //</l>\n</lg>\n\n<lg>\n<l>atha jñeyādbhavet paścāt tadā jñānaṃ kuto bhavet /</l>\n<l>evaṃ ca sarvadharmāṇāmutpattirnāvasīyate // SBca_9.106 //</l>\n</lg>\n\n<lg>\n<l>yadyevaṃ saṃvṛtirnāsti tataḥ satyadvayaṃ kutaḥ /</l>\n<l>atha sāpyanyasaṃvṛtyā syātsattvo nirvṛtaḥ kutaḥ // SBca_9.107 //</l>\n</lg>\n\n<lg>\n<l>paracittavikalpo 'sau svasaṃvṛtyā tu nāsti saḥ /</l>\n<l>sa paścānniyataḥ so 'sti na cennāstyeva saṃvṛtiḥ // SBca_9.108 //</l>\n</lg>\n\n<lg>\n<l>kalpanā kalpitaṃ ceti dvayamanyonyaniśritam /</l>\n<l>yathāprasiddhamāśritya vicāraḥ sarva ucyate // SBca_9.109 //</l>\n</lg>\n\n<lg>\n<l>vicāritena tu yadā vicāreṇa vicāryate /</l>\n<l>tadānavasthā tasyāpi vicārasya vicāraṇāt // SBca_9.110 //</l>\n</lg>\n\n<lg>\n<l>vicārite vicārye tu vicārasyāsti nāśrayaḥ /</l>\n<l>nirāśritatvānnodeti tacca nirvāṇamucyate // SBca_9.111 //</l>\n</lg>\n\n<lg>\n<l>yasya tvetaddūyaṃ satyaṃ sa evātyantaduḥsthitaḥ /</l>\n<l>yadi jñeyavaśādartho jñānāstitve tu kā gatiḥ // SBca_9.112 //</l>\n</lg>\n\n<lg>\n<l>atha jñeyavaśājjñānaṃ jñeyāstitve tu kā gatiḥ /</l>\n<l>athānyonyavaśātsattvamabhāvaḥ syāddūyorapi // SBca_9.113 //</l>\n</lg>\n\n<lg>\n<l>pitā cenna vinā putrātkutaḥ putrasya saṃbhavaḥ /</l>\n<l>putrābhāve pitā nāsti tathāsattvaṃ tayordvayoḥ // SBca_9.114 //</l>\n</lg>\n\n<lg>\n<l>aṅkuro jāyate bījādbījaṃ tenaiva sūcyate /</l>\n<l>jñeyājjñānena jātena tatsattā kiṃ na gamyate // SBca_9.115 //</l>\n</lg>\n\n<lg>\n<l>aṅkurādanyato jñānādbījamastīti gamyate /</l>\n<l>jñānāstitvaṃ kuto jñātaṃ jñeyaṃ yattena gamyate // SBca_9.116 //</l>\n</lg>\n\n<lg>\n<l>lokaḥ pratyakṣatastāvatsarvaṃ hetumudīkṣate /</l>\n<l>padmanālādibhedo hi hetubhedena jāyate // SBca_9.117 //</l>\n</lg>\n\n<lg>\n<l>kiṃkṛto hetubhedaścet pūrvahetuprabhedataḥ /</l>\n<l>kasmāccetphalado hetuḥ pūrvahetuprabhāvataḥ // SBca_9.118 //</l>\n</lg>\n\n<lg>\n<l>īśvaro jagato hetuḥ vada kastāvadīśvaraḥ /</l>\n<l>bhūtāni cedbhavatvevaṃ nāmamātre 'pi kiṃ śramaḥ // SBca_9.119 //</l>\n</lg>\n\n<lg>\n<l>api tvaneke 'nityāśca niśceṣṭā na ca devatāḥ /</l>\n<l>laṅghyāścāśucayaścaiva kṣmādayo na sa īśvaraḥ // SBca_9.120 //</l>\n</lg>\n\n<lg>\n<l>nākāśamīśo 'ceṣṭatvāt nātmā pūrvaniṣedhataḥ /</l>\n<l>acintyasya ca kartṛtvamapyacintyaṃ kimucyate // SBca_9.121 //</l>\n</lg>\n\n<lg>\n<l>tena kiṃ sraṣṭumiṣṭaṃ ca ātmā cet nanvasau dhruvaḥ /</l>\n<l>kṣmādisvabhāva īśaśca jñānaṃ jñeyādanādi ca // SBca_9.122 //</l>\n</lg>\n\n<lg>\n<l>karmaṇaḥ sukhaduḥkhe ca vada kiṃ tena nirmitam /</l>\n<l>hetorādirna cedasti phalasyādiḥ kuto bhavet // SBca_9.123 //</l>\n</lg>\n\n<lg>\n<l>kasmātsadā na kurute na hi so 'nyamapekṣate /</l>\n<l>tenākṛto 'nyo nāstyeva tenāsau kimapekṣatām // SBca_9.124 //</l>\n</lg>\n\n<lg>\n<l>apekṣate cetsāmagrīṃ heturna punarīśvaraḥ /</l>\n<l>nākartumīśaḥ sāmagryāṃ[na kartuṃ tadabhāvataḥ] // SBca_9.125 //</l>\n</lg>\n\n<lg>\n<l>karotyanicchannīśaścetparāyattaḥ prasajyate /</l>\n<l>icchannapīcchāyattaḥ syāt kurvataḥ kuta īśatā // SBca_9.126 //</l>\n</lg>\n\n<lg>\n<l>ye 'pi nityānaṇūnāhuste 'pi pūrvaṃ nivāritāḥ /</l>\n<l>sāṃkhyāḥ pradhānamicchanti nityaṃ lokasya kāraṇam // SBca_9.127 //</l>\n</lg>\n\n<lg>\n<l>sattvaṃ rajastamaśceti guṇā aviṣamasthitāḥ /</l>\n<l>pradhānamiti kathyante viṣamairjagaducyate // SBca_9.128 //</l>\n</lg>\n\n<lg>\n<l>ekasya trisvabhāvatvamayuktaṃ tena nāsti tat /</l>\n<l>evaṃ guṇā na vidyante pratyekaṃ te 'pi hi tridhā // SBca_9.129 //</l>\n</lg>\n\n<lg>\n<l>guṇābhāve ca śabdāderastitvamatidūrataḥ /</l>\n<l>acetane ca vastrādau sukhāderapyasaṃbhavaḥ // SBca_9.130 //</l>\n</lg>\n\n<lg>\n<l>taddheturūpā bhāvāścennanu bhāvā vicāritāḥ /</l>\n<l>sukhādyeva ca te hetuḥ na ca tasmātpaṭādayaḥ // SBca_9.131 //</l>\n</lg>\n\n<lg>\n<l>paṭādestu sukhādi syāttadabhāvātsukhādyasat /</l>\n<l>sukhādīnāṃ ca nityatvaṃ kadācinnopalabhyate // SBca_9.132 //</l>\n</lg>\n\n<lg>\n<l>satyāmeva sukhavyaktau saṃvittiḥ kiṃ na gṛhyate /</l>\n<l>tadeva sūkṣmatāṃ yāti sthūlaṃ sūkṣmaṃ ca tatkatham // SBca_9.133 //</l>\n</lg>\n\n<lg>\n<l>sthaulyaṃ tyaktvā bhavetsūkṣmamanitye sthaulyasūkṣmate /</l>\n<l>sarvasya vastunastadvatkiṃ nānityatvamiṣyate // SBca_9.134 //</l>\n</lg>\n\n<lg>\n<l>na sthaulyaṃ cetsukhādanyat sukhasyānityatā sphuṭam /</l>\n<l>nāsadutpadyate kiṃcidasattvāditi cenmatam // SBca_9.135 //</l>\n</lg>\n\n<lg>\n<l>vyaktasyāsata utpattirakāmasyāpi te sthitā /</l>\n<l>annādo 'medhyabhakṣaḥ syāt phalaṃ hetau yadi sthitam // SBca_9.136 //</l>\n</lg>\n\n<lg>\n<l>paṭārgheṇaiva karpāsabījaṃ krītvā nivasyatām /</l>\n<l>mohāccennekṣate lokaḥ tattvajñasyāpi sā sthitiḥ // SBca_9.137 //</l>\n</lg>\n\n<lg>\n<l>lokasyāpi ca tajjñānamasti kasmānna paśyati /</l>\n<l>lokāpramāṇatāyāṃ cet vyaktadarśanamapyasat // SBca_9.138 //</l>\n</lg>\n\n<lg>\n<l>pramāṇamapramāṇaṃ cennanu tatpramitaṃ mṛṣā /</l>\n<l>tattvataḥ śūnyatā tasmādbhāvānāṃ nopapadyate // SBca_9.139 //</l>\n</lg>\n\n<lg>\n<l>kalpitaṃ bhāvamaspṛṣṭvā tadabhāvo na gṛhyate /</l>\n<l>tasmādbhāvo mṛṣā yo hi tasyābhāvaḥ sphuṭaṃ mṛṣā // SBca_9.140 //</l>\n</lg>\n\n<lg>\n<l>tasmātsvapne sute naṣṭe sa nāstīti vikalpanā /</l>\n<l>tadbhāvakalpanotpādaṃ vibadhnāti mṛṣā ca sā // SBca_9.141 //</l>\n</lg>\n\n<lg>\n<l>tasmādevaṃ vicāreṇa nāsti kiṃcidahetutaḥ /</l>\n<l>na ca vyastasamasteṣu pratyayeṣu vyavasthitam // SBca_9.142 //</l>\n</lg>\n\n<lg>\n<l>anyato nāpi cāyātaṃ na tiṣṭhati na gacchati /</l>\n<l>māyātaḥ ko viśeṣo 'sya yanmūḍhaiḥ satyataḥ kṛtam // SBca_9.143 //</l>\n</lg>\n\n<lg>\n<l>māyayā nirmitaṃ yacca hetubhiryacca nirmitam /</l>\n<l>āyāti tatkutaḥ kutra yāti ceti nirūpyatām // SBca_9.144 //</l>\n</lg>\n\n<lg>\n<l>yadanyasaṃnidhānena dṛṣṭaṃ na tadabhāvataḥ /</l>\n<l>pratibimbasame tasmin kṛtrime satyatā katham // SBca_9.145 //</l>\n</lg>\n\n<lg>\n<l>vidyamānasya bhāvasya hetunā kiṃ prayojanam /</l>\n<l>athāpyavidyamāno 'sau hetunā kiṃ prayojanam // SBca_9.146 //</l>\n</lg>\n\n<lg>\n<l>nābhāvasya vikāro 'sti hetukoṭiśatairapi /</l>\n<l>tadavastha kathaṃ bhāvaḥ ko vānyo bhāvatāṃ gataḥ // SBca_9.147 //</l>\n</lg>\n\n<lg>\n<l>nābhāvakāle bhāvaścetkadā bhāvo bhaviṣyati /</l>\n<l>nājātena hi bhāvena so 'bhāvo 'pagamiṣyati // SBca_9.148 //</l>\n</lg>\n\n<lg>\n<l>na cānapagate 'bhāve bhāvāvasarasaṃbhavaḥ /</l>\n<l>bhāvaścābhāvatāṃ naiti dvisvabhāvaprasaṅgataḥ // SBca_9.149 //</l>\n</lg>\n\n<lg>\n<l>evaṃ na ca nirodho 'sti na ca bhāvo 'sti sarvadā /</l>\n<l>ajātamaniruddhaṃ ca tasmātsarvamidaṃ jagat // SBca_9.150 //</l>\n</lg>\n\n<lg>\n<l>svapnopamāstu gatayo vicāre kadalīsamāḥ /</l>\n<l>nirvṛtānirvṛtānāṃ ca viśeṣo nāsti vastutaḥ // SBca_9.151 //</l>\n</lg>\n\n<lg>\n<l>evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /</l>\n<l>satkṛtaḥ paribhūto vā kena kaḥ saṃbhaviṣyati // SBca_9.152 //</l>\n</lg>\n\n<lg>\n<l>kutaḥ sukhaṃ vā duḥkhaṃ vā kiṃ priyaṃ vā kimapriyam /</l>\n<l>kā tṛṣṇā kutra sā tṛṣṇā mṛgyamāṇā svabhāvataḥ // SBca_9.153 //</l>\n</lg>\n\n<lg>\n<l>vicāre jīvalokaḥ kaḥ ko nāmātra mariṣyati /</l>\n<l>ko bhaviṣyati ko bhūtaḥ ko bandhuḥ kasya kaḥ suhṛt // SBca_9.154 //</l>\n</lg>\n\n<lg>\n<l>sarvamākāśasaṃkāśaṃ parigṛhṇantu madvidhāḥ /</l>\n<l>prakupyanti prahṛṣyanti kalahotsavahetubhiḥ // SBca_9.155 //</l>\n</lg>\n\n<lg>\n<l>śokāyāsairviṣādaiśca mithaśchedanabhedanaiḥ /</l>\n<l>yāpayanti sukṛcchreṇa pāpairātmasukhecchavaḥ // SBca_9.156 //</l>\n</lg>\n\n<lg>\n<l>mṛtāḥ patantyapāyeṣu dīrghatīvravyatheṣu ca /</l>\n<l>āgatyāgatya sugatiṃ bhūtvā bhūtvā sukhocitāḥ // SBca_9.157 //</l>\n</lg>\n\n<lg>\n<l>bhave bahuprapātaśca tatra cātattvamīdṛśam /</l>\n<l>tatrānyonyavirodhaśca na bhavettattvamīdṛśam // SBca_9.158 //</l>\n</lg>\n\n<lg>\n<l>tatra cānupamāstīvrā anantā duḥkhasāgarāḥ /</l>\n<l>tatraivamalpabalatā tatrāpyalpatvamāyuṣaḥ // SBca_9.159 //</l>\n</lg>\n\n<lg>\n<l>tatrāpi jīvitārogyavyāpāreiḥ kṣutklamaśramaiḥ /</l>\n<l>nidrayopadravairbālasaṃsargairniṣphalaistathā // SBca_9.160 //</l>\n</lg>\n\n<lg>\n<l>vṛthaivāyurvahatyāśu vivekastatra durlabhaḥ /</l>\n<l>tatrāpyabhyastavikṣepanivāraṇagatiḥ kutaḥ // SBca_9.161 //</l>\n</lg>\n\n<lg>\n<l>tatrāpi māro yatate mahāpāyaprapātane /</l>\n<l>tatrāsanmārgabāhulyādvicikitsā ca durjayā // SBca_9.162 //</l>\n</lg>\n\n<lg>\n<l>punaśca kṣaṇadaurlabhyaṃ buddhotpādo 'tidurlabhaḥ /</l>\n<l>kleśaugho durnivāraścetyaho duḥkhaparaṃparā // SBca_9.163 //</l>\n</lg>\n\n<lg>\n<l>aho batātiśocyatvameṣāṃ duḥkhaughavartinām /</l>\n<l>ye nekṣante svadauḥsthityamevamapyatiduḥsthitāḥ // SBca_9.164 //</l>\n</lg>\n\n<lg>\n<l>snātvā snātvā yathā kaścidviśedvahniṃ muhurmuhuḥ /</l>\n<l>svasausthityaṃ ca manyante evamapyatiduḥsthitāḥ // SBca_9.165 //</l>\n</lg>\n\n<lg>\n<l>ajarāmaralīlānāmevaṃ viharatāṃ satām /</l>\n<l>āyāsyantyāpado ghorāḥ kṛtvā maraṇamagrataḥ // SBca_9.166 //</l>\n</lg>\n\n<lg>\n<l>evaṃ duḥkhāgnitaptānāṃ śāntiṃ kuryāmahaṃ kadā /</l>\n<l>puṇyameghasamudbhūtaiḥ sukhopakaraṇaiḥ svakaiḥ // SBca_9.167 //</l>\n</lg>\n\n<lg>\n<l>kadopalambhadṛṣṭibhyo deśayiṣyāmi śūnyatām /</l>\n<l>saṃvṛtyānupalambhena puṇyasaṃbhāramādarāt // SBca_9.168 //</l>\n</lg>\n\n<p>iti prajñākaramativiracitāyāṃ bodhicaryāvatārapañjikāyāṃ prajñāpāramitāparicchedo navamaḥ ||</p>\n\n</div>\n<div>\n\n<p>10 Pariṇāmanāparicchedo daśamaḥ /</p>\n\n<lg>\n<l>bodhicaryāvatāraṃ me yadvicintayataḥ śubham /</l>\n<l>tena sarve janāḥ santu bodhicaryāvibhūṣaṇāḥ // SBca_10.1 //</l>\n</lg>\n\n<lg>\n<l>sarvāsu dikṣu yāvantaḥ kāyacittavyathāturāḥ /</l>\n<l>te prāpnuvantu matpuṇyaiḥ sukhaprāmodyasāgarān // SBca_10.2 //</l>\n</lg>\n\n<lg>\n<l>āsaṃsāraṃ sukhajyānirmā bhūtteṣāṃ kadācana /</l>\n<l>bodhisattvasukhaṃ prāptaṃ bhavatvavirataṃ jagat // SBca_10.3 //</l>\n</lg>\n\n<lg>\n<l>yāvanto narakāḥ kecidvidyante lokadhātuṣu /</l>\n<l>sukhāvatīsukhāmodyairmodantāṃ teṣu dehinaḥ // SBca_10.4 //</l>\n</lg>\n\n<lg>\n<l>śītārtāḥ prāpnuvantūṣṇamuṣṇārtāḥ santu śītalāḥ /</l>\n<l>bodhisattvamahāmeghasaṃbhavairjalasāgaraiḥ // SBca_10.5 //</l>\n</lg>\n\n<lg>\n<l>asipatravanaṃ teṣāṃ syānnandanavanadyuti /</l>\n<l>kūṭaśālmalivṛkṣāśca jāyantāṃ kalpapādapāḥ // SBca_10.6 //</l>\n</lg>\n\n<lg>\n<l>kādambakāraṇḍavacakravākahaṃsādikolāhalaramyaśobhaiḥ /</l>\n<l>sarobhiruddāmasarojagandhair bhavantu hṛdyā narakapradeśāḥ // SBca_10.7 //</l>\n</lg>\n\n<lg>\n<l>so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /</l>\n<l>bhavantu saṃghātamahīdharāśca pūjāvimānāḥ sugataprapūrṇāḥ // SBca_10.8 //</l>\n</lg>\n\n<lg>\n<l>aṅgārataptopalaśastravṛṣṭir adyaprabhṛtyastu ca puṣpavṛṣṭiḥ /</l>\n<l>tacchastrayuddhaṃ ca paraspareṇa krīḍārthamadyāstu ca puṣpayuddham // SBca_10.9 //</l>\n</lg>\n\n<lg>\n<l>patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ /</l>\n<l>mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ // SBca_10.10 //</l>\n</lg>\n\n<lg>\n<l>trastāḥ paśyantvakasmādiha yamapuruṣāḥ kākagṛdhrāśca ghorā dhvāntaṃ</l>\n<l>dhvastaṃ samantātsukharatijananī kasya saumyā prabheyam /</l>\n<l>ityūrdhvaṃ prekṣamāṇā gaganatalagataṃ vajrapāṇiṃ jvalantaṃ</l>\n<l>dṛṣṭvā prāmodyavegādvyapagataduritā yāntu tenaiva sārdham // SBca_10.11 //</l>\n</lg>\n\n<lg>\n<l>patati kamalavṛṣṭirgandhapānīyamiśrācchamiti (?)narakavahniṃ dṛśyate nāśayantī /</l>\n<l>kimidamiti sukhenāhlāditānāmakasmād bhavatu kamalapāṇerdarśanaṃ nārakāṇām // SBca_10.12 //</l>\n</lg>\n\n<lg>\n<l>āyātāyāta śīghraṃ bhayamapanayata bhrātaro jīvitāḥ smaḥ</l>\n<l>saṃprāpto 'smākameṣa jvaladabhayakaraḥ ko 'pi cīrīkumāraḥ /</l>\n<l>sarvaṃ yasyānubhāvādvyasanamapagataṃ prītivegāḥ pravṛttāḥ</l>\n<l>jātaṃ saṃbodhicittaṃ sakalajanaparitrāṇamātā dayā ca // SBca_10.13 //</l>\n</lg>\n\n<lg>\n<l>paśyantvenaṃ bhavantaḥ suraśatamukuṭairarcyamānāṅghripadmaṃ</l>\n<l>kārūṇyādārdradṛṣṭiṃ śirasi nipatitānekapuṣpaughavṛṣṭim /</l>\n<l>kūṭāgārairmanojñaiḥ stutimukharasurastrīsahasropagītai -</l>\n<l>rdṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām // SBca_10.14 //</l>\n</lg>\n\n<lg>\n<l>iti matkuśalaiḥ samantabhadrapramukhānāvṛtabodhisattvameghān /</l>\n<l>sukhaśītasugandhavātavṛṣṭīn abhinandantu vilokya nārakāste // SBca_10.15 //</l>\n</lg>\n\n<lg>\n<l>śāmyantu vedanāstīvrā nārakāṇāṃ bhayāni ca /</l>\n<l>durgatibhyo vimucyantāṃ sarvadurgativāsinaḥ // SBca_10.16 //</l>\n</lg>\n\n<lg>\n<l>anyonyabhakṣaṇabhayaṃ tiraścāmapagacchatu /</l>\n<l>bhavantu sukhinaḥ pretā yathottarakurau narāḥ // SBca_10.17 //</l>\n</lg>\n\n<lg>\n<l>saṃtarpyantāṃ pretāḥ snāpyantāṃ śītalā bhavantu sadā /</l>\n<l>āryāvalokiteśvarakaragalitakṣīradhārābhiḥ // SBca_10.18 //</l>\n</lg>\n\n<lg>\n<l>andhāḥ paśyantu rūpāṇi śṛṇvantu badhirāḥ sadā /</l>\n<l>garbhiṇyaśca prasūyantāṃ māyādevīva nirvyathāḥ // SBca_10.19 //</l>\n</lg>\n\n<lg>\n<l>vastrabhojanapānīyaṃ srakcandanavibhūṣaṇam /</l>\n<l>manobhilaṣitaṃ sarvaṃ labhantāṃ hitasaṃhitam // SBca_10.20 //</l>\n</lg>\n\n<lg>\n<l>bhītāśca nirbhayāḥ santu śokārtāḥ prītilābhinaḥ /</l>\n<l>udvignāśca nirudvegā dhṛtimanto bhavantu ca // SBca_10.21 //</l>\n</lg>\n\n<lg>\n<l>ārogyaṃ rogiṇāmastu mucyantāṃ sarvabandhanāt /</l>\n<l>durbalā balinaḥ santu snigdhacittāḥ parasparam // SBca_10.22 //</l>\n</lg>\n\n<lg>\n<l>sarvā diśaḥ śivāḥ santu sarveṣāṃ pathivartinām /</l>\n<l>yena kāryeṇa gacchanti tadupāyena sidhyatu // SBca_10.23 //</l>\n</lg>\n\n<lg>\n<l>nauyānayātrārūḍhāśca santu siddhamanorathāḥ /</l>\n<l>kṣemeṇa kūlamāsādya ramantāṃ saha bandhubhiḥ // SBca_10.24 //</l>\n</lg>\n\n<lg>\n<l>kāntāronmārgapatitā labhantāṃ sārthasaṃgatim /</l>\n<l>aśrameṇa ca gacchantu cauravyāghrādinirbhayāḥ // SBca_10.25 //</l>\n</lg>\n\n<lg>\n<l>suptamattapramattānāṃ vyādhyāraṇyādisaṃkaṭe /</l>\n<l>anāthābālavṛddhānāṃ rakṣāṃ kurvantu devatāḥ // SBca_10.26 //</l>\n</lg>\n\n<lg>\n<l>sarvākṣaṇavinirmuktāḥ śraddhāprajñākṛpānvitāḥ /</l>\n<l>ākārācārasaṃpannāḥ santu jātismarāḥ sadā // SBca_10.27 //</l>\n</lg>\n\n<lg>\n<l>bhavantvakṣayakośāśca yāvadgaganagañjavat /</l>\n<l>nirdvandvā nirupāyāsāḥ santu svādhīnavṛttayaḥ // SBca_10.28 //</l>\n</lg>\n\n<lg>\n<l>alpaujasaśca ye sattvāste bhavantu mahaujasaḥ /</l>\n<l>bhavantu rūpasaṃpannā ye virūpāstapasvinaḥ // SBca_10.29 //</l>\n</lg>\n\n<lg>\n<l>yāḥ kāścana striyo loke puruṣatvaṃ vrajantu tāḥ /</l>\n<l>prāpnuvantūccatāṃ nīcā hatamānā bhavantu ca // SBca_10.30 //</l>\n</lg>\n\n<lg>\n<l>anena mama puṇyena sarvasattvā aśeṣataḥ /</l>\n<l>viramya sarvapāpebhyaḥ kurvantu kuśalaṃ sadā // SBca_10.31 //</l>\n</lg>\n\n<lg>\n<l>bodhicittāvirahitā bodhicaryāparāyaṇāḥ /</l>\n<l>buddhaiḥ parigṛhītāśca mārakarmavivarjitāḥ // SBca_10.32 //</l>\n</lg>\n\n<lg>\n<l>aprameyāyuṣaścaiva sarvasattvā bhavantu te /</l>\n<l>nityaṃ jīvantu sukhitā mṛtyuśabdo 'pi naśyatu // SBca_10.33 //</l>\n</lg>\n\n<lg>\n<l>ramyāḥ kalpadrumodyānairdiśaḥ sarvā bhavantu ca /</l>\n<l>buddhabuddhātmajākīrṇā dharmadhvanimanoharaiḥ // SBca_10.34 //</l>\n</lg>\n\n<lg>\n<l>śarkarādivyapetā ca samā pāṇitalopamā /</l>\n<l>mṛdvī ca vaiḍūryamayī bhūmiḥ sarvatra tiṣṭhatu // SBca_10.35 //</l>\n</lg>\n\n<lg>\n<l>bodhisattvamahāparṣanmaṇḍalāni samantataḥ /</l>\n<l>niṣīdantu svaśobhābhirmaṇḍayantu mahītalam // SBca_10.36 //</l>\n</lg>\n\n<lg>\n<l>pakṣibhyaḥ sarvavṛkṣebhyo raśmibhyo gaganādapi /</l>\n<l>dharmadhvaniraviśrāmaṃ śrūyatāṃ sarvadehibhiḥ // SBca_10.37 //</l>\n</lg>\n\n<lg>\n<l>buddhabuddhasutairnityaṃ labhantāṃ te samāgamam /</l>\n<l>pūjāmeghairanantaiśca pūjayantu jagadgurum // SBca_10.38 //</l>\n</lg>\n\n<lg>\n<l>devo varṣatu kālena sasyasaṃpattirastu ca /</l>\n<l>sphīto bhavatu lokaśca rājā bhavatu dhārmikaḥ // SBca_10.39 //</l>\n</lg>\n\n<lg>\n<l>śaktā bhavantu cauṣadhyo mantrāḥ sidhyantu jāpinām /</l>\n<l>bhavantu karuṇāviṣṭā ḍākinīrākṣasādayaḥ // SBca_10.40 //</l>\n</lg>\n\n<lg>\n<l>mā kaścidduḥkhitaḥ sattvo mā pāpī mā ca rogitaḥ /</l>\n<l>mā hīnaḥ paribhūto vā mā bhūtkaścicca durmanāḥ // SBca_10.41 //</l>\n</lg>\n\n<lg>\n<l>pāṭhasvādhyāyakalilā vihārāḥ santu susthitāḥ /</l>\n<l>nityaṃ syātsaṃghasāmagrī saṃghakāryaṃ ca sidhyatu // SBca_10.42 //</l>\n</lg>\n\n<lg>\n<l>vivekalābhinaḥ santuḥ śikṣākāmāśca bhikṣavaḥ /</l>\n<l>karmaṇyacittā dhyāyantu sarvavikṣepavarjitāḥ // SBca_10.43 //</l>\n</lg>\n\n<lg>\n<l>lābhinyaḥ santu bhikṣuṇyaḥ kalahāyāsavarjitāḥ /</l>\n<l>bhavantvakhaṇḍaśīlāśca sarve pravrajitāstathā // SBca_10.44 //</l>\n</lg>\n\n<lg>\n<l>duḥśīlāḥ santu saṃvignāḥ pāpakṣayaratāḥ sadā /</l>\n<l>sugaterlābhinaḥ santu tatra cākhaṇḍitavratāḥ // SBca_10.45 //</l>\n</lg>\n\n<lg>\n<l>paṇḍitāḥ saṃskṛtāḥ santu lābhinaḥ paiṇḍapātikāḥ /</l>\n<l>bhavantu śuddhasaṃtānāḥ sarvadikkhyātakīrtayaḥ // SBca_10.46 //</l>\n</lg>\n\n<lg>\n<l>abhuktvāpāyikaṃ duḥkhaṃ vinā duṣkaracaryayā /</l>\n<l>divyenaikena kāyena jagadbuddhatvamāpnuyāt // SBca_10.47 //</l>\n</lg>\n\n<lg>\n<l>pūjyantāṃ sarvasaṃbuddhāḥ sarvasattvairanekadhā /</l>\n<l>acintyabauddhasaukhyena sukhinaḥ santu bhūyasā // SBca_10.48 //</l>\n</lg>\n\n<lg>\n<l>sidhyantu bodhisattvānāṃ jagadarthaṃ manorathāḥ /</l>\n<l>yaccintayanti te nāthāstatsattvānāṃ samṛdhyatu // SBca_10.49 //</l>\n</lg>\n\n<lg>\n<l>pratyekabuddhāḥ sukhino bhavantu śrāvakāstathā /</l>\n<l>devāsuranarairnityaṃ pūjyamānāḥ sagauravaiḥ // SBca_10.50 //</l>\n</lg>\n\n<lg>\n<l>jātismaratvaṃ pravrajyāmahaṃ ca prāpnuyāṃ sadā /</l>\n<l>yāvatpramuditābhūmiṃ mañjughoṣaparigrahāt // SBca_10.51 //</l>\n</lg>\n\n<lg>\n<l>yena tenāsanenāhaṃ yāpayeyaṃ balānvitaḥ /</l>\n<l>vivekavāsasāmagrīṃ prāpnuyāṃ sarvajātiṣu // SBca_10.52 //</l>\n</lg>\n\n<lg>\n<l>yadā ca draṣṭukāmaḥ syāṃ praṣṭukāmaśca kiṃcana /</l>\n<l>tameva nāthaṃ paśyeyaṃ mañjunāthamavighnataḥ // SBca_10.53 //</l>\n</lg>\n\n<lg>\n<l>daśadigvyomaparyantasarvasattvārthasādhane /</l>\n<l>yathā carati mañjuśrīḥ saiva caryā bhavenmama // SBca_10.54 //</l>\n</lg>\n\n<lg>\n<l>ākāśasya sthitiryāvadyāvacca jagataḥ sthitiḥ /</l>\n<l>tāvanmama sthitirbhūyājjagadduḥkhāni nighnataḥ // SBca_10.55 //</l>\n</lg>\n\n<lg>\n<l>yatkiṃcijjagato duḥkhaṃ tatsarvaṃ mayi pacyatām /</l>\n<l>bodhisattvaśubhaiḥ sarvairjagatsukhitamastu ca // SBca_10.56 //</l>\n</lg>\n\n<lg>\n<l>jagadduḥkhaikabhaiṣajyaṃ sarvasaṃpatsukhākaram /</l>\n<l>lābhasatkārasahitaṃ ciraṃ tiṣṭhatu śāsanam // SBca_10.57 //</l>\n</lg>\n\n<lg>\n<l>mañjughoṣaṃ namasyāmi yatprasādānmatiḥ śubhe /</l>\n<l>kalyāṇamitraṃ vande 'haṃ yatprasādācca vardhate // SBca_10.58 //</l>\n</lg>\n\n<p>|| bodhicaryāvatāre pariṇāmanāparicchedo daśamaḥ ||</p>\n\n<p>|| samāpto 'yaṃ bodhicaryāvatāraḥ | kṛtirācāryaśāntidevasya ||</p>\n\n  </div>\n</body>\n\n"
}