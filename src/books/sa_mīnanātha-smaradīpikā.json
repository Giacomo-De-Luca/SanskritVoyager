{
  "title": "sa_mīnanātha-smaradīpikā",
  "body": "<body xmlns='http://www.tei-c.org/ns/1.0'>\n\n<lg>\n<l>harakopānalenaiva bhasmībhūyākarot smaraḥ /</l>\n<l>arddhaṃ nārīśarīraṃ hi yaś ca tasmai namo 'stu te // MinSd_1 //</l>\n</lg>\n\n<lg>\n<l>samyag ārādhitaḥ kāmaḥ sugandhikusumādibhiḥ /</l>\n<l>vidadhāti varastrīṇāṃ mānagranthivimocanam // MinSd_2 //</l>\n</lg>\n\n<lg>\n<l>smaran nirjitya rudreṇa paścād uddīpitaḥ smaraḥ /</l>\n<l>tena tannāmadheyena nirmitā smaradīpikā // MinSd_3 //</l>\n</lg>\n\n<lg>\n<l>anekakāmaśāstrāṇāṃ sāram ākṛṣya yatnataḥ /</l>\n<l>bālavyutpattaye strīṇāṃ cittasantoṣaṇāya ca /</l>\n<l>prabodhāya varastrīṇāṃ tuṣṭyai ratisukhāya ca // MinSd_4 //</l>\n</lg>\n\n<lg>\n<l>gargeṇābhāṣitāṃ samyag vakṣyāmi smaradīpikām /</l>\n<l>yasya vijñānamātreṇa mūrkho 'pi ratiraṅgadhīḥ // MinSd_5 //</l>\n</lg>\n\n<lg>\n<l>bālikā taruṇī prauḍhā vṛddhā ceti viśeṣataḥ /</l>\n<l>jñātavyo hy anvitaḥ kāmo dhruvaṃ śṛṅgāram icchatā // MinSd_6 //</l>\n</lg>\n\n<lg>\n<l>kāmaśāstrasya tattvajñā jāyante sundarīpriyāḥ /</l>\n<l>kāmaśāstram ajānanto ramante paśuvat striyam // MinSd_7 //</l>\n</lg>\n\n<lg>\n<l>nānānibandhaiḥ suratopacāraiḥ krīḍāsukhaṃ janmaphalaṃ narāṇām /</l>\n<l>kiṃ saurabheyīśatamadhyavartī vṛṣo 'pi saṃbhogasukhaṃ na bhuṅkte // MinSd_8 //</l>\n</lg>\n\n<lg>\n<l>svanārīrakṣaṇaṃ puṃsāṃ paranāryanurañjanam /</l>\n<l>bandhabhedeṅgitajñānam etat phalam udāhṛtam // MinSd_9 //</l>\n</lg>\n\n<lg>\n<l>yena saṃvatsaro dṛṣṭaḥ sakṛt kāmaḥ susevitaḥ /</l>\n<l>tena sarvam idaṃ dṛṣṭaṃ punar āvartitaṃ jagat // MinSd_10 //</l>\n</lg>\n\n<lg>\n<l>prathamaṃ lakṣaṇaṃ puṃsāṃ strīṇāṃ ca tadanantaram /</l>\n<l>dhvajasya lakṣaṇaṃ proktaṃ bhagalakṣaṇasaṃyutam // MinSd_11 //</l>\n</lg>\n\n<lg>\n<l>kāmasthānāni saṃlakṣya punaḥ samyakpracālanam /</l>\n<l>punaḥ ṣoḍaśa bandhāś ca tathaivādhomukhāś ca ṣaṭ // MinSd_12 //</l>\n</lg>\n\n<lg>\n<l>dvau bandhau sundarīṇāṃ ca paścān mukharataṃ tathā /</l>\n<l>bāhyaṃ rataṃ tataḥ kuryād rataṃ deśaviśeṣajam // MinSd_13 //</l>\n</lg>\n\n<lg>\n<l>iṅgitasya parijñānaṃ dūtyāś ca tadanantaram /</l>\n<l>tathāṣṭanāyikāyāś ca mantrauṣadhisutodayaḥ // MinSd_14 //</l>\n</lg>\n\n<lg>\n<l>śaśo mṛgo vṛṣaś caiva caturthas tu hayas tathā /</l>\n<l>kathayāmi kramāt puṃsām etaj jāticatuṣṭayam // MinSd_15 //</l>\n</lg>\n\n<l>mṛducapalasuśīlaḥ komalāṅgaḥ suveṣaḥ sakalaguṇanidhānaṃ satyavādī śaśo 'sau // MinSd_16 //</l>\n\n<lg>\n<l>vadati madhuravāṇīṃ nṛtyagītānuraktaḥ /</l>\n<l>dvijasuragurubhakto bandhuyukto dhanāḍhyaḥ // MinSd_17 //</l>\n</lg>\n\n<lg>\n<l>strījito gāyanaś caiva nārīsattvaparaḥ sukhī /</l>\n<l>ṣaḍaṅgulo bhaven meḍhraḥ śrīmāṃś ca śaśako mataḥ // MinSd_18 //</l>\n</lg>\n\n<l>vadati madhuravāṇīṃ raktanetraḥ suśīlaḥ calamatiratibhīruḥ śīghragāmī mṛgo 'sau // MinSd_19 //</l>\n\n<l>udarakaṭikṛśaḥ syād dīrghabimbādharauṣṭho daśanavadanadīrgho dīrghabāhuḥ pratāpī // MinSd_20 //</l>\n\n<lg>\n<l>alpabhug dhārmikaś caiva satyavādī priyaṃvadaḥ /</l>\n<l>aṣṭāṅgulo bhaven meḍhro rūpayukto mṛgo mataḥ // MinSd_21 //</l>\n</lg>\n\n<l>vṛṣo yathā udarakaṭikṛśāsyaḥ śīghragāmī natāṃsaḥ kanakaruciradehaḥ kaṣṭavādī vṛṣo 'sau // MinSd_22 //</l>\n\n<l>vyasanakṛpaṇabuddhiḥ strīvaśaḥ strīvilāso bahuguṇabahutejāḥ dīrghanetro 'bhimānī // MinSd_23 //</l>\n\n<lg>\n<l>upakāraparo nityaṃ strīvaśī śleṣmalas tathā /</l>\n<l>lubdhaś ca kṛpaṇaś caiva mithyāvādī ca nirbhayaḥ /</l>\n<l>daśāṅgulaśarīras tu medasvī vṛṣabho mataḥ // MinSd_24 //</l>\n</lg>\n\n<lg>\n<l>hayo yathā udarakaṭikṛśāsyo dīrghakaṇṭhādharoṣṭhaḥ /</l>\n<l>daśanavadananetraṃ tasya dīrgho 'pi nābhiḥ // MinSd_25 //</l>\n</lg>\n\n<l>lubdhaś ca kṛpaṇaś caiva mithyāvādī ca nirbhayaḥ // MinSd_26 //</l>\n\n<l>dvādaśāṅgulameḍhras tu kuśalo 'pi hayo mataḥ // MinSd_27 //</l>\n\n<l>iti puruṣalakṣaṇāni catvāri // MinSd_28 //</l>\n\n<lg>\n<l>atha strīṇāṃ jāticatuṣṭayaprakaraṇam /</l>\n<l>padminī citriṇī caiva śaṅkhinī hastinī tathā /</l>\n<l>pratyekaṃ ca varastrīṇāṃ khyātaṃ jāticatuṣṭayam // MinSd_29 //</l>\n</lg>\n\n<l>padminī yathā bhavati kamalanetrā nāsikād ūrdhvarandhrā aviralakucayugmā dīrghakeśā kṛśāṅgī // MinSd_30 //</l>\n\n<l>mṛdugamanasuśīlā nṛtyagītānuraktā sakalaguṇasuveṣā padminī padmagandhā // MinSd_31 //</l>\n\n<lg>\n<l>śaśivadanā bimbauṣṭhī tanvī tāmranakhī tathā /</l>\n<l>mandagā lajjitā śyāmā raktaprāntavilocanā // MinSd_32 //</l>\n</lg>\n\n<lg>\n<l>gāyanī suratāḍhyā ca pārāvatakalasvanā /</l>\n<l>svalpāhārā sukeśī ca padmagandhā ca padminī // MinSd_33 //</l>\n</lg>\n\n<l>citriṇī yathā bhavati vipulakeśā nātidīrghā na kharvā tilakusumasunāsā snigdhadehotpalākṣī // MinSd_34 //</l>\n\n<l>kaṭhinaghanakucāḍhyā sundarī bandhaśīlā nikhilaguṇavicitrā citriṇī citraveṣā // MinSd_35 //</l>\n\n<lg>\n<l>gaurāṅgī tyaktalajjā ca bāhyasaṃbhogasaṃratā /</l>\n<l>uttānaśāyinī coṣṇā pārāvatakalasvanā // MinSd_36 //</l>\n</lg>\n\n<lg>\n<l>snigdhāṅgī māṃsagandhā ca svalpakāmā kṛśodarī /</l>\n<l>dhūrtā gurunitambā ca citriṇī śrīphalastanī // MinSd_37 //</l>\n</lg>\n\n<lg>\n<l>dīrghākṛtidīrghasuvarṇanetrā dīrghādharā dīrghanitambabimbā /</l>\n<l>leṣātapālaṅkṛtakaṇṭhadeśā puṃsaikacittā khalu śaṅkhinī syāt // MinSd_38 //</l>\n</lg>\n\n<lg>\n<l>śobhanā komalā coṣṇā dīrghā dīrghaśiroruhā /</l>\n<l>mṛdvaṅgī kṣāragandhā ca nātisthūlā na durbalā // MinSd_39 //</l>\n</lg>\n\n<lg>\n<l>gaurāṅgī tīkṣṇanāsā ca pīnastanī vicakṣaṇā /</l>\n<l>viśālajaghanā krūrā suratāḍhyā ca śaṅkhinī // MinSd_40 //</l>\n</lg>\n\n<lg>\n<l>hastinī yathā sthūlākṛtiḥ sthūlapayodharā ca sthūlādharā sthūlanitambabimbā /</l>\n<l>kāmotsukā gāḍharatipriyā ca madhye ca puṣṭā kariṇī matā ca // MinSd_41 //</l>\n</lg>\n\n<lg>\n<l>sthūlā kaṭhinakucā krūrā nātyuṣṇā nātiśītalā /</l>\n<l>gaurāṅgī kṣīṇanāsā ca pīnastanavilakṣaṇā // MinSd_42 //</l>\n</lg>\n\n<lg>\n<l>viśālajaghanā krūrā phullanāsātiśītalā /</l>\n<l>kharvā ca kharvanāsā ca bahulomā ca kāmukī // MinSd_43 //</l>\n</lg>\n\n<lg>\n<l>madagandhatanur nityaṃ mattamātaṅgagāminī /</l>\n<l>lubdhā pīnastanī kruddhā hastinī sā prakīrtitā // MinSd_44 //</l>\n</lg>\n\n<lg>\n<l>padminī pikavāṇī ca snigdhavāṇī ca citriṇī /</l>\n<l>śaṅkhinī krūravāṇī ca meghavāṇī ca hastinī // MinSd_45 //</l>\n</lg>\n\n<lg>\n<l>padminī pādaśobhā ca keśaśobhā ca citriṇī /</l>\n<l>śaṅkhinī mukhaśobhā ca kaṭiśobhā ca hastinī // MinSd_46 //</l>\n</lg>\n\n<lg>\n<l>padminī padmagandhā ca kṣīragandhā ca citriṇī /</l>\n<l>śaṅkhinī mīnagandhā ca madagandhā ca hastinī // MinSd_47 //</l>\n</lg>\n\n<lg>\n<l>padminī padmanidrā ca dīrghanidrā ca citriṇī /</l>\n<l>śaṅkhinī ghoranidrā ca gajanidrā ca hastinī // MinSd_48 //</l>\n</lg>\n\n<lg>\n<l>padminī padmabandhena nāgabandhena citriṇī /</l>\n<l>śaṅkhinī mīnabandhena gajabandhena hastinī // MinSd_49 //</l>\n</lg>\n\n<lg>\n<l>padminī svalpabhogā ca laghubhogā ca citriṇī /</l>\n<l>śaṅkhinī bahubhogā ca gajabhogā ca hastinī // MinSd_50 //</l>\n</lg>\n\n<l>śaśakaḥ padminīṃ caiva citriṇīṃ ca mṛgas tathā // MinSd_51 //</l>\n\n<lg>\n<l>śaṅkhinīṃ vṛṣabhaś caiva hastinīṃ tu hayas tathā /</l>\n<l>ramate tulyabhāvena tadā samarataṃ bhavet // MinSd_52 //</l>\n</lg>\n\n<l>uccanīcātinīcaṃ ca tathātyuccaṃ ca varjitam // MinSd_53 //</l>\n\n<l>khyātaṃ samarataṃ caiva tad virahaty anyathā striyaḥ // MinSd_54 //</l>\n\n<lg>\n<l>iti strīṇāṃ jāticatuṣṭayam /</l>\n<l>atha dhvajalakṣaṇaprakaraṇam /</l>\n<l>musalaṃ raṅgavīraṃ ca dvividhaṃ dhvajalakṣaṇam /</l>\n<l>sthūlaṃ musalam ity āhur dīrghaṃ tad raṅgavīrakam // MinSd_55 //</l>\n</lg>\n\n<lg>\n<l>nātihrasvaṃ nātidīrghaṃ sthūlaṃ sthūlāntikaṃ varam /</l>\n<l>kṣatraśīrṣe prasannaṃ ca liṅgāni syuḥ śubhāni ṣaṭ // MinSd_56 //</l>\n</lg>\n\n<lg>\n<l>atha bhagalakṣaṇaprakaraṇam /</l>\n<l>kūrmapṛṣṭhā gajaskandhā padmanābhisamā tathā /</l>\n<l>alomā mṛduvistīrṇā ṣaḍ ete subhagā bhagāḥ // MinSd_57 //</l>\n</lg>\n\n<lg>\n<l>śītalaṃ coṣṇam atyuṣṇaṃ gojihvāsadṛśaṃ kharam /</l>\n<l>ity uktaṃ kāmaśāstrajñair bhagacihnacatuṣṭayam // MinSd_58 //</l>\n</lg>\n\n<lg>\n<l>śītalaṃ sukhadaṃ proktam uṣṇaṃ ca madhyamaṃ smṛtam /</l>\n<l>atyuṣṇam asukhaṃ caiva kharaṃ prāṇaharaṃ smṛtam // MinSd_59 //</l>\n</lg>\n\n<lg>\n<l>atha kāmacālanaprakaraṇam /</l>\n<l>aṅguṣṭhe caraṇe gulphe bhage nābhau kuce hṛdi /</l>\n<l>kakṣe kaṇṭhe 'dhare netre kapole ca śrutāv api /</l>\n<l>śīrṣe sarvaśarīre tu vaset kāmas tithikramāt // MinSd_60 //</l>\n</lg>\n\n<lg>\n<l>savye puṃsaḥ striyo vāme kṛṣṇe śukle viparyayaḥ /</l>\n<l>ūrddhvaṃ pratipadādau ca kṛṣṇe cādhaḥ pracakṣate // MinSd_61 //</l>\n</lg>\n\n<lg>\n<l>evaṃ caiva vaset kāmaḥ sthāne caiva viśeṣataḥ /</l>\n<l>pāde jaṅghe ūrudeśe stane kakṣe gale śrutau // MinSd_62 //</l>\n</lg>\n\n<lg>\n<l>nakhakṣataṃ pradātavyaṃ bhage nābhau ca mardanam /</l>\n<l>gaṇḍe netre lalāṭe ca cumbanaṃ kāmukair iha /</l>\n<l>hṛdaye tāḍanaṃ hastād dantenādharapīḍanam // MinSd_63 //</l>\n</lg>\n\n<lg>\n<l>ātmāsyenduśaradvisaptatithayaḥ khyātaṃ nalinyā rate paulastyābdhirasāṣṭabhāskaratithau prītā bhavec citriṇī /</l>\n<l>rudrānaṅgagaṇeśaśambhutithayaḥ syuḥ śaṅkhinībhuktaye śeṣāḥ syuḥ suratotsaveṣu kariṇāṃ jātāṃ striyaḥ prītaye // MinSd_64 //</l>\n</lg>\n\n<lg>\n<l>aṅguṣṭhe caraṇe ca gulphanicaye jānudvaye bāstike nābhau vakṣasi kakṣayor nigaditā kaṇṭhe kapole 'dhare /</l>\n<l>netre karṇayuge lalāṭaphalake dhautaṃ ca vāmabhruvām ūrdhvādhaścalanakrameṇa tithayaś cāndrīkalāpakṣaye // MinSd_65 //</l>\n</lg>\n\n<lg>\n<l>sīmante nayane 'dhare ca galake kakṣātaṭe cūcuke nābhau śroṇitaṭe manobhavagṛhe jaṅghātaṭe piṇḍake /</l>\n<l>gulphe pādatale tadaṅgulitale 'ṅguṣṭhe ca tiṣṭhaty asau vṛddhakṣīṇasamaṃ tadā śaśikalāpakṣadvaye yoṣitām // MinSd_66 //</l>\n</lg>\n\n<lg>\n<l>maulau kuntalakarṣaṇaṃ nayanayor ācumbanaṃ gaṇḍayoḥ dantenādharapīḍanaṃ hṛdi hatim muṣṭyā ca nābhau śanaiḥ /</l>\n<l>kakṣākaṇṭhakapolamaṇḍalakucaśroṇīṣu deyā nakhāḥ sīmante śikharaṃ nakhair urasijau gṛhṇīta gāḍhaṃ tataḥ // MinSd_67 //</l>\n</lg>\n\n<lg>\n<l>kurvāṇo viratiṃ manobhavagṛhe mātaṅgalīlāyitaṃ jānvaṅguṣṭhapadorugulphahananaṃ cānyonyataḥ kāminām /</l>\n<l>ity evaṃ gaditaṃ pradeśakalanād indoḥ kalāropaṇaṃ kartavyaṃ ca narais tu strīṣu rabhasād uktaḥ prabodhādhikaḥ // MinSd_68 //</l>\n</lg>\n\n<lg>\n<l>iti kāmukasaṃghātaiḥ kartavyaṃ kāmacālanam /</l>\n<l>dravaty anena kāmo hi ghṛtabhāṇḍam ivāgninā // MinSd_69 //</l>\n</lg>\n\n<lg>\n<l>āliṅganaṃ cumbanaṃ ca dantakṣatanakhakṣate /</l>\n<l>mardanaṃ nakhacāṭuś cādharapānaṃ kucagrahaḥ // MinSd_70 //</l>\n</lg>\n\n<lg>\n<l>cumbanaṃ saṃpraharaṇaṃ nārīkṣobhaṇam eva ca /</l>\n<l>etad bāhyarataṃ kuryāt kāmaprakaṭahetave // MinSd_71 //</l>\n</lg>\n\n<lg>\n<l>adhare gaṇḍayor bhāle kapole galake hṛdi /</l>\n<l>stane ca kakṣayor haste nābhimūle bhagasthale // MinSd_72 //</l>\n</lg>\n\n<lg>\n<l>kukṣau jaghanayor mūle hṛdayor netrayor mukhe /</l>\n<l>kaṭyāṃ ca cumbanaṃ dantakṣataṃ netre tu varjitam // MinSd_73 //</l>\n</lg>\n\n<lg>\n<l>bhage mardanam āpūrya tato maithunam ācaret /</l>\n<l>kṛtvā vivastrāṃ kāntāṃ tu meḍhraṃ tatra praveśayet // MinSd_74 //</l>\n</lg>\n\n<lg>\n<l>vakṣasā stanayugmaṃ tu sampīḍya bāhubandhanam /</l>\n<l>anyonyaṃ dṛḍham ākramya kuryād āliṅganaṃ striyaḥ // MinSd_75 //</l>\n</lg>\n\n<lg>\n<l>rasikena rasajñena satataṃ ratim icchatā /</l>\n<l>gāḍham āliṅganaṃ deyaṃ tatsakhyā hy anurāgataḥ // MinSd_76 //</l>\n</lg>\n\n<lg>\n<l>gale vakṣaḥsthale kukṣau kaṇṭhapārśve bhage tathā /</l>\n<l>jaghanorunitambeṣu pṛṣṭhe haste śiraḥsu ca // MinSd_77 //</l>\n</lg>\n\n<l>kaṇṭhamūle kapole ca nakhakṣatam athācaret // MinSd_78 //</l>\n\n<lg>\n<l>kakṣākaṇṭhakapoleṣu nābhiśroṇikucau tathā /</l>\n<l>bhagaskandhau karṇamūlau trayodaśa nakhālayaḥ // MinSd_79 //</l>\n</lg>\n\n<lg>\n<l>sthāneṣv eteṣu kukṣau ca nakhacāṭuṃ samācaret /</l>\n<l>romāñcahetusukhadaṃ madanoddīpanaṃ matam // MinSd_80 //</l>\n</lg>\n\n<lg>\n<l>itthaṃ ca manmathotpanne keliṃ kuryāt tathaiva ca /</l>\n<l>stanayor yugayoś caiva sanābhikabhagasthale // MinSd_81 //</l>\n</lg>\n\n<l>jaghanorunitambeṣu kāmuko muhur arpayet // MinSd_82 //</l>\n\n<lg>\n<l>bhujayoḥ stanayoś caiva bhage nābhau tathaiva ca /</l>\n<l>ṣaṭsu sthāneṣu vidhinā mardanaṃ parikīrtitam // MinSd_83 //</l>\n</lg>\n\n<lg>\n<l>kakṣākaṇṭhakapoleṣu nābhau śroṇyāṃ payodhare /</l>\n<l>karṇamūle tathā skandhe cumbanaṃ dvādaśasthale // MinSd_84 //</l>\n</lg>\n\n<lg>\n<l>gaṇḍauṣṭhaṃ ca tathā vaktraṃ kakṣā nābhir bhagas tathā /</l>\n<l>kucau ca bāhumūlaṃ ca dvādaśaitāni cumbanam // MinSd_85 //</l>\n</lg>\n\n<lg>\n<l>gaṇḍau netre tathā vaktraṃ kakṣā nābhir bhagas tathā /</l>\n<l>kucau ca bāhumūlaṃ ca sthānāny etāni cumbane // MinSd_86 //</l>\n</lg>\n\n<lg>\n<l>adharauṣṭhe ca sampīḍya nāyako nāyikādharam /</l>\n<l>pūrṇacandranibhaṃ peyān nāryāś ca sarasaṃ mukham // MinSd_87 //</l>\n</lg>\n\n<lg>\n<l>payodharauṣṭhajihvāyā dvayor eva kucāgrayoḥ /</l>\n<l>pañcasthānasya vai pānaṃ kuryāt kṛśavicakṣaṇaḥ // MinSd_88 //</l>\n</lg>\n\n<lg>\n<l>oṣṭhena cauṣṭhagrahaṇapūrvakaṃ keśakarṣaṇam /</l>\n<l>śiraḥpradeśe kṛtvā tām upaviṣṭāṃ ca kārayet // MinSd_89 //</l>\n</lg>\n\n<lg>\n<l>yathā kokilaśabdaḥ syād yathā pārāvatadhvaniḥ /</l>\n<l>yathā haṃsamayūrādeḥ kalarāvaṃ tathā caret // MinSd_90 //</l>\n</lg>\n\n<lg>\n<l>muṣṭāmuṣṭinitambe ca kuryāc caiva parasparam /</l>\n<l>upahastenābalāyās tāḍayej jaghanadvaye // MinSd_91 //</l>\n</lg>\n\n<lg>\n<l>bhagagarbhasya madhye tu nāḍikā dhvajarūpiṇī /</l>\n<l>pūrṇā kāmajalair nityaṃ vāmasthā mṛdupīvarā /</l>\n<l>marditā cāṅgulībhyāṃ tu janayet kāmajaṃ jalam // MinSd_92 //</l>\n</lg>\n\n<p>tatra ekaviṃśatiprakāraḥ /\n<lg>\n<l>teṣāṃ nāmāni kākapadaḥ viparītakaḥ nāgarikaḥ ratipāśaḥ keyūraḥ priyatoṣaṇaṃ samapadaḥ ekapadaḥ ūrdhvasaṃpuṭaḥ saṃpuṭakaḥ manmathapriyaḥ ratisundaraḥ urupīḍanaḥ smaracakraṃ nāgapāśakaḥ gaganakaḥ vaṃśadārakaḥ kanakakṣayaḥ nāgaraḥ kuliśanāmakaḥ kāmasundara iti /</l>\n<l>yathākramaṃ teṣāṃ lakṣaṇāny apy āha /</l>\n<l>strīpādau skandhayugmasthau kṣiptvā dhvajaṃ bhagaṃ laghu /</l>\n<l>kāmayet kāmuko nārīṃ bandhaḥ kākapado hi saḥ // MinSd_93 //</l>\n</lg></p>\n\n<lg>\n<l>pādam ekaṃ kare dhṛtvā dvitīyaṃ skandhasaṃsthitam /</l>\n<l>nārīṃ kāmayate kāmī bandhaḥ syād viparītakaḥ // MinSd_94 //</l>\n</lg>\n\n<lg>\n<l>ūrumūlopari nyasya yoṣidūruṃ naro yadi /</l>\n<l>grīvāṃ dhṛtvā karābhyāṃ tu bandho nāgariko mataḥ // MinSd_95 //</l>\n</lg>\n\n<lg>\n<l>pīḍayed ūruyugmena kāmukaṃ yadi kāminī /</l>\n<l>ratipāśas tadā khyātaḥ kāminīnāṃ manoharaḥ // MinSd_96 //</l>\n</lg>\n\n<lg>\n<l>strīṇāṃ jaṅghāntarāviṣṭo gāḍhāliṅgya ca sundarīm /</l>\n<l>ramate vihvalaḥ kāmī bandhaḥ keyūrasaṃjñakaḥ // MinSd_97 //</l>\n</lg>\n\n<lg>\n<l>narīpādau svahastena hṛdaye dhārayed yadi /</l>\n<l>stanārpitakaraḥ kāmī kāmayet priyatoṣaṇam // MinSd_98 //</l>\n</lg>\n\n<lg>\n<l>yoṣitpādau hṛdi nyasya karābhyāṃ dhārayet kucau /</l>\n<l>yatheṣṭaṃ tāḍayed yonau bandhaḥ samapadaḥ smṛtaḥ // MinSd_99 //</l>\n</lg>\n\n<lg>\n<l>pādam ekaṃ kare dhṛtvā dvitīyaṃ skandhasaṃsthitam /</l>\n<l>stanārpitakaraḥ kāmī bandhas tv ekapado hi saḥ // MinSd_100 //</l>\n</lg>\n\n<lg>\n<l>samprasārya striyāḥ pādau śayyārpitakaphoṇikaḥ /</l>\n<l>bhage liṅgasya saṃyogād ramate sampuṭo hi saḥ // MinSd_101 //</l>\n</lg>\n\n<lg>\n<l>strīpādau saralīkṛtya bhūmau kuñcitajānukaḥ /</l>\n<l>stanalagno ramet kāmī bandhaḥ sampuṭako mataḥ // MinSd_102 //</l>\n</lg>\n\n<lg>\n<l>svajaṅghādvayabāhye ca vā yoṣitpadadvayam /</l>\n<l>stanau dhṛtvā ramet kāmī bandhaḥ syān manmathapriyaḥ // MinSd_103 //</l>\n</lg>\n\n<lg>\n<l>nārīpādadvayaṃ kāmī dhārayet kucamaṇḍale /</l>\n<l>dhṛtvā kaṇṭhaṃ ramen nārīṃ bandho 'yaṃ ratisundaraḥ // MinSd_104 //</l>\n</lg>\n\n<lg>\n<l>striyā ūruyugaṃ dhṛtvā karābhyāṃ pīḍayet punaḥ /</l>\n<l>kuryāc ca nirbhayāṃ kāmī bandhaḥ syād ūrupīḍanaḥ // MinSd_105 //</l>\n</lg>\n\n<lg>\n<l>dhṛtvā vāmakareṇoruṃ pādaṃ cāpi śiraḥsthitam /</l>\n<l>ramate sudṛḍhaḥ kāmī smaracakraṃ prakīrtitam // MinSd_106 //</l>\n</lg>\n\n<lg>\n<l>svajānudvayamadhyābhyāṃ hastābhyāṃ dhārayet striyam /</l>\n<l>ramen niḥśaṅkitaḥ kāmī bandhaḥ syān nāgapāśakaḥ // MinSd_107 //</l>\n</lg>\n\n<lg>\n<l>samāśliṣya yadā kāntaḥ kāminyā jaghanadvayam /</l>\n<l>ūrdhvagaṃ ramate dorbhyāṃ bandho gaganakaḥ smṛtaḥ // MinSd_108 //</l>\n</lg>\n\n<lg>\n<l>nārīpādadvayaṃ caiva skandhe yaḥ parivartanam /</l>\n<l>kṛtvā kānto ramed āśu bandho 'yaṃ vaṃśadārakaḥ // MinSd_109 //</l>\n</lg>\n\n<lg>\n<l>mukhaṃ mukhe yadā bāhyaṃ bāhye jaṅghe 'pi jaṅghayoḥ /</l>\n<l>vakṣo vakṣaḥsthale dattvā bhavet sa kanakakṣayaḥ // MinSd_110 //</l>\n</lg>\n\n<lg>\n<l>sundarīṃ ca ramet kāntaḥ kaṭyāsaktabhujadvayām /</l>\n<l>hṛdi tatkāntahastāṃ ca bandho 'yaṃ nāgaro mataḥ // MinSd_111 //</l>\n</lg>\n\n<lg>\n<l>strīpādadvayam āliṅgya vimukhākṣiptaliṅgakaḥ /</l>\n<l>yonim āpīḍayet kāmī bandhaḥ kuliśanāmakaḥ // MinSd_112 //</l>\n</lg>\n\n<lg>\n<l>svajaṅghādvayabāhyena dhārayet kucamaṇḍalam /</l>\n<l>dhṛtvā kaṇṭhaṃ ramet kāmī bandhaḥ syāt kāmasundaraḥ // MinSd_113 //</l>\n</lg>\n\n<lg>\n<l>ityādikaṇṭhavinyāsād gāḍhaṃ sampādayet sukham /</l>\n<l>tasmād vidagdhasaṃghātaiḥ kāryā bandhāḥ prayatnataḥ // MinSd_114 //</l>\n</lg>\n\n<lg>\n<l>striyam ānatapūrvāṅgīṃ pādāhitakaradvayām /</l>\n<l>dhṛtodaro ramet kāmī bandho 'yaṃ paśunāmakaḥ // MinSd_115 //</l>\n</lg>\n\n<lg>\n<l>pādālīḍhastanīṃ nārīm utkṣiptajaghanāṃ yadi /</l>\n<l>kāntaḥ kāmayate paścāt kathitas tv ekabandhakaḥ // MinSd_116 //</l>\n</lg>\n\n<lg>\n<l>uddhṛtya pādam ekaṃ tu bhuvi saṃsthāpya cāparam /</l>\n<l>kuḍyāśritāṃ ramet kāntāṃ bandhas traivikramo mataḥ // MinSd_117 //</l>\n</lg>\n\n<lg>\n<l>hṛdi saṃsthāpya pādaikaṃ bāhubhyāṃ veṣṭayed yadi /</l>\n<l>kāntaḥ kuḍyāśritāṃ nārīṃ bandho veṣṭanako mataḥ // MinSd_118 //</l>\n</lg>\n\n<lg>\n<l>nārījānudvayaṃ dhṛtvā ātmajānudvayopari /</l>\n<l>kuḍyāśritāṃ ramet kāntāṃ bandho dolādināmakaḥ // MinSd_119 //</l>\n</lg>\n\n<lg>\n<l>nārībāhudvayaṃ nyasya svīyabāhudvaye tathā /</l>\n<l>grīvāṃ dhṛtvā ramet kāmī bandho dolāyitaḥ smṛtaḥ // MinSd_120 //</l>\n</lg>\n\n<lg>\n<l>kuḍyāśritāṃ ramet kāntāṃ kaṇṭhāsaktakaradvayām /</l>\n<l>pādābhyāṃ madhyam āveṣṭya bandhaḥ prālambako mataḥ // MinSd_121 //</l>\n</lg>\n\n<lg>\n<l>striyāḥ pādadvayaṃ kāntaḥ kāntasyorudvayopari /</l>\n<l>kaṭim ālolayed āśu bandho 'yaṃ haṃsalīlakaḥ // MinSd_122 //</l>\n</lg>\n\n<lg>\n<l>liṅgoparisthitā nārī bhūmau dattvā karadvayam /</l>\n<l>hṛdaye dattahastā ca bandho līlāsano mataḥ // MinSd_123 //</l>\n</lg>\n\n<lg>\n<l>viparītarate nārīm ṛtusnātāṃ na gurviṇīm /</l>\n<l>yojayet kāmaśāstrajñaḥ sadyo bhuktavatīṃ tathā // MinSd_124 //</l>\n</lg>\n\n<lg>\n<l>bhage niḥkṣiptajihvāgro vilolaṃ cumbati priyaḥ /</l>\n<l>tathaiva ramaṇasyāpi nārī liṅgaṃ prakarṣati // MinSd_125 //</l>\n</lg>\n\n<lg>\n<l>madhyadeśabhavā nāryo nakhadantapade ratāḥ /</l>\n<l>cumbāghātaratā nāryas tathā madhyamadeśajāḥ // MinSd_126 //</l>\n</lg>\n\n<lg>\n<l>adhomukharatāś caiva keśagrāheṣu sindhujāḥ /</l>\n<l>nānārataratā nāryas tathā siṃhaladeśajāḥ // MinSd_127 //</l>\n</lg>\n\n<lg>\n<l>cumbanāliṅgane raktās tathā kṛtrimaliṅgakaiḥ /</l>\n<l>mahārāṣṭre ratā rāmāḥ strīrājye kośaleṣu ca // MinSd_128 //</l>\n</lg>\n\n<lg>\n<l>kṣatāghātāṃśukākṣepais tathā kṛtrimaliṅgakaiḥ /</l>\n<l>dhvajavṛṣaṇalubdhāś ca rāmāḥ kārṇāṭadeśajāḥ // MinSd_129 //</l>\n</lg>\n\n<lg>\n<l>cumbakeśagrahaiś caiva jihvāvakṣojamardanaiḥ /</l>\n<l>vṛṣaṇais tāḍanenāṅge ratā drāviḍadeśajāḥ // MinSd_130 //</l>\n</lg>\n\n<lg>\n<l>nitāntarasikā bandhe cumbanāliṅganādiṣu /</l>\n<l>lubdhāś cādharapāneṣu na tu lāvaṇyavigrahāḥ // MinSd_131 //</l>\n</lg>\n\n<lg>\n<l>tīrthayātrābhilubdhāś ca gauḍavaṅgāṅganāḥ kila /</l>\n<l>niḥsahā mardanāghāte nepālāḥ kāmarūpajāḥ // MinSd_132 //</l>\n</lg>\n\n<lg>\n<l>strīṇāṃ viṣayasātmyaṃ ca jñātvā maithunam ācaret /</l>\n<l>samāne sukhasampattir anyathā vai dviṣanti tāḥ // MinSd_133 //</l>\n</lg>\n\n<lg>\n<l>mṛduhrasvadhvajo yatra priyo 'śakto drutacyutiḥ /</l>\n<l>yatra strīṇāṃ ca kāṭhinyaṃ tatra nīcarato bhavet // MinSd_134 //</l>\n</lg>\n\n<lg>\n<l>nāryo nīcaratodvignā dviṣanti puruṣaṃ kṣaṇāt /</l>\n<l>śrūyate caiva karṇāṭe kāntayā nihataḥ patiḥ // MinSd_135 //</l>\n</lg>\n\n<lg>\n<l>aṅgulīnāṃ praveśais tu tathā kṛtrimaliṅgakaiḥ /</l>\n<l>mṛduhrasvadhvajaiḥ kāmī ramet strītoṣahetave // MinSd_136 //</l>\n</lg>\n\n<lg>\n<l>atha prāsaṅgikaṃ kanyāparīkṣaṇaprakaraṇam /</l>\n<l>idānīṃ yad ahaṃ vakṣye kanyāyāḥ lakṣaṇaṃ tataḥ /</l>\n<l>nirūpya lakṣaṇādīṃs tāṃ paritaḥ svīyasampadam // MinSd_138 //</l>\n</lg>\n\n<lg>\n<l>na kṛṣṇā nātigaurāṅgī tanvī mṛduvacās tathā /</l>\n<l>na kharvā nātidīrghā ca suvaktrā cārulocanā // MinSd_139 //</l>\n</lg>\n\n<lg>\n<l>kambugrīvā ca mṛdvaṅgī śyāmarukthodarī tu yā /</l>\n<l>alpanidrālpabhoktrī ca samāṅgī nimnanāsikā // MinSd_140 //</l>\n</lg>\n\n<lg>\n<l>āraktā sutarāṃ netre nakhe dantacchade 'pi ca /</l>\n<l>padmaraktādicihnaṃ ca pāṇau pāde viśeṣataḥ // MinSd_141 //</l>\n</lg>\n\n<lg>\n<l>samadantā guruśroṇī bimbauṣṭhī ca sugāyanī /</l>\n<l>bhavet kanyā praśaṃsyā sā dharmakāmārthasiddhaye // MinSd_142 //</l>\n</lg>\n\n<lg>\n<l>bhūmau pādakaniṣṭhā vānāmikā vārpayed yugam /</l>\n<l>kanyā sā varjanīyā ca saivopapatikā matā // MinSd_143 //</l>\n</lg>\n\n<lg>\n<l>kanyā sā puṃścalī kharvā yā syāc chabalamadhyamā /</l>\n<l>pīvarā karkaśāṅgī ca piṅganetrā kace jaṭā // MinSd_144 //</l>\n</lg>\n\n<lg>\n<l>dīrghanetrā dīrghavaktrā kharvā paruṣavādinī /</l>\n<l>jaṅghāyām uttaroṣṭhe ca bibhratī lomasaṃcayam // MinSd_145 //</l>\n</lg>\n\n<lg>\n<l>karoti yadi vā nityaṃ bhojanaṃ vipulaṃ bahu /</l>\n<l>nimnagrīvā nimnakaṇṭhā bahukeśī sulocanā // MinSd_146 //</l>\n</lg>\n\n<lg>\n<l>gaṇḍakūpe hasantī ca dantapaṅktyā tu danturā /</l>\n<l>sā vijñair varjanīyā ca sukhaiśvaryasamīhayā // MinSd_147 //</l>\n</lg>\n\n<lg>\n<l>tad yathā kuladvayaṃ cāpi vininditā strī yaśovibhūtiṃ ca tiraskaroti /</l>\n<l>nimagnacandreva niśāsamānā prayāti naivādaratāṃ pṛthivyām // MinSd_148 //</l>\n</lg>\n\n<lg>\n<l>sevanaṃ yoṣitāṃ kuryān matvā doṣabalābalam /</l>\n<l>bālāyogyātirūḍhānām ṛtuyogavibhāgataḥ // MinSd_149 //</l>\n</lg>\n\n<lg>\n<l>bālā ca taruṇī prauḍhā vṛddhā bhavati nāyikā /</l>\n<l>ebhiḥ prakārair vikhyātā yuvatī nāgarī sadā // MinSd_150 //</l>\n</lg>\n\n<lg>\n<l>bāleti gīyate nārī yāvat ṣoḍaśavatsaram /</l>\n<l>tasmāt paraṃ ca yogyā sā yāvad viṃśativatsaram // MinSd_151 //</l>\n</lg>\n\n<lg>\n<l>vidvadbhiḥ sarvajagati taruṇīty abhidhīyate /</l>\n<l>tadūrdhvam atirūḍhā syād yāvat pañcāśataṃ punaḥ // MinSd_152 //</l>\n</lg>\n\n<lg>\n<l>vṛddhā tataḥ paraṃ jñeyā suratotsavavarjitā /</l>\n<l>prīṇāti bālā mālādyais taruṇī vastradānataḥ // MinSd_153 //</l>\n</lg>\n\n<lg>\n<l>premavākyādibhiḥ prauḍhā vṛddhā ca dṛḍhatāḍanāt /</l>\n<l>phalatāmbūlavāsobhir bālā vaśyā bhaven nṛṇām // MinSd_154 //</l>\n</lg>\n\n<lg>\n<l>vividhābharaṇaiḥ snehais taruṇī vaśavartinī /</l>\n<l>gāḍhāliṅganacumbanaiś ca atirūḍhās tu yoṣitaḥ // MinSd_155 //</l>\n</lg>\n\n<lg>\n<l>gauravair madhurālāpair bhaved vṛddhā priyaṃvadā /</l>\n<l>tathā kusumadharmiṇyaḥ striyo vṛddhaparigrahāḥ // MinSd_156 //</l>\n</lg>\n\n<lg>\n<l>upakrāmanti viśvāsād dviṣanti puruṣaṃ kṣaṇāt /</l>\n<l>nidāghaśarador bālā sevyā viṣayiṇāṃ bhavet // MinSd_157 //</l>\n</lg>\n\n<lg>\n<l>hemante śiśire yogyā prauḍhā varṣāvasantayoḥ /</l>\n<l>satataṃ sevyamānāpi bālā vardhayate balam // MinSd_158 //</l>\n</lg>\n\n<lg>\n<l>kṣemaṃ nayati yogyā strī vṛddhā prakurute jarām /</l>\n<l>utsāhahāniṃ vṛddhā strī diśed rogakṣayādikam // MinSd_159 //</l>\n</lg>\n\n<lg>\n<l>bālā ca prāṇadā proktā taruṇī prāṇahāriṇī /</l>\n<l>prauḍhā karoti vṛddhatvaṃ vṛddhā maraṇam ādiśet // MinSd_160 //</l>\n</lg>\n\n<lg>\n<l>āsīne lālayed bālāṃ taruṇīṃ śayane tathā /</l>\n<l>utthāne tv atirūḍhāṃ ca lālanaṃ trividhaṃ matam // MinSd_161 //</l>\n</lg>\n\n<lg>\n<l>adhvaklāntā ṛtusnātā prathamajvaritā tathā /</l>\n<l>madhupānaprasannā ca nartitā virahī tathā // MinSd_162 //</l>\n</lg>\n\n<lg>\n<l>ṣaṇmāsagarbhiṇī māsaprasūtā navaraṅgiṇī /</l>\n<l>etā vahanti sutarāṃ striyo na suratotsavam // MinSd_163 //</l>\n</lg>\n\n<lg>\n<l>āliṅganavihīnaṃ tu yo vetti suratotsavam /</l>\n<l>paśor iva bhavet tasya siddhiḥ svārthaikasiddhaye // MinSd_164 //</l>\n</lg>\n\n<lg>\n<l>āliṅgacumbane daṃśo bhagastanavimardanam /</l>\n<l>nakhadānaṃ ca ghātaś ca grahaṇaṃ kucakeśayoḥ // MinSd_165 //</l>\n</lg>\n\n<lg>\n<l>karoti cinmayaṃ hāsyaṃ jihvākaṇṭhādharagrahaḥ /</l>\n<l>etad daśaprabhedaṃ hi kṣaraṇasya prakīrtitam // MinSd_166 //</l>\n</lg>\n\n<lg>\n<l>nārīṇāṃ mohanaṃ tāvad yāvan notkaṇṭhitā priyā /</l>\n<l>anyathā tatsukhocchitir aśītārkakarād iva // MinSd_167 //</l>\n</lg>\n\n<lg>\n<l>śītkāraṃ cātha huṃkāraṃ hasitaṃ ca trapākṣayaḥ /</l>\n<l>prasvinnavadanaṃ caiva vikāro 'tha bhagasya ca // MinSd_168 //</l>\n</lg>\n\n<lg>\n<l>buddhvā caitāni liṅgāni yoṣitāṃ surate budhaḥ /</l>\n<l>tayā tulyasukhaṃ vāñchann anurāgaṃ samācaret // MinSd_169 //</l>\n</lg>\n\n<lg>\n<l>puṣpaṃ mālyaṃ suvarṇaṃ ca rājataṃ taruṇīsukham /</l>\n<l>taruṇīrahite kānte vyarthaṃ deśaviceṣṭitam // MinSd_170 //</l>\n</lg>\n\n<lg>\n<l>daivād yadi kadācid dhi vicchedaḥ kramaśas tadā /</l>\n<l>daśamīṃ manmathāvasthāṃ prāpnoty eva na saṃśayaḥ // MinSd_171 //</l>\n</lg>\n\n<lg>\n<l>abhilāṣaś cintanaṃ cānusmṛtir guṇakīrtanam /</l>\n<l>unmādo vipralāpaś ca udvego vyādhir aṣṭamaḥ // MinSd_172 //</l>\n</lg>\n\n<lg>\n<l>jaratā maraṇaṃ ceti daśāvasthā manobhuvaḥ /</l>\n<l>pramadānāṃ narāṇāṃ ca smaronmathitacetasām // MinSd_173 //</l>\n</lg>\n\n<lg>\n<l>lakṣayitveṅgitaṃ strīṇāṃ hṛdi vijñaḥ pravartate /</l>\n<l>satyaṃ vallabhatāṃ yāti sumadhyānāṃ ca yoṣitām // MinSd_174 //</l>\n</lg>\n\n<lg>\n<l>vijñaḥ sādhyāṃ yatnasādhyāṃ vacasā caiva sādhayet /</l>\n<l>sādhanaṃ kaṭhinaṃ strīṇāṃ durnirūpyā bhavanti tāḥ // MinSd_175 //</l>\n</lg>\n\n<lg>\n<l>prākāśīṃ bāhumūlasya kakṣodarakucasya ca /</l>\n<l>bālāliṅganamokṣaṃ ca kavarīmocanaṃ tathā // MinSd_176 //</l>\n</lg>\n\n<lg>\n<l>svīyāṅgāvayavasyaiva nirantaravilokanam /</l>\n<l>aśrupāto 'ṅgulīmardaśleṣmotsargaṃ muhurmuhuḥ // MinSd_177 //</l>\n</lg>\n\n<lg>\n<l>kāntasya rūpasaubhāgyasaṃkrīḍāguṇasampadām /</l>\n<l>saṃkīrtanaṃ mahollāsaḥ svāṅgabhadrāvamardanam // MinSd_178 //</l>\n</lg>\n\n<lg>\n<l>śrutivartmāṅgulikṣepaḥ sasmite vadanekṣaṇe /</l>\n<l>etāny aphalasādhyāni liṅgāni ca samunnayet // MinSd_179 //</l>\n</lg>\n\n<lg>\n<l>vrīḍayālaṃkṛtā kāntā ūṣmārtā lobhavarjitā /</l>\n<l>sādhyā liṅgarthavīryas tā asādhyā sā prakīrtitā // MinSd_180 //</l>\n</lg>\n\n<lg>\n<l>yatnasādhyā sādhuvaktrī dhanahīnā pravāsinī /</l>\n<l>sādhyeṅgitaviparyastā yatnasādhyā kuṭumbinī // MinSd_181 //</l>\n</lg>\n\n<lg>\n<l>udyānotsavatīrtheṣu adhvavāṭīvaneṣu ca /</l>\n<l>aniṣṭayuvatīsaṅge kṣetre pitṛgṛhe tathā // MinSd_182 //</l>\n</lg>\n\n<lg>\n<l>devāgāre kuṭau caiva tathā vāpyādisevane /</l>\n<l>naṭane gogṛhe caiva tathā bandhugṛhotsave /</l>\n<l>rakṣitavyā sadā nāryaḥ sadbhir ātmaprayatnataḥ // MinSd_183 //</l>\n</lg>\n\n<lg>\n<l>satyapradānair madhurair vacobhiḥ saṃrakṣitavyā taruṇī sadaiva /</l>\n<l>arakṣitā cāpi kulasya nāśaṃ kuryāddhi vai bāhyajanānurāgāt // MinSd_184 //</l>\n</lg>\n\n<lg>\n<l>agrāmyamaṇḍanaḥ prājñaḥ śuciḥ śrīmāṃś ca gāyanaḥ /</l>\n<l>narmagoṣṭhīpraviṣṭaś ca ṣaḍguṇo nāgaro mataḥ // MinSd_185 //</l>\n</lg>\n\n<lg>\n<l>tyāgī vivekī kuśalaḥ kulīnaḥ kalābhivijñaḥ sumatir dhanāḍhyaḥ /</l>\n<l>bhavakṣamaḥ sarvasahaḥ sukhī ca śrīmān suśīlaḥ sa hi nāyakaḥ syāt // MinSd_186 //</l>\n</lg>\n\n<lg>\n<l>rajakī mālinī dhātrī yoginī prativeśinī /</l>\n<l>sakhī gopālikā ceṭī nāpitā vidhavā naṭī // MinSd_187 //</l>\n</lg>\n\n<lg>\n<l>sairandhrī kanyakā caiva daivajñā dūtikā matā /</l>\n<l>vicitrābharaṇā dakṣā parijñātapareṅgitā // MinSd_188 //</l>\n</lg>\n\n<lg>\n<l>pravīṇā sthirabhāvā ca pragalbhā dūtikā matā /</l>\n<l>dūtī niyujyate kārye bahubhāṣāvibhūṣitā // MinSd_189 //</l>\n</lg>\n\n<lg>\n<l>roṣānurūpakopā yā anunītā ca tuṣyati /</l>\n<l>lakṣyate sā bhṛśaṃ nāthaguṇahāryamanojñayā // MinSd_190 //</l>\n</lg>\n\n<lg>\n<l>aharahar anurāgā dūtikāṃ preṣya pūrvaṃ sarabhasam upayāti kvāpi saṃketadeśe /</l>\n<l>na mīlati khalu yasyā vallabho daivayogān nigadati bharatas tāṃ nāyikāṃ vipralabdhām // MinSd_191 //</l>\n</lg>\n\n<lg>\n<l>yasyā ratiguṇākṛṣṭaḥ patiḥ pārśve na muñcati /</l>\n<l>vicitravibhramāsaktā sā syāt svādhīnabhartṛkā // MinSd_192 //</l>\n</lg>\n\n<lg>\n<l>yā nityaṃ priyavicchede kāntasaundaryaceṣṭite /</l>\n<l>dhyāyed ekamanā bhūtvā syāt sā virahiṇī matā // MinSd_193 //</l>\n</lg>\n\n<lg>\n<l>uddāmamanmathaśarajvaravepamānā romāñcakarṇakusumaṃ kuśalaṃ vahantī /</l>\n<l>niḥśaṅkinī vrajati yā priyasaṃgamāya sā nāyikā khalu bhaved abhisāriketi // MinSd_194 //</l>\n</lg>\n\n<lg>\n<l>yā nirlajjā kṛtā gāḍhaṃ madena madanena ca /</l>\n<l>abhiyāti priyaṃ sābhisārikā kathitā budhaiḥ // MinSd_195 //</l>\n</lg>\n\n<lg>\n<l>ajñānān na gato yasyāḥ saṃketam ucitapriyaḥ /</l>\n<l>tadanāgamasaṃtaptā khaṇḍitā sā prakīrtitā // MinSd_196 //</l>\n</lg>\n\n<lg>\n<l>nirasto manyunā kāntaḥ samartho hi yayā punaḥ /</l>\n<l>avasthitā vinā tena kupitā kathitā budhaiḥ // MinSd_197 //</l>\n</lg>\n\n<lg>\n<l>bhaved vāsakasajjā sā dūtīdvāreṇa nirjane /</l>\n<l>niścityāgamanaṃ bhartur dvārekṣaṇaparāyaṇā // MinSd_198 //</l>\n</lg>\n\n<lg>\n<l>durvāradāruṇamanobhavayogam āpya paryākulākalitamānasamudvahantīm /</l>\n<l>durvāramanmathaśarajvaravepamānām utkaṇṭhitāṃ vadati tāṃ bharataḥ kavīndraḥ // MinSd_199 //</l>\n</lg>\n\n<lg>\n<l>priyaikavartinī coṣṇā dhāvatyunmādinī tathā /</l>\n<l>tatraivāvasthite kānte virahotkaṇṭhitā matā // MinSd_200 //</l>\n</lg>\n\n<lg>\n<l>asādhyāyāḥ sukhaṃ siddhiḥ sādhyāyāś cānurañjanam /</l>\n<l>svecchayā vardhate samyakkāmaśāstraprayojanam // MinSd_201 //</l>\n</lg>\n\n<lg>\n<l>atha śuddhaṃ tathāśuddhaṃ samāsāditatatkriyaḥ /</l>\n<l>mantro gurumukhāl labdhaḥ sidhyaty atra na saṃśayaḥ // MinSd_202 //</l>\n</lg>\n\n<lg>\n<l>tricāmuṇḍe iti padaṃ tataḥ kvanu kvanu smṛtam /</l>\n<l>tataḥ padaṃ chanu chanu svakīyaṃ vaśam ānayet // MinSd_203 //</l>\n</lg>\n\n<lg>\n<l>sādhyānāma dvitīyāntaṃ dattvā svāheti yojayet /</l>\n<l>sāmānyenāmukīnāmajapaṃ kṛtvā vaśaṃ nayet // MinSd_204 //</l>\n</lg>\n\n<lg>\n<l>hrīṃ svāheti mantreṇa sādhyānāmānvitena ca /</l>\n<l>saptābhimantritaṃ puṣpaṃ yaiva gṛhṇāti sā vaśā // MinSd_205 //</l>\n</lg>\n\n<lg>\n<l>kākajihvālipakṣau ca suvarṇamalam aśru ca /</l>\n<l>raktaṃ rateś ca lepena vaśīkuryur manīṣiṇaḥ // MinSd_206 //</l>\n</lg>\n\n<lg>\n<l>sambhogajaṃ vacābījaṃ jihvā cārkadalaṃ sitam /</l>\n<l>saṃcūrṇyāñjitanetrāṇāṃ bhāryāpi vaśatāṃ nayet // MinSd_207 //</l>\n</lg>\n\n<lg>\n<l>haritālaṃ manaḥśilā raktacandanam etat sarvaṃ cūrṇīkṛtya /</l>\n<l>puṣpeṇa saha yasyāḥ śirasi dīyate sā paśuvad vaśyā bhavati /</l>\n<l>pecakasya hṛdayaṃ kuṅkumena saha sampiṣya tilakaṃ kuryāt tena loko vaśyo bhavati // MinSd_208 //</l>\n</lg>\n\n<lg>\n<l>aśvagandhā vacā kuṣṭhaṃ balā nāgabalā tathā /</l>\n<l>māhiṣaṃ navanītaṃ ca gajapippalīsaṃyutam // MinSd_209 //</l>\n</lg>\n\n<lg>\n<l>piṣṭvā teṣāṃ vilepena gāḍhīkaraṇam uttamam /</l>\n<l>sampiṣṭaṃ chāgamūtreṇa śūkaśimbīsamudbhavam // MinSd_210 //</l>\n</lg>\n\n<lg>\n<l>nūnaṃ tasya pralepena liṅgaṃ lauhopamaṃ bhavet /</l>\n<l>nīlotpalasitāmbhojakesaraṃ madhu śarkarā // MinSd_211 //</l>\n</lg>\n\n<lg>\n<l>amīṣāṃ nābhilepena ramate kāmukaś ciram /</l>\n<l>kṣīreṇa kamalaṃ piṣṭvā salilaṃ guṭikākṛtam // MinSd_212 //</l>\n</lg>\n\n<lg>\n<l>upasthe nihitaṃ kuryāt prakīrṇam api ca kvacit /</l>\n<l>asthi kṛṣṇabiḍālasya dakṣiṇapārśvasambhavam // MinSd_213 //</l>\n</lg>\n\n<lg>\n<l>baddhaṃ kaṭitaṭe bījaṃ vibandhaṃ kurute dhruvam /</l>\n<l>saptaparṇasya bījaṃ hi stambhayec chukram ātmagam // MinSd_214 //</l>\n</lg>\n\n<lg>\n<l>sitaśarapuṃṣāmūlaṃ pāradasahitaṃ kare dhṛtvā /</l>\n<l>karañjabījaṃ madhyasthaṃ samūlaṃ bandhayed bījam // MinSd_215 //</l>\n</lg>\n\n<lg>\n<l>ketakībhūmilatāsanamūlībandhavipakvaṃ kusumbhatailam /</l>\n<l>pādatale lepenāvaśyaṃ bījastambhaṃ nayati puṃsām // MinSd_216 //</l>\n</lg>\n\n<lg>\n<l>māhiṣadadhisahadevītilamadhusitapadmakesaraṃ militam /</l>\n<l>cūrṇaṃ nābhivilepād vīryastambhaṃ karoty avaśyam // MinSd_217 //</l>\n</lg>\n\n<lg>\n<l>bṛhatkarañjabījasthaṃ pāradaṃ padmaveṣṭitam /</l>\n<l>mukhe kṣiptam idaṃ bījaṃ stambhayaty eva niścitam // MinSd_218 //</l>\n</lg>\n\n<lg>\n<l>kuryād ādau paricchedaṃ mardanaṃ ca viśeṣataḥ /</l>\n<l>saptāhaṃ bhāvayen māṣaṃ nistuṣaṃ vidalaṃ tataḥ // MinSd_219 //</l>\n</lg>\n\n<lg>\n<l>nālikerodakenātha punas teṣāṃ ca bhāvanā /</l>\n<l>tatpaścād ghanabhraṣṭaṃ ca bhakṣayet kṣīrasādhitam // MinSd_220 //</l>\n</lg>\n\n<l>vadhūśatasahasrāṇi kāmī kāmayate tataḥ // MinSd_221 //</l>\n\n<lg>\n<l>yas tūpānaham ākuñcya samānena niyojayet /</l>\n<l>pādāṅguṣṭhena bhūmau tāṃ pīḍayet tu samāhitaḥ // MinSd_222 //</l>\n</lg>\n\n<lg>\n<l>bhakṣayed athavā dagdhaiś campakīkadalīyutam /</l>\n<l>atyagrabhāgasaṃyuktaḥ punā ṛddhiṃ prayacchati // MinSd_223 //</l>\n</lg>\n\n<lg>\n<l>kallolinīkānanakandarādau duḥkhāśraye cārpitacittavṛttiḥ /</l>\n<l>samṛddham ābaddham abhinnadhairyaḥ ślatho 'pi dīrghaṃ ramate rate // MinSd_224 //</l>\n</lg>\n\n<lg>\n<l>pāradaṃ ṭaṅkanaṃ vyoṣā kākamācī tathā madhu /</l>\n<l>kṣiptaliṅgaś ciraṃ nārīṃ drāvayed ramaṇaḥ sadā // MinSd_225 //</l>\n</lg>\n\n<lg>\n<l>tumbīpatraṃ ca lodhraṃ ca samabhāgena lepayet /</l>\n<l>bhagalepapradatte 'smin prasūtāpy akṣatā bhavet // MinSd_226 //</l>\n</lg>\n\n<lg>\n<l>palāśodumbaraṃ cāpi tailaṃ kusumasambhavam /</l>\n<l>madhunā yonisaṃlepād gāḍhīkaraṇam uttamam // MinSd_227 //</l>\n</lg>\n\n<lg>\n<l>svīyeṣṭadevatāmantro japtaḥ svārtham ahiṃsakaḥ /</l>\n<l>yathāvibhūtidānaṃ hi brahmacarye ca tiṣṭhati // MinSd_228 //</l>\n</lg>\n\n<lg>\n<l>kṛtvādau tatra śuddhiṃ tu punaḥ kṣetre śubhekṣaṇe /</l>\n<l>sūryodayapradoṣābhyāṃ viśeṣāc ca svayaṃ balī // MinSd_229 //</l>\n</lg>\n\n<lg>\n<l>kṛtvā caikamanā vijño yadi bījaṃ vimuñcati /</l>\n<l>sūte māsodaye nūnaṃ guṇavantaṃ yaśasvinam // MinSd_230 //</l>\n</lg>\n\n  </body>\n\n"
}