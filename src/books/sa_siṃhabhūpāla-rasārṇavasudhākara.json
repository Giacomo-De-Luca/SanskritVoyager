{
  "title": "sa_siṃhabhūpāla-rasārṇavasudhākara",
  "body": "<body xmlns='http://www.tei-c.org/ns/1.0'>\n\n<p>The Rasārṇava-sudhākara of Siṃhabhūpāla.</p>\n\n<p>Abbreviations used:</p>\n\n<p>amaru. = amaru-śatakam\na.rā. = anargha-rāghava\nbā.rā. = bāla-rāmāyaṇa\nbha.nā.śā. = bharata nāṭya-śāstra\nbhā.pra. = bhāva-prakāśikā (śaradā-tanaya)\nha.nā. = hanuman-nāṭakaḥ\nkaruṇākandala\nkā.ā. = kāvyādarśa\nku.ā. = kuvalayāvali (siṃha-bhūpāla)\nku.saṃ. = kumāra-sambhava (kālidāsa)\nkṛ.ka. = kṛṣṇa-karṇāmṛtam (līlā-śukaḥ)\ngāthā. = gāthā-sattasāi\nmā.mā. = mālatī-mādhava\nmā.a.mi. = mālavikāgnimitram\nśi.va. = śiśupāla-vadhaḥ (māgha)\nme.dū. = meghadūta or megha-sandeśa.\nnāgā. = nāgānanda\nra.ā. = ratnāvalī (śrī-harṣasya)\nra.vaṃ. = raghuvaṃśaḥ (kālidāsa)\nsa.ka.ā. = sarasvatī-kaṇṭhābharaṇam (bhoja)\nśaku. or a.śa. = abhijñāna-śakuntalam (kālidāsa)\nu.rā.ca. = uttara-rāma-carita\nvai.śa. = vairāgya-śatakam of bhartṛhariḥ\nvi.u. = vikramorvaśīyaḥ\nvi.pu. = viṣṇu-purāṇam\nve.saṃ. = veṇi-saṃhāraḥ of nārāyaṇa-bhaṭṭa</p>\n\n<p>śrī-siṃha-bhūpāla-viracito\nrasārṇava-sudhākaraḥ</p>\n\n<p>(1)\nprathamo vilāsaḥ</p>\n\n<p>rañjakollāsaḥ</p>\n\n<lg>\n<l>śṛṅgāra-vīra-sauhārdaṃ maugdhya-vaiyātya-saurabham |</l>\n<l>lāsya-tāṇḍava-saujanyaṃ dāmpatyaṃ tad bhajāmahe ||SRs_1.1||</l>\n</lg>\n\n<lg>\n<l>vīṇāṅkita-karāṃ vande vānīm eṇīdṛśaṃ sadā |</l>\n<l>sadānanda-mayīṃ devīṃ sarojāsana-vallabhām ||SRs_1.2||</l>\n</lg>\n\n<lg>\n<l>asti kiñcit paraṃ vastu paramānanda-kandalam |</l>\n<l>kamalākuca-kāṭhinya-kutūhali-bhujāntaram ||SRs_1.3||</l>\n</lg>\n\n<lg>\n<l>tasya pādāmbujāj jāto varṇo vigata-kalmaṣaḥ |</l>\n<l>yasya sodaratāṃ prāptaṃ bhagīratha-tapaḥ-phalam ||SRs_1.4||</l>\n</lg>\n\n<lg>\n<l>tatra recarlavaṃśābdhi-śarad-rākā-sudhākaraḥ |</l>\n<l>kalā-nidhir udāra-śrīr āsīd dācaya-nāyakaḥ ||SRs_1.5||</l>\n</lg>\n\n<lg>\n<l>yasyāsi-dhārā-mārgeṇa durgeṇāpi raṇāṅgaṇe |</l>\n<l>pāṇḍya-rāja-gajānīkāj jaya-lakṣmīr upāgatā ||SRs_1.6||</l>\n</lg>\n\n<lg>\n<l>aṅga-nārāyaṇe yasmin bhavati śrīr atisthirā |</l>\n<l>bhūr abhūt kariṇī vaśyā duṣṭa-rāja-gajāṅkuśe ||SRs_1.7||</l>\n</lg>\n\n<lg>\n<l>tasya bhāryā mahābhāgyā viṣṇoḥ śrīr iva viśrutā |</l>\n<l>pocamāmbā guṇodārā jātā tāmarasānvayāt ||SRs_1.8||</l>\n</lg>\n\n<lg>\n<l>tayor abhūvan kṣiti-kalpa-vṛkṣāḥ</l>\n<l>putrās trayas trāsita-vairi-vīrāḥ |</l>\n<l>siṃha-prabhur vennamanāyakaś ca</l>\n<l>vīrāgraṇī reca-mahī-patiś ca ||SRs_1.9||</l>\n</lg>\n\n<lg>\n<l>kalāv eka-pado dharmo yair ebhiś caraṇair iva |</l>\n<l>sampūrṇa-padatāṃ prāpya nākāṅkṣati kṛtaṃ yugam ||SRs_1.10||</l>\n</lg>\n\n<lg>\n<l>tatra siṃha-mahīpāle pālayaty akhilāṃ mahīm |</l>\n<l>namatām unnatiś citraṃ rājñām anamatāṃ natiḥ ||SRs_1.11||</l>\n</lg>\n\n<lg>\n<l>kṛṣṇaileśvara-saṃnidhau kṛta-mahā-sambhāra-meleśvare</l>\n<l>vītāpāyam anekaśo vidadhatā brahma-pratiṣṭhāpanam |</l>\n<l>ānṛṇya samapādi yena vibhunā tat-tad-guṇair ātmano</l>\n<l>nirmāṇātiśaya-prayāsa-garima-vyāsaṅgini brahmaṇi ||SRs_1.12||</l>\n</lg>\n\n<lg>\n<l>kṛtānta-jihvā-kuṭilāṃ kṛpāṇīṃ</l>\n<l>dṛṣṭvā yadīyāṃ trasatām arīṇām |</l>\n<l>svedodayaś cetasi saṃcitānāṃ</l>\n<l>mānoṣmaṇām ātanute praśāntim ||SRs_1.13||</l>\n</lg>\n\n<lg>\n<l>śrīmān reca-mahīpatiḥ sucarito yasyānujanmā sphuṭaṃ</l>\n<l>prāpto vīra-guru-prathāṃ pṛthutarāṃ vīrasya mudrākarīm |</l>\n<l>labdhvā labdha-kaṭhāri-rāya-virudaṃ rāhuttarāyāṅkitaṃ</l>\n<l>putraṃ nāgayanāyakaṃ vasumatī-vīraika-cūḍāmaṇim ||SRs_1.14||</l>\n</lg>\n\n<lg>\n<l>so' yaṃ siṃha-mahīpālo vasudeva iti sphuṭam |</l>\n<l>ananta-mādhavau yasya tanūjau loka-rakṣakau ||SRs_1.15||</l>\n</lg>\n\n<lg>\n<l>tatrānujo mādhava-nāyakendro</l>\n<l>dig-antarāla-prathita-pratāpaḥ |</l>\n<l>yasyābhavan vaṃśa-karā narendrās</l>\n<l>tanūbhavā veda-girīndra-mukhyāḥ ||SRs_1.16||</l>\n</lg>\n\n<lg>\n<l>tasyāgrajanmā bhuvi rāja-doṣair</l>\n<l>aprota-bhāvād anapota-saṃjñām |</l>\n<l>khyātāṃ dadhāti sma yathārtha-bhūtām</l>\n<l>ananta-sajñāṃ ca mahīdharatvam ||SRs_1.17||</l>\n</lg>\n\n<lg>\n<l>sodaryo balabhadra-mūrtir aniśaṃ devī priyā rukmiṇī</l>\n<l>pradyumnas tanayo' p pautra-nivaho yasyāniruddhādayaḥ |</l>\n<l>so' yaṃ śrīpatir annapota-nṛpatiḥ kiṃ cānanāmbhoruhe</l>\n<l>dhatte cāru-sudarśana-śriyam asau satvātma-hastāmbuje ||SRs_1.18||</l>\n</lg>\n\n<lg>\n<l>bahu-soma-sutaṃ kṛtvā bhūlokaṃ yatra rakṣati |</l>\n<l>eka-soma-sutaṃ rakṣan svarlokaṃ lajjate hariḥ ||SRs_1.19||</l>\n</lg>\n\n<lg>\n<l>somakula-paraśurāṃe</l>\n<l>bhuja-bala-bhīme' rigāya-gobāle |</l>\n<l>yatra ca jāgrati śāsati</l>\n<l>jagatāṃ jāgarti nitya-kalyāṇam ||SRs_1.20||</l>\n</lg>\n\n<lg>\n<l>hemādri-dānair dharaṇī-surāṇāṃ</l>\n<l>hemācalaṃ hasta-gataṃ vidhāya |</l>\n<l>yaś cāru-sopāna-pathena cakre</l>\n<l>śrī-parvataṃ sarva-janāṅghri-gamyam ||SRs_1.21||</l>\n</lg>\n\n<lg>\n<l>yo naikavīroddalano' py asaṅkhya-</l>\n<l>saṅkhyo' py abhagnātma-gati-kramo' pi |</l>\n<l>ajāti-sāṅkarya-bhavo' pi citraṃ</l>\n<l>dadhāti somānvaya-bhārgavāṅkam ||SRs_1.22||</l>\n</lg>\n\n<lg>\n<l>dhāvaṃ dhāvaṃ ripu-nṛpatayo yuddha-raṅgāpaviddhāḥ</l>\n<l>khaḍge khaḍge phalita-vapuṣaṃ yaṃ purastād vilokya |</l>\n<l>pratyāvṛttā api tata ito vīkṣamāṇā yadīyaṃ</l>\n<l>saṃmanyante sphuṭam avitathaṃ khaḍga-nārāyaṇāṅkam ||SRs_1.23||</l>\n</lg>\n\n<lg>\n<l>annamāmbeti vikhyātā tasyāsīd dharaṇī-pateḥ |</l>\n<l>devī śivā śivasyeva rājamauler mahojjvalā ||SRs_1.24||</l>\n</lg>\n\n<lg>\n<l>śatrughnaṃ śrutakīrtir yā subhadrā yaśasārjunam |</l>\n<l>ānandayati bhartāraṃ śyāmā rājānam ujjvalam ||SRs_1.25||</l>\n</lg>\n\n<lg>\n<l>tayor abhūtāṃ putrau dvāv ādyo veda-girīśvaraḥ |</l>\n<l>dvitīyas tv advitīyo' sau yaśasā siṃha-bhūpatiḥ ||SRs_1.26||</l>\n</lg>\n\n<lg>\n<l>atha śrī-siṃha-bhūpālo dīrghāyur vasudhām imām |</l>\n<l>nijāṃsa-pīṭhe nirvyājaṃ kurute supratiṣṭhitām ||SRs_1.27||</l>\n</lg>\n\n<lg>\n<l>ahīnajyābandhaḥ kanaka-ruciraṃ kārmuka-varaṃ</l>\n<l>bali-dhvaṃsī bāṇaḥ para-puram anekaṃ ca viṣayaḥ |</l>\n<l>iti prāyo lokottara-samara-saṃnāha-vidhinā</l>\n<l>maheśo' yaṃ siṃha-kṣitipa iti yaṃ jalpati janaḥ ||SRs_1.28||</l>\n</lg>\n\n<lg>\n<l>yatra ca raṇa-saṃnahini</l>\n<l>tṛṇa-caraṇaṃ nija-purāc ca niḥsaraṇam |</l>\n<l>vana-caraṇaṃ tac-caraṇaka-</l>\n<l>paricaraṇaṃ vā virodhināṃ śaraṇam ||SRs_1.29||</l>\n</lg>\n\n<lg>\n<l>satāṃ prītiṃ kurvan kuvalaya-vikāsaṃ viracayan</l>\n<l>kalāḥ kāntāḥ puṣṇan dadhad api ca jaivātṛka-kathām |</l>\n<l>nitāntaṃ yo rājā prakaṭayati mitrodayam aho</l>\n<l>tathā cakrānandān api ca kamalollāsa-suṣamām ||SRs_1.30||</l>\n</lg>\n\n<lg>\n<l>tal-labdhāni ghanāghanair atitarāṃ vārāṃ pṛṣanty ambudhau</l>\n<l>svātyām eva hi śuktikāsu dadhate muktāni muktātmatām |</l>\n<l>yad dānodaka-vipruṣas tu sudhiyāṃ haste patantyo' bhavan</l>\n<l>māṇikyāni mahāmbarāṇi bahuśo dhāmāni hemāni ca ||SRs_1.31||</l>\n</lg>\n\n<lg>\n<l>nayanam ayaṃ guṇam aguṇaṃ</l>\n<l>padam apadaṃ nijam avetya ripu-bhūpāḥ |</l>\n<l>yasya ca naya-guṇa-viduṣo</l>\n<l>vinamanti padāravinda-pīṭhāntam ||SRs_1.32||</l>\n</lg>\n\n<lg>\n<l>prāṇānāṃ parirakṣaṇāya bahuśo vṛttiṃ madīyāṃ gatās</l>\n<l>tvat-sāmanta-mahī-bhujaḥ karuṇayā te rakṣaṇīyā iti |</l>\n<l>karṇe varṇayituṃ nitānta-suhṛdo karṇānta-viśrāntayor</l>\n<l>manye yasya dṛg-antayoḥ parisaraṃ sā kāma-dhenuḥ śritā ||SRs_1.33||</l>\n</lg>\n\n<lg>\n<l>yuṣmābhiḥ pratigaṇḍa-bhairava-raṇe prāṇāḥ kathaṃ rakṣitā</l>\n<l>ity antaḥ-pura-pṛcchayā yad ariṣu prāpteṣu lajjā-vaśam |</l>\n<l>śaṃsanty uttara-mānana-vyatikara-vyāpāra-pāraṅgatā</l>\n<l>gaṇḍāndolita-karṇa-kuṇḍala-harin-māṇikya-varṇāṅkurāḥ ||SRs_1.34||</l>\n</lg>\n\n<lg>\n<l>mandāra-pārijātaka-</l>\n<l>candana-santāna-kalpa-maṇi-sadṛśaiḥ |</l>\n<l>anapota-dāca-vallabha-</l>\n<l>veda-giri-svāmi-māda-dāmaya-saṃjñaiḥ ||SRs_1.35||</l>\n</lg>\n\n<lg>\n<l>ātma-bhavair ativibhavair</l>\n<l>anitara-jana-sulabha-dāna-muditair bhuvi yaḥ |</l>\n<l>ratnākara iva rājati</l>\n<l>rājakarāra-cita-sukamalollāsaḥ ||SRs_1.36||</l>\n</lg>\n\n<lg>\n<l>yasyāḍhyaḥ prathamaḥ kumāra-tilakaḥ śrī-annapoto guṇair</l>\n<l>ekasyāgrajam ātma-rūpa-vibhave cāpe dvayor agrajam |</l>\n<l>ārūḍhe tritayāgrajaṃ vijayate durvāra-dor-vikrame</l>\n<l>satyoktau caturagrajaṃ vitaraṇe kiṃ cāpi pañcāgrajam ||SRs_1.37||</l>\n</lg>\n\n<lg>\n<l>yuddhe yasya kumāra-dācaya-vibhoḥ khaḍgāgra-dhārā-jale</l>\n<l>majjanti pratipakṣa-bhūmi-patayaḥ śauryoṣma-santāpitāḥ |</l>\n<l>citraṃ tat-pramadāḥ pranaṣṭa-tilakā vyākīrṇa-nīlālakāḥ</l>\n<l>prabhraśyat-kuca-kuṅkumāḥ parigalan-netrānta-kālāñjanāḥ ||SRs_1.38||</l>\n</lg>\n\n<lg>\n<l>paripoṣiṇi yasya putra-ratne</l>\n<l>dayite vallabha-rāya-pūrṇa-candre |</l>\n<l>samudeti satāṃ prabhāva-śeṣaḥ</l>\n<l>kamalānām abhivardhanaṃ tu citram ||SRs_1.39||</l>\n</lg>\n\n<lg>\n<l>etair anyaiś ca tanayaiḥ so' yaṃ siṃha-mahīpatiḥ |</l>\n<l>ṣaḍbhiḥ pratiṣṭhām ayate svāmīvāṅgaiḥ susaṅgataiḥ ||SRs_1.40||</l>\n</lg>\n\n<lg>\n<l>rājā sa rājācala-nāmadheyām</l>\n<l>adhyāsta vaṃśa-krama-rājadhānīm |</l>\n<l>satāṃ ca rakṣām asatāṃ ca śikṣāṃ</l>\n<l>nyāyānurodhād anusandadhānajñāḥ ||SRs_1.41||</l>\n</lg>\n\n<lg>\n<l>vindhya-śrī-śaila-madhya-kṣmā-maṇḍalaṃ pālayan sutaiḥ |</l>\n<l>vaṃśa-pravartakair arthān bhuṅkte bhoga-purandaraḥ ||SRs_1.42||</l>\n</lg>\n\n<lg>\n<l>tasmin śāsati siṃha-bhūmi-ramaṇe kṣmām annapotātmaje</l>\n<l>kāṭhinyaṃ kuca-maṇḍale taralatā netrāñcale subhruvām |</l>\n<l>vaiṣamyaṃ trivalīṣu manda-padatā līlālasāyāṃ gatau</l>\n<l>kauṭilyaṃ cikureṣu kiṃ ca kṛśatā madhye paraṃ badhyate ||SRs_1.43||</l>\n</lg>\n\n<lg>\n<l>so' haṃ kalyāṇa-rūpasya varṇotkarṣaika-kāraṇam |</l>\n<l>vidvat-prasādanā-hetor vakṣye nāṭyasya lakṣaṇam ||SRs_1.44||</l>\n</lg>\n\n<lg>\n<l>purā purandarādyās te praṇamya caturānanam |</l>\n<l>kṛtāñjali-puṭā bhūtvā papracchuḥ sarva-vedinam ||SRs_1.45||</l>\n</lg>\n\n<lg>\n<l>bhagavan śrotum icchāmaḥ śrāvyaṃ dṛśyaṃ manoharam |</l>\n<l>dharmyaṃ yaśasyam arthyaṃ ca sarva-śilpa-pradarśanam ||SRs_1.46||</l>\n</lg>\n\n<lg>\n<l>paraṃ pañcamam āmnāyaṃ sarva-varṇādhikārikam |</l>\n<l>iti pṛṣṭaḥ sa tair brahmā sarva-vedān anusmaran ||SRs_1.47||</l>\n</lg>\n\n<lg>\n<l>tebhyaś ca sāram ādāya nāṭya-vedam athāsṛjat |</l>\n<l>adhyāpya bharatācāryaṃ prajāpatir abhāṣata ||SRs_1.48||</l>\n</lg>\n\n<lg>\n<l>saha putrair imaṃ vedaṃ prayogeṇa prakāśaya |</l>\n<l>iti tena niyuktas tu bharataḥ saha sūnubhiḥ ||SRs_1.49||</l>\n</lg>\n\n<lg>\n<l>prāyojayat sudharmāyām indrasyāgre' psaro-gaṇaiḥ |</l>\n<l>sarva-lokopakārāya nāṭya-śāstraṃ ca nirmame ||SRs_1.50||</l>\n</lg>\n\n<lg>\n<l>tathā tad-anusāreṇa śāṇḍilyaḥ kohalo' pi ca |</l>\n<l>dattilaś ca mataṅgaś ca ye cānye tat-tanūdbhavāḥ ||SRs_1.51||</l>\n</lg>\n\n<lg>\n<l>granthān nānā-vidhāṃś cakruḥ prakhyātās te mahītale |</l>\n<l>teṣām atigabhīratvād viprakīrṇa-kramatvataḥ ||SRs_1.52||</l>\n</lg>\n\n<lg>\n<l>sampradāyasya vicchedāt tad-vidāṃ viralatvataḥ |</l>\n<l>prāyo virala-sañcārā nāṭya-paddhatir asphuṭā ||SRs_1.53||</l>\n</lg>\n\n<lg>\n<l>tasmād asmat-prayatno' yaṃ tat-prakāśana-lakṣaṇaḥ |</l>\n<l>sāraika-grāhiṇāṃ cittam ānandayati dhīmatām ||SRs_1.54||</l>\n</lg>\n\n<lg>\n<l>nedānīntana-dīpikā kim u tamaḥ-saṅhātam unmūlayej</l>\n<l>jyotsnā kiṃ na cakora-pāraṇa-kṛte tat-kāla-saṃśobhinī |</l>\n<l>bālaḥ kiṃ kamalākarān dina-maṇir nollāsayed añjasā</l>\n<l>tat sampraty api mādṛśām api vacaḥ syād eva samprītaye ||SRs_1.55||</l>\n</lg>\n\n<lg>\n<l>svaccha-svādu-rasādhāro vastu-cchāyā-manoharaḥ |</l>\n<l>sevyaḥ suvarṇa-nidhivan nāṭya-mārgaḥ sa-nāyakaḥ ||SRs_1.56||</l>\n</lg>\n\n<lg>\n<l>sāttvikādyair abhinayaiḥ prekṣakāṇāṃ yato bhavet |</l>\n<l>naṭe nāyaka-tādātmya-buddhis tan nāṭyam ucyate ||SRs_1.57||</l>\n</lg>\n\n<lg>\n<l>rasotkarṣo hi nāṭyasya prāṇās tat sa nirūpyate |</l>\n<l>vibhāvair anubhāvaiś ca sāttvikair vyabhicāribhiḥ ||SRs_1.58||</l>\n</lg>\n\n<p>ānīyamānaḥ svādutvaṃ sthāyī bhāvo rasaḥ smṛtaḥ |</p>\n\n<p>atha vibhāvāḥ-</p>\n\n<l>tatra jñeyo vibhāvas tu rasa-jñāpana-kāraṇam ||SRs_1.59||</l>\n\n<lg>\n<l>budhair jñeyo' yam ālamba uddīpana iti dvidhā |</l>\n<l>ādhāra-viṣayatvābhyāṃ nāyako nāyikāpi ca ||SRs_1.60||</l>\n</lg>\n\n<lg>\n<l>tatra nāyakaḥ--</l>\n<l>ālambanaṃ mataṃ tatra nāyako guṇavān pumān |</l>\n<l>tad-guṇās tu mahā-bhāgyam audāryaṃ sthairya-dakṣate ||SRs_1.61||</l>\n</lg>\n\n<lg>\n<l>aujjvalyaṃ dhārmikatvaṃ ca kulīnatvaṃ ca vāgmitā |</l>\n<l>kṛtajñatvaṃ nayajñatvaṃ śucitā māna-śālitā ||SRs_1.62||</l>\n</lg>\n\n<lg>\n<l>tejasvitā kalāvattvaṃ prajā-rañjakatādayaḥ |</l>\n<l>ete sādhāraṇāḥ proktāḥ nāyakasya guṇā budhaiḥ ||SRs_1.63||</l>\n</lg>\n\n<p>tatra mahābhāgyam-\nsarvātiśāyi-rājyatvaṃ mahābhāgyam udāhṛtam ||SRs_1.64|| 64ab</p>\n\n<p>yathā-\npautraḥ kuśasyāpi kuśeśayākṣaḥ\nsasāgarāṃ sāgara-dhīra-cetāḥ |\nekātapatrāṃ bhuvam eka-vīraḥ\npurārgalādīrgha-bhujo bubhoja ||SRs_1.65|| (ra.vaṃ. 18.4)</p>\n\n<p>atha audāryam-\nyad-viśrāṇana-śīlatvaṃ tad audāryaṃ budhā viduḥ ||SRs_1.66|| 64cd</p>\n\n<p>yathā-\njanasya sāketa-nivāsinas tau\ndvāv apy abhūtām abhinandya-sattvau |\nguru-pradeyādhika-niḥspṛho' rthī\nnṛpo' rthi-kāmād adhika-pradaś ca ||SRs_1.67|| (ra.vaṃ. 5.37)</p>\n\n<p>atha sthairyam-\nvyāpāraṃ phala-paryantaṃ sthairym āhur manīṣiṇaḥ ||SRs_1.68|| 65ab</p>\n\n<p>yathā-\nna navaḥ prabhur āphalodayāt\nsthira-karmā virarāma karmaṇaḥ |\nna ca yoga-vidher navetaraḥ\nsthira-dhīrā paramātma-darśanāt ||SRs_1.69|| (ra.vaṃ. 8.22)</p>\n\n<p>atha dakṣatā-\nduṣkare kṣipra-kāritvaṃ dakṣatāṃ paricakṣate ||SRs_1.70|| 65cd</p>\n\n<p>yathā-\nvāladhiṃ trātum āvṛtya camareṇārpite gale |\npatantam iṣum anyena sa kṛpālur akhaṇḍayat ||SRs_1.71|| [*1]\n[*1] Some MSS. have the following example: sa dakṣiṇaṃ tūṇa-mukhena vāmaṃ | vyāpārayan hastam alakṣyatājau | ākarṇa-kṛṣṭā sakṛd asya yoddhum | aurvīva bāṇān suṣuve ripu-ghnān ||(ra.vaṃ. 7.57)</p>\n\n<p>atha aujjvalyam-\naujjvalyaṃ nayanānanda-kāritvaṃ kathyate budhaiḥ ||SRs_1.72|| 66ab</p>\n\n<p>yathā-\ntā rāghavaṃ cakṣurbhir āpibantyo\nnāryo na jagmur viṣayāntarāṇi |\ntathā hi śeṣendriya-vṛttir āsāṃ\nsarvātmanā cakṣur iva praviṣṭā ||SRs_1.73|| (ra.vaṃ. 7.12)</p>\n\n<p>atha dharmikatvam-\ndharma-pravaṇa-cittatvaṃ dhārmikatvam itīryate ||SRs_1.74|| 66cd</p>\n\n<p>yathā-\nsthityai daṇḍayato daṇḍyān pariṇetuḥ prasūtaye |\napy artha-kāmau tasyāstāṃ dharma eva manīṣiṇaḥ ||SRs_1.75|| (ra.vaṃ. 7.25)</p>\n\n<p>atha kulīnatvam-\nkule mahati sambhūtiḥ kulīnatvam udāhṛtam ||SRs_1.76|| 67ab</p>\n\n<p>yathā-\nsūryācandramasau yasya mātāmaha-pitāmahau |\nsvayaṃ vṛtaḥ patir dvābhyāṃ urvaśyā ca bhuvā ca yaḥ ||SRs_1.77|| (vi.u. 4.19)</p>\n\n<p>atha vāgmitā-\nvāgmitā tu budhair uktā samayocita-bhāṣitā ||SRs_1.78|| 67cd</p>\n\n<p>yathā-\nnanu vajriṇa eva vīryam etad\nvijayante dviṣato yad asya pakṣyāḥ |\nvasudhādhara-kandarād visarpī\npratiśabdo' pi harer bhinatti nāgān ||SRs_1.79|| (vi.u. 1.18)</p>\n\n<p>atha kṛtajñatvam-\nkṛtānām upakārāṇām abhjñatvaṃ kṛtajñatā ||SRs_1.80|| 68ab</p>\n\n<p>yathā-\nekasyaivopakārasya prāṇān dāsyāmi te kape |\npratyahaṃ kriyamāṇasya śeṣasya ṛṇino vayam ||SRs_1.81|| (ha.nā. 13.35)</p>\n\n<p>atha nayajñatvam-\nsāmādy-upāya-cāturyaṃ nayajñatvam udāhṛtam ||SRs_1.82|| 68cd</p>\n\n<p>yathā-\nanārataṃ tena padeṣu lambhitā\nvibhajya samyag viniyoga-sat-kriyāḥ |\nphalanty upāyāḥ paribṛṃhitāyatīr\nupetya saṅgharṣam ivārtha-sampadaḥ ||SRs_1.83|| (ki.ā. 1.15)</p>\n\n<p>atha śucitā-\nantaḥ-karaṇa-śuddhir yā śucitā sā prakīrtitā ||SRs_1.84|| 69ab</p>\n\n<p>yathā-\nkā tvaṃ śubhe kasya parigraho vā\nkiṃ vā mad-abhyāgama-kāraṇaṃ te |\nācakṣva matvā vaśināṃ raghūṇāṃ\nmanaḥ para-strī-vimukha-pravṛtti ||SRs_1.85|| (ra.vaṃ. 16.8)</p>\n\n<p>atha mānitā-\nakārpaṇya-sahiṣṇutvaṃ kathitā māna-śālitā ||SRs_1.86|| 69cd</p>\n\n<p>yathā-\n<lg>\n<l>santuṣṭe tisṛṇām purām api ripau kaṇḍūla-dor-maṇḍalī-</l>\n<l>krīḍā-kṛtta-punaḥ-prarūḍha-śiraso vīrasya lipsor varam |</l>\n<l>yācñā-dainya-parāñci yaysa kalahāyante mithyas tvaṃ vṛṇu</l>\n<l>tvaṃ vṛṇv ity abhito mukhāni sa daśagrīvaḥ kathaṃ varṇyatām ||SRs_1.87||</l>\n</lg></p>\n\n<p>(a.rā. 3.41)</p>\n\n<p>atha tejasvitā-\ntejasvitvam avajñāder asahiṣṇutvam ucyate ||SRs_1.88|| 70ab</p>\n\n<p>yathā-\n<lg>\n<l>so' yaṃ triḥ sapta-vārān avikala-vihita-kṣatra-tantu-pramāro</l>\n<l>vīraḥ krauñcasya bhedī kṛta-dharaṇi-talāpūrva-haṃsāvatāraḥ |</l>\n<l>jetā heramba-bhṛṅgi-pramukha-gaṇa-camū-cakriṇas tāra-kāres</l>\n<l>tvāṃ pṛcchan jāmadagnyaḥ sva-guru-hara-dhanur bhaṅga-roṣād upaiti ||SRs_1.89||</l>\n</lg></p>\n\n<p>(ma.vī.ca. 2.17)</p>\n\n<p>atha kalāvattvam-\nkalāvattvaṃ nigaditaṃ sarva-vidyāsu kauśalam ||SRs_1.90|| 70cd</p>\n\n<p>yathā-\n<lg>\n<l>goṣṭhīṣu vidvaj-jana-saṃcitasya</l>\n<l>kalā-kalāpasya sa tāratamyam |</l>\n<l>viveka-sīmā vigatāvalepo</l>\n<l>viveda hemno nikaṣāśmanīva ||SRs_1.91||</l>\n</lg></p>\n\n<p>atha prajā-rañjakatvam-\nrañjakatvaṃ tu sakala-cittāhlādana-kāritā ||SRs_1.92|| 71ab</p>\n\n<lg>\n<l>yathā-</l>\n<l>aham eva mato mahīpater iti sarvaḥ prakṛtiṣv acintayat |</l>\n<l>udadher iva nimnagāśateṣv abhavan nāsya vimānanā kvacit ||SRs_1.93||</l>\n</lg>\n\n<l>uktair guṇaiś ca sakalair yuktaḥ syād uttamo netā | 71cd</l>\n<l>madhyaḥ katipaya-hīno bahu-guṇa-hīno' dhamo nāma ||SRs_1.94||</l>\n\n<l>netā caturvidho' sau dhīrodāttaś ca dhīra-lalitaś ca | 72</l>\n<l>dhīra-praśānta-nāmā tataś ca dhīroddhataḥ khyātaḥ ||SRs_1.95||</l>\n\n<p>tatra dhīrodāttaḥ-\n<l>dayāvān atigambhīro vinītaḥ sattva-sāravān | 73</l>\ndṛḍha-vratas titikṣāvān ātmaślāghāparāṅmukhaḥ |\nnigūḍhāhaṅkṛtir dhīrair dhīrodātta udāhṛtaḥ ||SRs_1.96|| 74</p>\n\n<p>tatra dayāvattvam-\ndayātiśaya-śālitvaṃ dayāvattvam udāhṛtam ||SRs_1.97|| 75ab</p>\n\n<p>yathā-\nsa-śoṇitais tena śilīmukhāgrair\nnikṣepitāḥ ketuṣu pārthivānām |\nyaśo hṛtaṃ samprati rāghaveṇa\nna jīvitaṃ vaḥ kṛpayeti varṇāḥ ||SRs_1.98|| (ra.vaṃ. 7.65)</p>\n\n<p>atigambhīratā-\ngāmbhīryam avikāraḥ syāt saty api kṣobha-kāraṇe ||SRs_1.99|| 75cd</p>\n\n<p>yathā-\ndadhato maṅgala-kṣaume vasānasya ca balkale |\ndadṛśur vismitās tasya mukha-rāgaṃ samaṃ janāḥ ||SRs_1.100|| [raghu. 12.8]</p>\n\n<p>vinītatvaṃ-\navaloka eva nṛpateḥ sma dūrato\nrabhasād rathād avatarītum icchataḥ |\navatīrṇavān prathamam ātmanā harir\nvinayaṃ viśeṣayati sambhrameṇa saḥ ||SRs_1.101|| (māgha. 13.7)</p>\n\n<p>sattva-sāratvam, yathā-\nutsmāyitvā mahābāhuḥ prekṣya cāsthi mahābalaḥ |\npādāṅguṣṭhena cikṣepa sampūrṇaṃ daśa-yojanam ||SRs_1.102|| (rāmā. 1.1.65)</p>\n\n<p>dṛḍha-vratatvaṃ, yathā-\ntam aśakyam apākraṣṭuṃ nideśāt svargiṇaḥ pituḥ |\nyayāce pāduke paścāt kartuṃ rājyādhidevate ||SRs_1.103|| (ra.vaṃ. 12.17)</p>\n\n<p>titikṣāvattvaṃ, yathā-\nprativācam adatta keśavaḥ\nśapamānāya na cedi-bhūbhuje |\nanuhuṅkurute ghana-dhvaniṃ\nna hi gomāyu-rutāni kesarī ||SRs_1.104|| (māgha. 16.25)</p>\n\n<p>ātma-ślāthāparāṅmukhatvaṃ, yathā-\ntasya saṃstūyamānasya caritārthais tapasvibhiḥ |\nśuśubhe vikramodagraṃ vrīḍayāvanataṃ śiraḥ ||SRs_1.105|| (ra.vaṃ. 15.27)</p>\n\n<p>nigūḍhāhaṅkāratvaṃ, yathā-\n<lg>\n<l>bhūmātraṃ kiyad etad arṇavmitaṃ tat sādhitaṃ hāryate</l>\n<l>yad vīreṇa bhavādṛśena vadatā triḥ sapta-kṛtvo jayam |</l>\n<l>ḍimbho' haṃ nava-bāhur īdṛ;cam idaṃ ghoraṃ ca vīra-vrataṃ</l>\n<l>tat krodhād virama prasīda bhagavan jātyaiva pūjyo' si naḥ ||SRs_1.106||</l>\n</lg></p>\n\n<p>(anargha. 4.35)</p>\n\n<p>atha dhīra-lalitaḥ-\nniścinto dhīra-lalitas taruṇo vanitā-vaśaḥ ||SRs_1.107|| 76ab</p>\n\n<p>yathā-\nso' dhikāram abhikaḥ kulocitaṃ\nkāścana svayam avartayat samāḥ |\nsaṃniveśya saciveṣv ataḥparaṃ\nstrī-vidheya-nava-yauvano' bhavat ||SRs_1.108|| (ra.vaṃ. 19.4)</p>\n\n<p>atha dhīra-śāntaḥ -\n<l>śama-prakṛtikaḥ kleśa-sahiṣṇuś ca vivecakaḥ | 76cd</l>\nlalitādi-guṇopeto vipro vā sacivo vaṇik |\ndhīra-śāntaś cārudatta-mādhavādir udāhṛtaḥ ||SRs_1.109|| 77</p>\n\n<p>yathā-\nkuvalaya-dala-śyāmo' py aṅgaṃ dadhat paridhūsaraṃ\nlalita-vikaṭa-nyāsaḥ śrīmān mṛgāṅka-nibhānanaḥ |\nharati vinayaṃ vāmo yasya prakāśita-sāhasaḥ\npravigalad-asṛk-paṅkaḥ pāṇir lalan nara-jāṅgalaḥ ||SRs_1.110|| (mālatīmādhavam 5.5)\natha dhīroddhataḥ-\nmātsaryavān ahaṅkārī māyāvī roṣaṇaś calaḥ |\nvikatthano bhārgavādir dhīroddhata udāhṛtaḥ ||SRs_1.111|| 78</p>\n\n<p>yathā-\nna trastaṃ yadi nāma bhūta-karuṇā-santāna-śāntātmanas\ntena vyārujatā dhanur bhagavato devād bhavānī-pateḥ | tat-putras tu madāndha-tāraka-vadhād viśvasya dattotsavaḥ\n<l>skandaḥ skanda iva priyo' ham athavā śiṣyaḥ kathaṃ vismṛtaḥ ||SRs_1.112||</l></p>\n\n<p>(mahāvīra 2.28)</p>\n\n<p>ete ca nāyakāḥ sarva-rasa-sādhāraṇāḥ smṛtāḥ |\nśṛṅgārāpekṣayā teṣāṃ traividhyaṃ kathyate budhaiḥ ||SRs_1.113|| 79\npatiś copapatiś caiva vaiśikaś ceti bhedataḥ |\npatis tu vidhinā pāṇigrāhakaḥ kathyate budhaiḥ ||SRs_1.114|| 80</p>\n\n<p>yathā-\nsa mānasīṃ meru-sakhaḥ pitṝṇāṃ\nkanyāṃ kulasya sthitaye sthitijñaḥ |\nmenāṃ munīnām api mānanīyām\nātmānurūpāṃ vidhinopayeme ||SRs_1.115|| (ku.saṃ. 1.18)</p>\n\n<p>caturdhā so' pi kathito vṛttyā kāvya-vicakṣaṇaiḥ |\nanukūlaḥ śaṭho dhṛṣṭo dakṣiṇaś ceti bhedataḥ ||SRs_1.116|| 81</p>\n\n<p>tatra-\nanukūlas tv eka-jāniḥ ||SRs_1.117|| 82a</p>\n\n<p>tatra dhīrodāttānukūlo, yathā-\nsītāṃ hitvā daśamukha-ripur nopayeme yad anyāṃ\ntasyā eva pratikṛti-sakho yat kratūnājahāra |\nvṛttāntena śravaṇa-viṣaya-prāpiṇā tena bhartuḥ\nsā durvāraṃ katham api parityāga-duḥkhaṃ viṣehe ||SRs_1.118|| (ra.vaṃ. 14.87)</p>\n\n<p>dhīra-lalitānukūlo, yathā-\nsa kadācid avekṣita-prajaḥ\nsaha devyā vijahāra suprajāḥ |\nnagaropavane śacī-sakho\nmarutāṃ pālayiteva nandane ||SRs_1.119|| (ra.vaṃ. 8.32)</p>\n\n<p>dhīraśāntānukūlo, yathā-\npriya-mādhave kim asi mayy avatsalā\nnanu so' ham eva yam anandayat purā |\nsvayam āgṛhīta-kamanīya-kaṅkaṇas\ntava mūrtimān iva mahotsavaḥ karaḥ ||SRs_1.120|| (mālatī-mādhave 9.9)</p>\n\n<p>dhīroddhatānukūlo, yathā-\nkiṃ kaṇṭhe śithilīkṛto bhuja-latā-pāśaḥ pramādān mayā\nnidrāccheda-vivartaneṣv abhimukhaṃ nādyāsi sambhāvitā |\nanya-strī-jana-saṅkathā-laghur ahaṃ svapne' pi nālakṣito\ndoṣaṃ paśyasi kaṃ priye parijanopālambha-yogye mayi ||SRs_1.121|| (veṇī 2.9)</p>\n\n<p>atha śaṭhaḥ-\nśaṭho gūḍhāparādha-kṛt ||SRs_1.122|| 82b</p>\n\n<p>yathā-\nsvapna-kīrtita-vipakṣam aṅganāḥ\npratyabhaitsur avadanty eva tam |\npracchadānta-galitāśru-bindubhiḥ\nkrodha-bhinna-valayir vivartanaiḥ ||SRs_1.123|| (ra.vaṃ. 19.22)</p>\n\n<p>atha dhṛṣṭaḥ-\ndhṛṣṭo vyaktānya-yuvatī-bhoga-lakṣmāpi nirbhayaḥ ||SRs_1.124|| 82cd</p>\n\n<p>yathā mamaiva-\n<lg>\n<l>ko doṣo maṇi-mālikā yadi bhavet kaṇṭhe na kiṃ śaṅkaro</l>\n<l>dhatte bhūṣaṇam ardha-candram amalaṃ candre na kiṃ kālimā |</l>\n<l>tat sādhv eva kṛtaṃ kṛtaṃ bhaṇitibhir naivāparāddhaṃ tvayā</l>\n<l>bhāgyaṃ draṣṭum anīśayaiva bhavataḥ kāntāparāddhaṃ mayā ||SRs_1.125||</l>\n</lg></p>\n\n<p>atha dakṣiṇaḥ-\nnāyikāsv apy anekāsu tulyo dakṣiṇa ucyate ||SRs_1.126|| 83ab</p>\n\n<p>yathā-\n<lg>\n<l>snātā tiṣṭhati kuntaleśvara-sutā vāro' ṅga-rāja-svasur</l>\n<l>dyūte rātrir iyaṃ jitā kamalayā devī prasādyādya ca |</l>\n<l>ity antaḥ-pura-sundarīḥ prati mayā vijñāya vijñāpite</l>\n<l>devenāpratipatti-mūḍha-manasā dvitrāḥ sthitaṃ nāḍikāḥ ||SRs_1.127||</l>\n</lg></p>\n\n<p>atha upapatiḥ-\n<l>laṅghitācārayā yas tu vināpi vidhinā striyā | 83cd</l>\nsaṅketaṃ nīyate prokto budhair upapatis tu saḥ ||SRs_1.128|| 84ab</p>\n\n<p>yathā-\n<lg>\n<l>bhartā niḥśvasite' py asūyati mano-jighraḥ sapatnī-janaḥ</l>\n<l>śvaśrūr iṅgita-daivataṃ nayanayor ūhāliho yātaraḥ |</l>\n<l>tad dūrād ayam añjaliḥ kim amunā dṛghaṅgi-pātena te</l>\n<l>vaidagdhī-racanā-prapañca-rasika vyartho' yam atra śramaḥ ||SRs_1.129||</l>\n</lg></p>\n\n<l>dākṣiṇyam ānukūlyaṃ ca dhārṣṭyaṃ cāniyatatvataḥ | 84cd</l>\n<p>nocitānyasya śāṭhyaṃ syād anya-cittatva-sambhavāt ||SRs_1.130|| 85ab</p>\n\n<p>śaṭhopapatir, yathā-</p>\n\n<lg>\n<l>majjhaṇṇe jaṇa-suṇṇe kariṇīe bhakkhidesu kamalesu |</l>\n<l>avisesaṇṇa kahaṃ bia gado si saṇa-bāḍḍiaṃ daṭṭhuṃ ||SRs_1.131||</l>\n</lg>\n\n<lg>\n<l>[madhyāhne jana-śūnye kariṇyā bhakṣiteṣu kamaleṣu |</l>\n<l>aviśeṣajña katham iva gato' si śaṇa-vāṭikāṃ draṣṭum ||]</l>\n</lg>\n\n<p>atra kayācit svairiṇyāṃ mayi saṅketaṃ gatāyāṃ tvaṃ tu śāṇa-vāṭikāyāṃ kathāpi rantuṃ gato' sīti vyaṅgyārthenānyāsaṅga-sūcanād ayaṃ śaṭhopapatiḥ |</p>\n\n<p>atha vaiśikaḥ-\n<l>rūpavān śīla-sampannaḥ śāstrajñaḥ priya-darśanaḥ | 85cd</l>\n<l>kulīno matimān śūro ramya-veṣa-yuto yuvā ||SRs_1.132||</l></p>\n\n<l>adīnaḥ surabhis tyāgī sahanaḥ priya-bhāṣaṇaḥ | 86</l>\n<l>śaṅka-vihīno mānī ca deśa-kāla-vibhāga-vit ||SRs_1.133||</l>\n\n<l>dākṣya-cāturya-mādhurya-saubhāgyādibhir anvitaḥ | 87</l>\n<l>veśyopabhoga-rasiko yo bhavet sa tu vaiśikaḥ ||SRs_1.134||</l>\n\n<l>kalakaṇṭhādiko lakṣyo bhāṇādāv eva vaiśikaḥ | 88</l>\n<p>sa tridhā kathyate jyeṣṭha-madhya-nīca-vibhedataḥ ||SRs_1.135|| 89ab</p>\n\n<p>teṣāṃ lakṣaṇāni bhāva-prakāśikāyām uktāni | yathā-</p>\n\n<lg>\n<l>asaṅgo' pi svabhāvena saktavac ceṣṭate muhuḥ |</l>\n<l>tyāgī svabhāva-madhuraḥ sama-duḥkha-sukhaḥ śuciḥ ||SRs_1.136||</l>\n</lg>\n\n<lg>\n<l>kāma-tantreṣu nipuṇaḥ kruddhānunaya-kovidaḥ |</l>\n<l>sphurite cādhare kiṃcid dayitāyā virajyati ||SRs_1.137||</l>\n</lg>\n\n<lg>\n<l>upacāra-paro hy eṣa uttamaḥ kathyate budhaiḥ |</l>\n<l>vyalīka-mātre dṛṣṭe' syā na kupyati na rajyati ||SRs_1.138||</l>\n</lg>\n\n<lg>\n<l>dadāti kāle kāle ca bhāvaṃ gṛhṇāti bhāvataḥ |</l>\n<l>sarvārthair api madhya-sthas tām evopacaret punaḥ ||SRs_1.139||</l>\n</lg>\n\n<lg>\n<l>dṛṣṭe doṣe virajyeta sa bhaven madhyamaḥ pumān |</l>\n<l>kāma-tantreṣu nirlajjaḥ karkaśo rati-keliṣu ||SRs_1.140||</l>\n</lg>\n\n<lg>\n<l>avijñāta-bhayāmarṣaḥ kṛtyākṛtya-vimūḍha-dhīḥ |</l>\n<l>mūrkhaḥ prasakta-bhāvaś ca viraktāyām api striyām ||SRs_1.141||</l>\n</lg>\n\n<p>mitrair nivāryamāṇo' pi pāruṣyaṃ prāpito' pi ca |\nanya-sneha-parāvṛttāṃ saṃkrānta-ramaṇām api |\nstriyaṃ kāmayate yas tu so' dhamaḥ parikīrtitaḥ ||SRs_1.142|| [bhā.pra. 5.37-44] iti |</p>\n\n<l>atha śṛṅgāra-netṝṇāṃ sāhāyya-karaṇocitāḥ | 89cd</l>\n<l>nirūpyante pīṭhamarda-viṭa-ceṭa-vidūṣakāḥ ||SRs_1.143||</l>\n\n<p>tatha pīṭhamardaḥ-\n<l>nāyakānucaro bhaktaḥ kiñcid ūnaś ca tad-guṇaiḥ | 90</l>\n<l>pīṭhamarda iti khyātaḥ kupita-strī-prasādakaḥ ||SRs_1.144||</l></p>\n\n<l>kāma-tantra-kalā-vedī viṭa ity abhidhīyate | 91</l>\n<p>sandhāna-kuśalaś ceṭaḥ kalahaṃsādiko mataḥ |\nvikṛtāṅga-vaco-veṣair hāsya-kārī vidūṣakaḥ ||SRs_1.145|| 92</p>\n\n<p>atha sahāya-guṇāḥ-\ndeśa-kālajñatā bhāṣā-mādhuryaṃ ca vidagdhatā |\n<l>protsāhane kuśalatā yathokta-kathanaṃ tathā | 93</l>\n<l>nigūḍha-mantratety ādyāḥ sahāyānāṃ guṇā matāḥ ||SRs_1.146||</l></p>\n\n<p>iti nāyaka-prakaraṇam</p>\n\n<p>atha nāyikā nirūpyante-</p>\n\n<l>netṛ-sādhāraṇa-guṇair upetā nāyikā matā | 94</l>\n<l>svakīyā parakīyā ca sāmānyā ceti sā tridhā ||SRs_1.147||</l>\n\n<p>tatra svakīyā-\n<l>sampat-kāle vipat-kāle yā na muñcati vallabham | 95</l>\n<l>śīlārjava-guṇopetā sā svakīyā kathitā budhaiḥ ||SRs_1.148||</l></p>\n\n<p>yathā-\n<lg>\n<l>kiṃ tādeṇa ṇarinda-sehara-sihālīḍhaggapādeṇa me</l>\n<l>kiṃ vā me sasureṇa vāsava-mahā-siṃhāsaṇaddhāsiṇā |</l>\n<l>te desā giriṇo a de vaṇamahī saccea me vallahā</l>\n<l>kosallātaṇaassa jattha calaṇe vandāmi ṇandāmi a ||SRs_1.149||</l>\n</lg></p>\n\n<p>(bāla-rāmāyaṇa 6.79)</p>\n\n<lg>\n<l>[kiṃ tātena narendra-śekhara-śikhālīḍhāgra-pādena me</l>\n<l>kiṃ vā me śvaśureṇa vāsava-mahā-siṃhāsanādhyāsinā |</l>\n<l>te deśā girayaś ca te vana-mahī sā caiva me vallabhāḥ</l>\n<l>kausalyā-tanayasya yatra caraṇau vande ca nandāmi ca ||]</l>\n</lg>\n\n<p>sā ca svīyā tridhā mugdhā madhyā prauḍheti kathyate ||SRs_1.150|| 96</p>\n\n<p>tatra mugdhā-\nmugdhā nava-vayaḥ-kāmā ratau vāmā mṛduḥ krudhi |\nyatate rata-ceṣṭāyāṃ gūḍhaṃ lajjā-manoharam ||SRs_1.151|| 97\nkṛtāparādhe dayite vīkṣate rudatī satī |\napriyaṃ vā priyaṃ vāpi na kiñcid api bhāṣate ||SRs_1.152|| 98</p>\n\n<p>vayasā mugdhā, yathā mamaiva-\n<lg>\n<l>ullolitaṃ himakare niviḍāndhakāram</l>\n<l>uttejitaṃ viṣama-sādhaka-bāṇa-yugmam |</l>\n<l>unmajjitaṃ kanaka-koraka-yugmam</l>\n<l>asyām ullāsitā ca gagane tanu-vīci-rekhā ||SRs_1.153||</l>\n</lg></p>\n\n<p>nava-kāmā, yathā mamaiva-\n<lg>\n<l>bālā prasādhana-vidhau nidadhāti cittaṃ</l>\n<l>dattādarā pariṇaye maṇi-putrikāṇām |</l>\n<l>ālajjate nija-sakhī-jana-manda-hāsair</l>\n<l>ālakṣyate tad iha bhāva-navāvatāraḥ ||SRs_1.154||</l>\n</lg></p>\n\n<p>ratau vāmatvaṃ, yathā mamaiva-\n<lg>\n<l>ālokya hāra-maṇi-bimbitam ātma-kāntam</l>\n<l>āliṅgatīti sahasā parivartamānā |</l>\n<l>ālambitā karatale parivepamānā</l>\n<l>sā sambhramāt sahacarīm avalambate sma ||SRs_1.155||</l>\n</lg></p>\n\n<p>mṛdu-kopatvaṃ, yathā mamaiva-\n<lg>\n<l>vyāvṛtti-kramaṇodyame' pi padayoḥ pratyudgatau vartanaṃ</l>\n<l>bhrūbhedo' pi tad īkṣaṇa-vyasaninā vyasmāri me cakṣuṣā |</l>\n<l>cāṭūktāni karoti dagdha-rasanā rukṣākṣre' py udyatā</l>\n<l>sakhyaḥ kiṃ karavāṇi māna-samaye saṅghāta-bhedo mama ||SRs_1.156||</l>\n</lg></p>\n\n<p>sa-vrīḍa-surata-prayatanaṃ, yathā-\nautsukyena kṛtatvarā sahabhuvā vyāvartamānā hriyā\ntais tair bandhu-vadhū-janasya vacanair nītābhimukhyaṃ punaḥ |\ndṛṣṭvāgre varam ātta-sādhvasa-rasā gaurī nave saṅgame\nsaṃrohat-pulakā hareṇa hasatā śliṣṭā śivāyāstu vaḥ ||SRs_1.157|| (ratnāvalī 1.2)</p>\n\n<p>krodhād abhāṣaṇā rudatī, yathā mamaiva-\n<lg>\n<l>kānte kṛtāgasi puraḥ parivartamāne</l>\n<l>sakhyaṃ saroja-śaśinoḥ sahasā babhūva |</l>\n<l>roṣākṣaraṃ sudṛśi vaktum apārayantyām</l>\n<l>indīvara-dvayam avāpa tuṣāra-dhārām ||SRs_1.158||</l>\n</lg></p>\n\n<p>atha madhyā-\nsamāna-lajjā-madanā prodyat-tāruṇya-śālinī |\nmadhyā kāmayate kāntaṃ mohānta-surata-kṣamā ||SRs_1.159|| 99</p>\n\n<p>atha tulya-lajjā-smaratvaṃ, yathā mamaiva-\n<lg>\n<l>kānte paśyati sānurāgam abalā sācīkaroty ānanaṃ</l>\n<l>tasmin kāma-kalāpa-kuśale vyāvṛtta-vaktre kila |</l>\n<l>paśyantī muhur antaraṅga-madanaṃ dolāyamānekṣaṇā</l>\n<l>lajjā-manmatha-madhyagāpi nitarāṃ tasyābhavat prītaye ||SRs_1.160||</l>\n</lg></p>\n\n<p>prodyat-tāruṇya-śālitvaṃ, yathā mamaiva-\n<lg>\n<l>netrāñcalena lalitā valitā ca dṛṣṭiḥ</l>\n<l>sakhyaṃ karoti jaghanaṃ pulinena sākam |</l>\n<l>cakra-dvayena sadṛśī kuca-kuḍmalau ca nityā</l>\n<l>vibhāti nitarāṃ madanasya lakṣmīḥ ||SRs_1.161||</l>\n</lg></p>\n\n<p>mohānta-surata-kṣamatvaṃ, yathā mamaiva-\n<lg>\n<l>ākīrṇa-gharma-jalam ākula-keśa-pāśam</l>\n<l>āmīlitākṣi-yugam ādṛta-pāravaśyam |</l>\n<l>ānanda-kandalitam astamitānya-bhāvam</l>\n<l>āśāsmahe kim api ceṣṭitam āyatākṣyāḥ ||SRs_1.162||</l>\n</lg></p>\n\n<l>madhyā tridhā māna-vṛtter dhīrādhīrobhayātmikā ||SRs_1.163||</l>\n\n<p>tatra dhīrā-\ndhīrā tu vakti vakroktyā sotprāsaṃ sāgasaṃ priyam ||SRs_1.164|| 100</p>\n\n<p>yathā mamaiva-\nko doṣo maṇi-mālikā yadi bhavet kaṇṭhe na kiṃ śaṅkaro\ndhatte bhūṣaṇam ardha-candram amalaṃ candre na kiṃ kālimā |\ntat sādhv eva kṛtaṃ kṛtaṃ bhaṇitibhir naivāparāddhaṃ tvayā\nbhāgyaṃ draṣṭum anīśayaiva bhavataḥ kāntāparāddhaṃ mayā ||SRs_1.165|| [*2]\n[*2] Also appears as 1.125.</p>\n\n<p>atha adhīrā-\nadhīrā paruṣair vākyaiḥ khedayed vallabhaṃ ruṣā ||SRs_1.166|| 101ab</p>\n\n<p>yathā mamaiva-\n<lg>\n<l>niḥśaṅkam āgatam avekṣya kṛtāparādhaṃ</l>\n<l>kācin nitānta-paruṣaṃ vinivṛtta-vaktrā |</l>\n<l>kiṃ prārthanābhir adhikaṃ sukham edhi yāhi</l>\n<l>yāhīti khinnam akarod asakṛd bruvāṇā ||SRs_1.167||</l>\n</lg></p>\n\n<p>atha dhīrādhīrā-\ndhīrādhīra tu vakroktyā sa-bāṣpaṃ vadati priyam ||SRs_1.168|| 101cd</p>\n\n<p>yathā mamaiva-\n<lg>\n<l>āśleṣollasitāśayena dayitāpy ārdrā tvayā cumbitā</l>\n<l>citrokti-śravaṇotsukena kalitā tasyāṃ niśānāthatā |</l>\n<l>tad yuktaṃ divasāgame' tra jaḍatā kārśyaṃ kalā-hīnatā</l>\n<l>rājann ity uditāśru-gadgada-padaṃ kācid bravīti priyam ||SRs_1.169||</l>\n</lg></p>\n\n<p>atha pragalbhā-\nsampūrṇa-yauvanonmattā pragalbhā rūḍha-manmathā |\n<l>dayitāṅge vilīneva yatate rati-keliṣu | 102</l>\nrata-prārambha-mātre' pi gacchaty ānanda-mūrcchatām ||SRs_1.170|| 103ab</p>\n\n<lg>\n<l>sampūrṇa-yauvanatvam, yāthā-</l>\n<l>uttuṅgau kuca-kumbhau rambhā-stambhopamānam ūru-yugam |</l>\n<l>tarale dṛśau ca tasyāḥ sṛjatā dhātrā kim āhitaṃ sukṛtam ||SRs_1.171||</l>\n</lg>\n\n<p>rūḍha-manmathā, yāthā mamaiva-</p>\n\n<p>niḥśvāsollasad-unnata-stana-taṭaṃ nirdaṣṭa-bimbādharaṃ\nnirmṛṣṭāṅga-vilepanaiś ca karaṇaiś citre pravṛtte rate | kāñcī-dāma vibhinnam aṅgada-yugaṃ bhagnaṃ tathāpi priyaṃ\n<l>samprotsāhayati sma sā vidadhatī hastaṃ kvaṇat-kaṅkaṇam ||SRs_1.172||</l></p>\n\n<p>māna-vṛtteḥ pragalbhāpi tridhā dhīrādi-bhedataḥ ||SRs_1.173|| 103cd</p>\n\n<p>tatra dhīra-pragalbhā-\nudāste surate dhīrā sāvahitthā ca sādarā ||SRs_1.174|| 104ab</p>\n\n<p>yathā-\n<lg>\n<l>na pratyudgamanaṃ karoti raśanā-vyāsañjanādi-cchalān</l>\n<l>nādatte nava-mañjarīm ali-bhaya-vyājena dattām api |</l>\n<l>datte darpaṇam ādareṇa na giraṃ rūkṣākṣaraṃ māninī</l>\n<l>cāturyād vidadhāti mānam athavā vyaktīkaroti priyā ||SRs_1.175||</l>\n</lg></p>\n\n<p>atha adhīra-pragalbhā-\nsantarjya niṣṭhuraṃ roṣād adhīrā tāḍayet priyam ||SRs_1.176|| 104cd</p>\n\n<p>yathā mamaiva-\n<lg>\n<l>kānte sāgasi kācid antika-gate nirbhartsya roṣāruṇair</l>\n<l>bhrūbhaṅgī-kuṭilair apāṅga-valanair ālokamānā muhuḥ |</l>\n<l>vadhvā mekhalayā sapatna-ramaṇī-pādābja-lākṣāṅkitaṃ</l>\n<l>līlānīlasaroruheṇa niṭilaṃ hanti sma roṣākulā ||SRs_1.177||</l>\n</lg></p>\n\n<p>atha dhīrādhīra-pragalbhā-\ndhīrādhīra-guṇopetā dhīrādhīreti kathyate ||SRs_1.178|| 105ab</p>\n\n<p>yathā, mamaiva-\n<lg>\n<l>pratyāsīdati sāgasi priyatame sā sambhramād utthitā</l>\n<l>vaiyātyāt purataḥ sthite sati punar mānāvadhūtāśayā |</l>\n<l>rātrau kvāsi na cet kvacin māṇimayī mālā kutas te vadety</l>\n<l>uktvā mekhalayā hatena sahasāśliṣṭā sa-bāṣpaṃ sthitā ||SRs_1.179||</l>\n</lg></p>\n\n<p>dvedhā jyeṣṭhā kaniṣṭheti madhyā prauḍhāpi tādṛśī ||SRs_1.180|| 105cd</p>\n\n<p>ubhe api, yathā-\nekatrāsana-saṅgate priyatame paścād upetyādarād\nekasyā nayane nimīlya vihita-krīḍānubandha-cchalaḥ |\nīṣad-vakrima-kandharaḥ sa-pulakaḥ premollasan-mānasām\nantar-hāsa-lasat-kapola-phalakāṃ dhūrto' parāṃ cumbati ||SRs_1.181|| [amaru 19]</p>\n\n<p>atretarasyāṃ paśyantyām api sambhāvanārhatayā pihita-locanāyā jyeṣṭhatvam | tatra samakṣaṃ sambhāvanānarhatvāt cumbitāyāḥ kanīyastvam | evam itarad-udāhāryam |</p>\n\n<p>dhīrādhīrādi-bhedena madhyā-prauḍhe tridhā tridhā |\n<l>jyeṣṭhā-kaniṣṭḥā-bhedena tāḥ pratyekaṃ dvidhā dvidhā | 106</l>\nmugdhā tv eka-vidhā caivaṃ sā trayodaśadhoditā ||SRs_1.182|| 107ab</p>\n\n<p>atha parakīyā-\nanyāpi dvividhā kanyā paroḍhā ceti bhedataḥ ||SRs_1.183|| 107cd\ntatra kanyā tv anūḍhā syāt sa-lajjā pitṛ-pālitā |\nsakhī-keliṣu visrabdhā prāyo mugdhā-guṇānvitā ||SRs_1.184|| 108</p>\n\n<p>yathā-\ntāṃ nāradaḥ kāma-caraḥ kadācit\nkanyāṃ kila prekṣya pituḥ samīpe |\nsamādideśaika-vadhūṃ bhavitrīṃ\npremṇā śarīrārdha-harāṃ harasya ||SRs_1.185|| [ku.saṃ. 1.50]</p>\n\n<p>pradhānam apradhānaṃ vā nāṭakādāv iyaṃ bhavet |\nmālatī-mādhave lakṣye mālatī-madayantike ||SRs_1.186|| 109\n atha paroḍhā-\nparoḍhā tu pareṇoḍhāpy anya-sambhoga-lālasā |\nlakṣyā kṣudra-prabandhe sā sapta-śatyādike budhaiḥ ||SRs_1.187|| 110</p>\n\n<p>yathā vā-\nbhartā niśvasite' py asūyati mano-jighraḥ sapatnī-janaḥ\nśvaśrūr iṅgita-daivataṃ nayanayor īhāliho yātaraḥ |\ntad dūrād ayam aṅjaliḥ kim amunā dṛbhaṅga-pātena te\nvaidagdhī-racanā-prapañca-rasika vyartho' yam atra śramaḥ ||SRs_1.188|| [*3]\n[*3] This verse is not found in all editions. Venkatachari has not included it in his edition.</p>\n\n<p>atha sāmānyā-\nsādhāraṇa-strī gaṇikā kalā-prāgalbhya-dhārṣṭya-yuk ||SRs_1.189|| 111ab</p>\n\n<p>yathā-\n<lg>\n<l>gāḍhāliṅgana-pīḍita-stana-taṭaṃ svidyat-kapola-sthalaṃ</l>\n<l>sandaṣṭādhara-mukta-sītkṛtam atibhrāmyad-bhru-nṛtyat-karam |</l>\n<l>cāṭu-prāya-vaco-vicitra-bhaṇitair yātai rutaiś cāṅkitaṃ</l>\n<l>veśyānāṃ dhṛti-dhāma puṣpa-dhanuṣaḥ prāpnoti dhanyo ratam ||SRs_1.190||</l>\n</lg></p>\n\n<p>(śṛṅgāra-tilake 1.127)</p>\n\n<p>eṣā syād dvividhā raktā viraktā ceti bhedataḥ ||SRs_1.191|| 111cd\ntatra raktā tu varṇyā syād aprādhānyena nāṭake |\nagnimitrasya vijñeyā yathā rājña irāvatī ||SRs_1.192|| 112\npradhānam apradhānaṃ vā nāṭaketara-rūpake |\nsā ced divyā nāṭake tu prādhānyenaiva varṇyate ||SRs_1.193|| 113</p>\n\n<p>yathā-\nā darśanāt praviṣṭā sā me sura-loka-sundarī hṛdayam |\nbāṇena makara-ketoḥ kṛta-mārgam abandhya-pātena ||SRs_1.194|| (vikramo. 2.2)</p>\n\n<p>viraktā tu prahasana-prabhṛtiṣv eva varṇyate |\ntasyā dhaurya-prabhṛtayo guāṣ tad-upayoginaḥ ||SRs_1.195|| 114\nchanna-kāmān ratārthājñān bāla-pāṣaṇḍa-ṣaṇḍakān |\nrakteva rañjayed ibhyān niḥsvān mātrā vivāsayet ||SRs_1.196|| 115</p>\n\n<p>channa-kāmāḥ śrotriyādayaḥ | ratārthā rati-sukha-prayojanāḥ | ajñā mūḍhāḥ | śeṣāḥ prasiddhāḥ |</p>\n\n<lg>\n<l>atra kecid āhuḥ-</l>\n<l>gaṇikāyā nānurāgo guṇavaty api nāyake |</l>\n<l>rasābhāsa-prasaṅgaḥ syād araktāyāś ca varṇane ||SRs_1.197||</l>\n</lg>\n\n<p>ataś ca nāṭakādau tu varṇyā sā na bhaved iti ||SRs_1.198|| 116ab</p>\n\n<p>tathā cāhuḥ [śṛ.ti. 1.62,64}-\n<l>sāmānyā vanitā veśyā sā dravyaṃ param icchatā ||SRs_1.199||</l></p>\n\n<p>guṇa-hīne ca na dveṣo nānurāgo guṇiny api |\nśṛṅgārābhāsa etāsu na śṛṅgāraḥ kadācana ||SRs_1.200|| iti |</p>\n\n<l>tan-mataṃ nānumanute dhīmān śrī-siṃha-bhūpatiḥ | 116</l>\n<l>bhāvānubandhābhāve ca nāyikātva-parāhateḥ ||SRs_1.201||</l>\n\n<l>tasyāḥ prakaraṇādau ca nāyikātva-vidhānataḥ |117</l>\n<l>anāyikā-varṇane tu rasābhāsa-prasaṅgataḥ ||SRs_1.202||</l>\n\n<l>tathā prakaraṇādīnām arasāśrayatāgateḥ |118</l>\n<l>rasāśrayaṃ tu daśadhety ādi-śāstra-virodhataḥ ||SRs_1.203||</l>\n\n<l>tasmāt sādhāraṇa-strīṇāṃ guṇa-śālini nāyake | 119</l>\n<p>bhāvānubandhaḥ syād eva rudraṭasyāpi bhāṣaṇāt ||SRs_1.204|| 120ab</p>\n\n<p>tatrāha rudraṭaḥ-(śṛ.ti. 1.69)\nīrṣyā kula-strīṣu na nāyakasya\nniḥśaṅka-kelir na parāṅganāsu |\nveśyāsu caitad dvitayaṃ prarūḍhaṃ\nsarvasvam etās tad aho smarasya ||SRs_1.205|| iti |</p>\n\n<l>udāttādi-bhidāṃ kecit sarvāsām api manvate | 120cd</l>\n<l>tās tu prāyeṇa dṛśyante sarvatra vyavahārataḥ ||SRs_1.206||</l>\n\n<l>prathamaṃ proṣita-patikā vāska-sajjā tataś ca virahotkā | 121</l>\n<l>atha khaṇḍitā matā syāt kalahāntaritābhisārikā caiva ||SRs_1.207||</l>\n\n<l>kathitā ca vipralabdhā svādhīna-patis tathā cānyā | 122</l>\n<l>śṛṅgāra-kṛtāvasthābhedāt tāś cāṣṭadhā bhinnāḥ ||SRs_1.208||</l>\n\n<p>tatra proṣita-patikā-\n<l>dūra-deśaṃ gate kānte bhavet proṣita-bhartṛkā | 123</l>\n<l>asyās tu jāgaraḥ kārśyaṃ nimittādi-vilokanam ||SRs_1.209||</l></p>\n\n<l>mālinyam anavasthānaṃ prāyaḥ śayyā-niveṣaṇam | 124</l>\n<p>jāḍya-cintā-prabhṛtayo vikriyāḥ kathitā budhaiḥ ||SRs_1.210|| 125ab</p>\n\n<p>yathā mama-\n<lg>\n<l>dūre tiṣṭhati so' dhunā priyatamaḥ prāpto vasantodayaḥ</l>\n<l>kaṣṭaṃ kokila-kūjitāni sahasā jātāni dambholayaḥ |</l>\n<l>aṅgāny apy avaśāni yānti tanutāṃ yātīva me cetanā</l>\n<l>hā kaṣṭaṃ mama duṣkṛtasya mahimā candro' pi caṇḍāyate ||SRs_1.211||</l>\n</lg></p>\n\n<p>atha vāsaka-sajjikā-\n<l>bharatādayair abhidadhe strīṇām vāras tu vāsakaḥ | 125cd</l>\n<l>svavāsaka-vaśāt kānte sameṣyati gṛhāntaram ||SRs_1.212||</l></p>\n\n<l>sajjī-karoti cātmānaṃ yā sā vāsaka-sajjikā | 126</l>\n<l>asyās tu ceṣṭāḥ samparka-manoratha-vicintanam ||SRs_1.213||</l>\n\n<l>sakhī-vinodo hṛl-lekho muhur dūti-nirīkṣaṇam | 127</l>\n<p>priyābhigamana-mārgābhivīkṣaṇa-pramukhā matāḥ ||SRs_1.214|| 128ab</p>\n\n<p>yatha mamaiva-\n<lg>\n<l>kelī-gṛhaṃ gamita-śayanaṃ bhūṣitaṃ cātma-dehaṃ</l>\n<l>darśaṃ darśaṃ dayita-padavīṃ sādaraṃ vīkṣamāṇā |</l>\n<l>kāma-krīḍāṃ manasi vividhāṃ bhāvinī kalpayantī</l>\n<l>sāraṅgākṣī raṇa-raṇikayā niḥśvasantī samāste ||SRs_1.215||</l>\n</lg></p>\n\n<p>atha virahotkaṇṭhitā-\n<l>anāgasi priyatame cirayaty utsukā tu yā | 128</l>\n<l>virahotkaṇṭhitā bhāva-vedibhiḥ sā samīritā ||SRs_1.216||</l></p>\n\n<l>asyās tu ceṣṭā hṛt-tāpo vepathuś cāṅga-sādanam | 129</l>\n<p>aratir bāṣpa-mokṣaś ca svāvasthā-kathanādayaḥ ||SRs_1.217|| 130ab</p>\n\n<p>yathā mamaiva-\n<lg>\n<l>cirayati manaḥ-kānte kāntā nirāgasi sotsukā</l>\n<l>madhu malayajaṃ mākandaṃ vā nirīkṣitum akṣamā |</l>\n<l>galita-palitaṃ no jānīte karād api kaṅkaṇaṃ</l>\n<l>parabhṛta-rutaṃ śrutvā bāṣpaṃ vimuñcati vepate ||SRs_1.218||</l>\n</lg></p>\n\n<p>atha khaṇḍitā-\n<l>ullaṅghya samayaṃ yasyāḥ preyān anyopabhogavān | 130cd</l>\n<l>bhoga-lakṣmāñcitaḥ prātar āgacchet sā hi khaṇḍitā ||SRs_1.219||</l></p>\n\n<l>asyās tu cintā niḥśvāsas tūṣṇīṃ-bhāvo' śru-mocanam | 131</l>\n<l>kheda-bhrānty-asphuṭālāpā ity ādyā vikriyā matāḥ ||SRs_1.220||</l>\n\n<p>yathā mamaiva-\n<lg>\n<l>prabhāte prāṇeśaṃ nava-madana-mudrāṅkita-tanuṃ</l>\n<l>vadhūr dṛṣṭvā roṣāt kim api kuṭilaṃ jalpati muhuḥ |</l>\n<l>muhur dhatte cintāṃ muhur api paribhrāmyati muhur</l>\n<l>vidhatte niḥśvāsaṃ muhur api ca bāṣpaṃ visṛjati ||SRs_1.221||</l>\n</lg></p>\n\n<p>atha kalahāntaritā-\n<l>yā sakhīnāṃ puraḥ pāda-patitaṃ vallabhaṃ ruṣā | 132</l>\n<l>nirasya paścāt tapati kalahāntaritā hi sā ||SRs_1.222||</l></p>\n\n<l>asyās tu bhrānti-saṃlāpau moho niḥśvasitaṃ jvaraḥ | 133</l>\n<l>muhuḥ pralāpa ity ādyā iṣṭāś ceṣṭā manīṣibhiḥ ||SRs_1.223||</l>\n\n<p>yathā mamaiva-\n<lg>\n<l>niḥśaṅkā nitarāṃ nirasya dayitaṃ pādānataṃ preyasī</l>\n<l>kopenādya kṛtaṃ mayā kim idam ity ārtā sakhīṃ jalpati |</l>\n<l>sodvegaṃ bhramati kṣipaty anudiśaṃ dṛṣṭiṃ vilolākulāṃ</l>\n<l>ramyaṃ dveṣṭi muhur muhuḥ pralapati śvāsādhikaṃ mūrcchati ||SRs_1.224||</l>\n</lg></p>\n\n<p>atha abhisārikā (svīyā)-\n<l>madanānala-santaptā yābhisārayati priyam | 134</l>\n<l>jyotsnā-tāmasvinī yāna-yogyāmbara-vibhūṣaṇā ||SRs_1.225||</l></p>\n\n<l>svayaṃ vābhisared yā tu sā bhaved abhisārikā | 135</l>\n<l>asyāḥ santāpa-cintādyā vikriyās tu yathocitam ||SRs_1.226||</l>\n\n<l>kāntābhisaraṇae svīyā lajjānāśādi-śaṅkayā | 136</l>\n<l>vyāghra-huṅkāra-santrasta-mṛga-śāva-vilocanā ||SRs_1.227||</l>\n\n<l>nīlyādi-rakta-vasana-racitāṅgāvaguṇṭhanā | 137</l>\n<l>svāṅge vilīnāvayavā niḥśabdaṃ pāda-cāriṇī ||SRs_1.228||</l>\n\n<l>susnigdhaika-sakhī-mātra-yuktā yāti samutsukā | 138</l>\n<l>mṛṣā priye tu nidrāṇe pārśve tiṣṭhati niścalā ||SRs_1.229||</l>\n\n<l>garvātireka-nibhṛtā śītaiḥ srag-dāma-candanaiḥ | 139</l>\n<l>bhāvajñā bodhayaty enaṃ tad-bhāvāvekṣaṇotsukā ||SRs_1.230||</l>\n\n<p>yathā-\n<lg>\n<l>tamaḥ-savarṇaṃ vidadhe vibhūṣaṇaṃ</l>\n<l>nināda-doṣeṇa nunoda nūpuram |</l>\n<l>pratīkṣituṃ na sphuṭa-candrikā-bhayād</l>\n<l>iyeṣa dūtīm abhisārikā-janaḥ ||SRs_1.231||</l>\n</lg></p>\n\n<p>yathā vā-\nmallikā-māla-bhāriṇyaḥ\nsarvāṅgīṇārdra-candanāḥ |\nkṣaumavatyo na lakṣyante\njyotsnāyām abhisārikā ||SRs_1.232|| (kāvyādarśa 2.213)</p>\n\n<p>(anyāṅganābhisārikā-kanyakā)\nsvīyāvat kanyakā jñeyā kāntābhisaraṇa-krame ||SRs_1.233|| 140</p>\n\n<p>(veśyābhisārikā)\nveśyābhisārikā tv eti hṛṣṭā vaiśika-nāyakam |\nāvirbhūta-smita-mukhī mada-ghūrṇita-locanā ||SRs_1.234|| 141\nanuliptākhilāṅgī ca vicitrābharaṇānvitā |\nsnehāṅkurita-romāñca-sphuṭībhūta-manobhavā ||SRs_1.235|| 142\nsaṃveṣṭitā parijanair bhogopakaraṇānvitaiḥ |\nraśanārāva-mādhurya-dīpitānaṅga-vaibhavā ||SRs_1.236|| 143\ncaraṇāmbuja-saṃlagna-maṇi-mañjīra-mañjulā |\n<l>eṣā ca mṛdu-saṃsparśaiḥ keśa-kaṇḍūyanādibhiḥ | 144</l>\n<l>prabodhayati tad-bodhe praṇayāt kupitekṣaṇā ||SRs_1.237||</l></p>\n\n<lg>\n<l>yathā mama-</l>\n<l>māsi madhau candrātapa-dhavalāyāṃ niśi sakhī-janālāpaiḥ |</l>\n<l>madanāturābhisarati praṇayavatī yaṃ sa eva khalu dhanyaḥ ||SRs_1.238||</l>\n</lg>\n\n<p>atha preṣyābhisārikā-\n<l>bāhu-vikṣepa-lulita-srasta-dhammilla-mallikā | 145</l>\n<l>calita-bhrū-vikārādi-vilāsa-lalitekṣaṇā ||SRs_1.239||</l></p>\n\n<l>maireyāviratāsvāda-mada-skhalita-jalpitā | 146</l>\n<l>preṣyābhiyāti dayitaṃ ceṭībhiḥ saha garvitā ||SRs_1.240||</l>\n\n<l>priyaṃ kaṅkaṇa-nikvāṇa-mañju-vyajana-vījanaiḥ | 147</l>\n<l>vibodhya nirbhartsayati nāsābhaṅga-puraḥsaram ||SRs_1.241||</l>\n\n<p>yathā-\n<lg>\n<l>srasta-srak-kabarī-bharaṃ salalita-bhrūval-lihālāmadā-</l>\n<l>vyaktālāpam itas tataḥ pratipadaṃ vikṣipta-bāhālatā |</l>\n<l>sotkaṇṭhaṃ dayitābhisṛtya śayitaṃ kāntaṃ kvaṇat-kaṅkaṇa-</l>\n<l>kvāṇena pratibodhya bhartsayati yaṃ dhanyaḥ sa ekaḥ pumān ||SRs_1.242||</l>\n</lg></p>\n\n<p>atha vipralabdhā-\n<l>kṛtvā saṅketam aprāpte daivād vyathitā tu yā | 148</l>\nvipralabdheti sā proktā budhair asyās tu vikriyā |\nnirveda-cintā-khedāśru-mūrcchā-niḥśvasanādayaḥ ||SRs_1.243|| 149</p>\n\n<p>yathā mamaiva-\n<lg>\n<l>candra-bimbam udayādrim āgataṃ</l>\n<l>paśya tena sakhi vañcitā vayam |</l>\n<l>atra kiṃ nija-gṛhaṃ nayasva māṃ</l>\n<l>tatra vā kim iti vivyathe vadhūḥ ||SRs_1.244||</l>\n</lg></p>\n\n<p>atha svādhīna-bhartṛkā-\nsvāyattāsanna-patikā hṛṣṭā svādhīna-vallabhā |\n<l>asyās tu ceṣṭāḥ kathitāḥ smara-pūjā-mahotsavaḥ | 150</l>\n<l>vana-keli-jala-krīḍā-kusumāpacayādayaḥ ||SRs_1.245||</l></p>\n\n<p>yathā mamaiva-\n<lg>\n<l>salīlaṃ dhammille dara-hasita-kahlāra-racanāṃ</l>\n<l>kapole sotkampaṃ mṛga-mada-mayaṃ patra-tilakam |</l>\n<l>kucābhoge kurvan lalita-makarīṃ kuṅkuma-mayīṃ</l>\n<l>yuvā dhanyaḥ so' yaṃ madayati ca nityaṃ priyatamām ||SRs_1.246||</l>\n</lg></p>\n\n<p>uttamā madhyamā nīcety evaṃ sarvāḥ striyas tridhā ||SRs_1.247|| 151</p>\n\n<p>tatrottamā-\nabhijātair bhoga-tṛptair guṇibhir yā ca kāmyate |\ngṛhṇāti kāraṇe kopam anunītā prasīdati ||SRs_1.248|| 152\nvidadhaty apriyaṃ patyau svayam ācarati priyam |\nvallabhe sāparādhe' pi tūṣṇīṃ tiṣṭhati sottamā ||SRs_1.249|| 153</p>\n\n<p>atha madhyamā-\npuṃsaḥ svayaṃ kāmayate kāmyate yā ca tair vadhūḥ |\nsakrodhe krudhyati muhuḥ sānṛte' nṛta-vādinī ||SRs_1.250|| 154\nsāpakāre' pakartrī syāt snigdhe snihyati vallabhe |\nevam ādi-guṇopetā madhyamā sā prakīrtitā ||SRs_1.251|| 155</p>\n\n<p>atha nīcā-\nakasmāt kupyati ruṣaṃ prārthitāpi na muñcati |\nsurūpaṃ vā kurūpaṃ vā guṇavantam athāguṇam ||SRs_1.252|| 156\nsthaviraṃ taruṇaṃ vāpi yā vā kāmayate muhuḥ |\nīrṣyā-kopa-vivādeṣu niyatā sādhamā smṛtā ||SRs_1.253|| 157</p>\n\n<p>āsām udāharaṇāni lokata evāvagantavyāni |</p>\n\n<p>svīyā trayodaśa-vidhā vividhā ca varāṅganā |\nvaiśikaivaṃ ṣoḍaśadhā tāś cāvasthābhir aṣṭabhiḥ ||SRs_1.254|| 158\nekaikam aṣṭadhā tāsām uttamādi-prabhedataḥ |\ntraividhyam evaṃ sa-caturaśītis triśatī bhavet ||SRs_1.255|| 159\n<l>avasthā-trayam eveti kecid āhuḥ para-striyāḥ ||SRs_1.256||</l></p>\n\n<lg>\n<l>yathā-</l>\n<l>try-avasthaiva para-strī syāt prathamaṃ virahonmanāḥ |</l>\n<l>tato æbhisārikā bhūtvābhisarantī vrajet svayaṃ ||SRs_1.257||</l>\n</lg>\n\n<p>saṅketāc cet paribhraṣṭā vipralabdhā bhavet punaḥ |\nparādhīna-patitvena nānyāvasthātra saṅgatā ||SRs_1.258|| iti | (bhāva-prakāśa)</p>\n\n<p>atha nāyikā-sahāyāḥ-\n<l>āsāṃ dūtyaḥ sakhī ceṭī liṅginī prativeśinī | 160</l>\ndhātreyī śilpakārī ca kumārī kathinī tathā |\nkārur vipraśnikā ceti netṛ-mitra-guṇānvitāḥ ||SRs_1.259|| 161</p>\n\n<p>liṅginī paṇḍita-kauśikyādiḥ | prativeśinī samīpa-gṛha-vartinī | śilpa-kārī vīṇā-vādanādi-nipuṇā | kārū rajakyādiḥ | vipraśnikā daivajñā | śeṣāḥ prasiddhāḥ | itara-rasālambanānām anati-nirūpaṇīyatayā pṛthak-prakaraṇārambhasyānupayogāt tat-tad-rasa-prasaṅga eva nirūpaṇaṃ kariṣyāmaḥ ||</p>\n\n<p>iti nāyikā-prakaraṇam ||</p>\n\n<p>atha śṛṅgārasyoddīpana-vibhāvaḥ-</p>\n\n<p>uddīpanaṃ caturdhā syād ālambana-samāśrayam |\nguṇa-ceṣṭālaṅkṛtayas taṭasthāś ceti bhedataḥ ||SRs_1.260|| 162</p>\n\n<p>tatra guṇāḥ-\nyauvanaṃ rūpa-lāvaṇye saundaryam abhirūpatā |\nmārdavaṃ saukumāryaṃ cety ālambana-gatā guṇāḥ ||SRs_1.261|| 163</p>\n\n<p>tatra yauvanam-\nsarvāsām api nārīṇāṃ yauvanaṃ tu caturvidham |\npratiyauvanam etāsāṃ ceṣṭitāni pṛthak pṛthak ||SRs_1.262|| 164</p>\n\n<p>tatra prathama-yauvanam-\nīṣac-capala-netrāntaṃ smara-smera-mukhāmbujam |\nsa-garva-jarajogaṇḍam asamagrāruṇādharam ||SRs_1.263|| 165\nlāvaṇyodbheda-ramyāṅgaṃ vilasad-bhāva-saurabham |\nunmīlitāṅkura-kucam asphuṭāṅgaka-sandhikam ||SRs_1.264|| 166\nprathamaṃ yauvanaṃ tatra vartamānā mṛgekṣaṇā |\napekṣate mṛdu-sparśaṃ sahate noddhatāṃ ratim ||SRs_1.265|| 167\nsakhī-keli-ratā svāṅga-saṃskāra-kalitādarā |\n<l>na kopa-harṣau bhajate sapatnī-darśanādiṣu | 168</l>\n<l>nātirajyati kāntasya saṅgame kiṃ tu lajjate ||SRs_1.266||</l></p>\n\n<p>yathā-\n<lg>\n<l>vistārī stana-bhāra eṣa gamito na svocitām unnatiṃ</l>\n<l>rekhodbhāsi tathā vali-trayam idaṃ na spaṣṭa-nimnottam |</l>\n<l>madhye' syā ṛju-rāyatārdha-kapiśā romāvalī dṛśyate</l>\n<l>ramyaṃ yauvana-śaiśava-vyatikaronmiśraṃ vayo vartate ||SRs_1.267||</l>\n</lg></p>\n\n<p>(daśarūpakāvaloke' pi uddhṛtam idam)</p>\n\n<p>asyāś ceṣṭā, yathā mamaiva-\n<lg>\n<l>āvirbhavat-prathama-darśana-sādhvasāni</l>\n<l>sāvajñam ādṛta-sakhī-jana-jalpitāni |</l>\n<l>sa-vyāja-kopa-madhurāṇi gireḥ sutāyā</l>\n<l>vaḥ pāntu nūtana-samāgama-ceṣṭitāni ||SRs_1.268||</l>\n</lg></p>\n\n<p>atha dvitīya-yauvanam-\n<l>stanau pīnau tanur madhyaḥ pāṇipādasya raktimā | 169</l>\nūrū karikarākārāv aṅgaṃ vyaktāṅga-sandhikam |\nnitambo vipulo nābhir gabhīrā jaghanaṃ ghanam ||SRs_1.269|| 170\nvyaktā romāvalī snaigdhyam aṅga-keśaradākṣiṣu |\ndvitīya-yauvane tena kalitā vāma-locanā ||SRs_1.270|| 171\nsakhīṣu svāśayajñāsu snigdhā prāyeṇa māninī |\nna prasīdaty anunaye sapatnīṣv abhyasūyinī ||SRs_1.271|| 172\nnāparādhān viṣahate praṇayerṣyākaṣāyitā |\nrati-keliṣv anibhṛtā ceṣṭate garvitā rahaḥ ||SRs_1.272|| 173</p>\n\n<p>yathā-\ntanvī śyāmā śikharī-daśanā pakva-bimbādharauṣṭhī\nmadhye kṣāmā cakita-hariṇī-prekṣaṇā nimna-nābhiḥ |\nśroṇī-bhārād alasa-gamanā stoka-namrā stanābhyāṃ\nyā tatra syād yuvatī-viṣaye sṛṣṭir ādyaiva dhātuḥ ||SRs_1.273|| [me.dū. 2.22]</p>\n\n<p>atha tṛtīya-yauvanam-\nasnigdhatā nayanayor gaṇḍayor mlāna-kāntitā |\nvicchāyatā khara-sparśo' py aṅgānāṃ ślathatā manāk ||SRs_1.274|| 174\nadhare masṛṇo rāgas tṛtīye yauvane bhavet |\ntatra strīṇām iyaṃ ceṣṭā rati-tantra-vidagdhatā ||SRs_1.275|| 175\nvallabhasyāparityāgas tadākarṣaṇa-kauśalam |\nanādaro' parādheṣu sapatnīṣv apy amatsaraḥ ||SRs_1.276|| 176</p>\n\n<p>yathā ānanda-kośa-prahasane-\n<lg>\n<l>vaktraiḥ prayatna-vikacair valibhaiś ca gaṇḍair</l>\n<l>madhyaiś ca māṃsalataraiḥ śithilair urojaiḥ |</l>\n<l>ghaṇṭā-pathe ratipater api nūnam etā</l>\n<l>vṛntaślathāni kusumāni viḍambayanti ||SRs_1.277||</l>\n</lg></p>\n\n<p>atha caturtha-yauvanam-\njarjaratvaṃ stana-śroṇi-gaṇḍoru-jaghanādiṣu |\nnirmāṃsatā ca bhavati caturthe yauvane striyāḥ ||SRs_1.278|| 177\ntatra ceṣṭā rati-vidhāv anutsāho' samarthatā |\nsapatnīṣv ānukūlyaṃ ca kāntenāviraha-sthitiḥ ||SRs_1.279|| 178</p>\n\n<p>yathā ānanda-kośa-prahasane-\n<lg>\n<l>kṣāmaiś ca gaṇḍa-phalakair viralaiś ca dantair</l>\n<l>lambaiḥ kucair gata-kathā-pracuraiḥ prasaṅgaiḥ |</l>\n<l>aṅgair ayatna-śithilaiś ca kadāpy asevyā</l>\n<l>bhartuḥ paṇān abhilaṣanty ahahālasāṅgyaḥ ||SRs_1.280||</l>\n</lg></p>\n\n<p>tatra śṛṅgāra-yogyatvaṃ sarasāhlāda-kāraṇam |\nādya-dvitīyayor eva na tṛtīya-caturthayoḥ ||SRs_1.281|| 179</p>\n\n<p>atha rūpam-\naṅgāny abhūṣitāny eva prakṣepādyair vibhūṣaṇaiḥ |\nyena bhūṣitavad bhāti tad rūpam iti kathyate ||SRs_1.282|| 180</p>\n\n<p>yathā-\n<lg>\n<l>sthātuṃ vimuktābharaṇā vimālyā</l>\n<l>bhūyo' sahā bhūṣayituṃ śarīram |</l>\n<l>agād bahiḥ kācid udāra-rūpā</l>\n<l>yāṃ vīkṣya lajjāṃ dadhire sabhūṣāḥ ||SRs_1.283||</l>\n</lg></p>\n\n<p>atha lāvaṇyam-\nmuktāphaleṣu chāyāyās taralatvam ivāntarā |\npratibhāti yad aṅgeṣu lāvaṇyaṃ tad ihocyate ||SRs_1.284|| 181</p>\n\n<lg>\n<l>yathā-</l>\n<l>aṅgeṣu sphaṭikādarśa-darśanīyeṣu jṛmbhate |</l>\n<l>amalā komalā kāntir jyotsneva pratibimbitā ||SRs_1.285||</l>\n</lg>\n\n<p>atha saundaryam-\naṅga-pratyāngakānāṃ yaḥ sanniveśo yathocitam |\nsusliṣṭa-sandhi-bandhaḥ syāt tat saundaryam itīryate ||SRs_1.286|| 182</p>\n\n<p>yathā-\n<lg>\n<l>dīrghākṣaṃ śarad-indu-kānti-vadanaṃ bāhū natāvaṃsayoḥ</l>\n<l>saṅkṣiptaṃ niviḍonnata-stanam uraḥ pārśve pramṛṣṭe iva |</l>\n<l>madhyaḥ pāṇim ito nitambi jaghanaṃ pādāvarālaṅgulī</l>\n<l>chando nartayitur yathaiva manasi śliṣṭaṃ tathāsyā vapuḥ ||SRs_1.287||</l>\n</lg></p>\n\n<p>(mālavikāgni-mitram 2.3)</p>\n\n<p>atha abhirūpatā-\nyadātmīya-guṇotkarṣair vastv anyan nikaṭa-sthitam |\nsārūpyaṃ nayati prājñair ābhirūpyaṃ tad ucyate ||SRs_1.288|| 183</p>\n\n<p>yathā-\neko' pi traya iva bhāti kanduko' yaṃ\nkāntāyāḥ karatala-rāga-rakta-raktaḥ |\nbhūmau tac-caraṇa-nakhāṃśu-gaura-gauraḥ\nkhasthaḥ san nayana-marīci-nīla-nīlaḥ ||SRs_1.289|| (bhoja-caritre 298)</p>\n\n<p>atha mārdavam-\nspṛṣṭaṃ yatrāṅgam aspṛṣṭam iva syān mārdavaṃ hi tat ||SRs_1.290|| 184ab</p>\n\n<p>yathā-\n<lg>\n<l>yābhyāṃ dukūlāntara-lakṣitābhyāṃ</l>\n<l>visraṃsate snaigdhya-guṇena dṛṣṭiḥ |</l>\n<l>nirmāṇa-kāle' pi tatas tad-ūrvoḥ</l>\n<l>saṃsparśa-śaṅkā na vidheḥ karābhyām ||SRs_1.291||</l>\n</lg></p>\n\n<p>atra amūrtāpi dṛṣṭir visraṃsate | mūrtau karau kim uteti ślakṣṇatvātiśaya-kathanān mārdavam |</p>\n\n<p>atha saukumāryam-\n<l>yā sparśāsahatāṅgeṣu komalasyāpi vastunaḥ | 184cd</l>\n<l>tat saukumāryaṃ tredhā syān mukhya-madhyādhama-kramāt ||SRs_1.292||</l></p>\n\n<p>atha uttama-saukumāryam-\naṅgaṃ puṣpādi-saṃsparśāsahaṃ yena tad uttamam ||SRs_1.293|| 185</p>\n\n<p>yathā-\nmahārha-śayyā-parivartana-cyutaiḥ\nsvakeśa-puṣpair api yā sma dūyate |\naśeta sā bāhu-latopadhāyinī\nniṣeduṣī sthaṇḍila eva kevale ||SRs_1.294|| [ku.saṃ. 5.12]</p>\n\n<p>atra yadyapy uttarārdhe sthaṇḍila-sparśa-sahatvam uktam | tathāpi sthirāgrahasyaiva manasaḥ kleśa-sahiṣṇutvaṃ pratīyate na punaḥ śarīrasyety atrottama-saukumāryam upapadyate |</p>\n\n<p>atha madhyama-saukumāryam-\nna saheta kara-sparśaṃ yenāṅgaṃ madhyamaṃ hi tat ||SRs_1.295|| 186ab</p>\n\n<p>yathā-\n<lg>\n<l>lākṣāṃ vidhātum avalambita-mātram eva</l>\n<l>sakhyāḥ kareṇa taruṇāmbuja-komalena |</l>\n<l>kasyāścid agra-padam āśu babhūva raktaṃ</l>\n<l>lākṣā-rasaḥ punar abhūn na tu bhūṣaṇāya ||SRs_1.296||</l>\n</lg></p>\n\n<p>  (utprekṣā-vallabhasyeti sūkti-muktāvaliḥ)</p>\n\n<p>atha adhama-saukumāryam-\nyenāṅgamātapādīnām asahaṃ tad ihādhamam ||SRs_1.297|| 186</p>\n\n<p>yathā-\n<lg>\n<l>āmodam āmodanam ādadhānaṃ</l>\n<l>nilīna-nīlālaka-cañcarīkam |</l>\n<l>kṣaṇena padmā-mukha-padmam āsīt</l>\n<l>tviṣā raveḥ komalayāpi tāmram ||SRs_1.298||</l>\n</lg></p>\n\n<p>tac-ceṣṭā līlā-vilāsādayaḥ | te' py anubhāva-prakaraṇe vakṣyante |</p>\n\n<p>atha alaṅkṛtiḥ-\ncaturdhālaṅkṛtir vāso-bhūṣā-mālyānulepanaiḥ ||SRs_1.299|| 187ab</p>\n\n<p>tatra vastrālaṅkāro, yathā-</p>\n\n<p>kṣīroda-veleva saphena-puñjā\nparyāpta-candreva śarat-triyāmā |\nnavaṃ nava-kṣauma-nivāsinī sā\nbhūyo babhau darpaṇam ādadhānā ||SRs_1.300|| [ku.saṃ. 7.26]</p>\n\n<p>bhūṣālaṅkāro, yathā-</p>\n\n<p>sā sambhavadbhiḥ kusumair lateva\njyotirbhir udyadbhir iva triyāmā | sarid vihaṅgair iva līyamānair\nāmucyamānābharaṇā cakāśe ||SRs_1.301|| [ku.saṃ. 7.27]</p>\n\n<p>mālyānulepanālaṅkāro, yathā-</p>\n\n<lg>\n<l>ālolair anumīyate madhukaraiḥ keśeṣu mālya-grahaḥ</l>\n<l>kāntiḥ kāpi kapolayoḥ prathayate tāmbūlam antargatam |</l>\n<l>aṅgānām anubhūyate parimalair ālepana-prakriyā</l>\n<l>veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ ||SRs_1.302||</l>\n</lg>\n\n<p>atha taṭasthāḥ-\n<l>taṭasthāś candrikā dhārā-gṛha-candrodayāv api | 187</l>\nkokilālāpam ākanda-manda-māruta-ṣaṭ-padāḥ |\nlatā-maṇḍapa-bhūgeha-dīrghikā-jala-dāravāḥ ||SRs_1.303|| 188\nprāsāda-garbha-saṅgīta-krīḍādri-sarid-ādayaḥ |\nevam ūhyā yathā kālam upabhogopayoginaḥ ||SRs_1.304|| 189</p>\n\n<p>tatra candrikāya uddīpanatvam, yathā-\n<lg>\n<l>durāsade candrikayā sakhī-gaṇai-</l>\n<l>rlatāli-kuñje lalitā nigūhitā |</l>\n<l>cakora-cañcu-cyuta-kaumudī-kaṇaṃ</l>\n<l>kuto' pi dṛṣṭvā bhajati sma mūrcchanām ||SRs_1.305||</l>\n</lg></p>\n\n<p>dhārā-gṛhasya, yathā-\n<lg>\n<l>sā candrakāntām api candra-kānta-</l>\n<l>vedīm adhiṣṭhātum apārayantī |</l>\n<l>dhārā-gṛhaṃ prāpya tad apy anaṅga-</l>\n<l>ghorāsidhārā-gṛham anvamaṃsta ||SRs_1.306||</l>\n</lg></p>\n\n<p>candrodayasya, yathā-\n<lg>\n<l>candra-bimbam udayādrim āgataṃ</l>\n<l>paśya tena sakhi vañcitā vayam |</l>\n<l>atra kiṃ nija-gṛhaṃ nayasva māṃ</l>\n<l>tatra vā kim iti vivyathe vadhūḥ ||SRs_1.307||</l>\n</lg></p>\n\n<p>kokilālāpasya, yathā-\ncūtāṅkurāsvāda-kaṣāya-kaṇṭhaḥ\npuṃskokilo yan madhuraṃ cukūja |\nmanasvinī-māna-vighāta-dakṣaṃ\ntad eva jātaṃ vacanaṃ smarasya ||SRs_1.308|| [ku.saṃ. 3.32]</p>\n\n<p>mākandasya, yathā-\n<lg>\n<l>cira-lālita eṣa bāla-cūtaḥ</l>\n<l>svakarāvarjita-kumbha-vāri-sekaiḥ |</l>\n<l>kusumāyudha-sāyakān prasūte</l>\n<l>payasā pannaga-vardhanṃ tad etat ||SRs_1.309||</l>\n</lg></p>\n\n<p>mākanda ity aśokādīnām upalakṣaṇam |</p>\n\n<p>manda-mārutasya, yathā-\n<lg>\n<l>bhṛśaṃ nipīto bujagāṅganābhir</l>\n<l>vinirgatas tad-garalena sākam |</l>\n<l>tad anyathā cet katham akṣiṇot tām</l>\n<l>adakṣiṇo dakṣiṇa-mātariśvā ||SRs_1.310||</l>\n</lg></p>\n\n<p>ṣaṭpada-svanasya, yathā-\n<lg>\n<l>madhuvratānāṃ mada-mantharāṇāṃ</l>\n<l>mantrair apūrvair iva mañjunādaiḥ |</l>\n<l>madhuśriyo mānavatī-janānāṃ</l>\n<l>māna-grahoccāṭanam ācaranti ||SRs_1.311||</l>\n</lg></p>\n\n<p>latā-maṇḍapasya, yathā-\n<lg>\n<l>eṣā pūgavanī praphulla-kusumā paryanta-cūta-drumā</l>\n<l>tan-madhye' pi sarovaraṃ nidhuvanāntānanda-mandānilam |</l>\n<l>tat-tīre kadalī-gṛhaṃ vilasitaṃ tasyāntare mallikā-</l>\n<l>vallī-maṇḍapam atra sā sunayanā tvan-mārgam avekṣate ||SRs_1.312||</l>\n</lg></p>\n\n<p>bhūgehasya, yathā-\n<lg>\n<l>kālāgarūdgāra-sugandhi-gandha-</l>\n<l>dhūpādhivāsāśraya-bhū-gṛheṣu |</l>\n<l>na tatrasur māgha-samīraṇebhyaḥ</l>\n<l>śyāmākucoṣmāśrayiṇaḥ pumāṃsaḥ ||SRs_1.313||</l>\n</lg></p>\n\n<p>dīrghikāyā, yathā-\netasmin mada-kala-mallikākṣa-pakṣa-\nvyādhūta-sphurad-uru-daṇḍa-puṇḍarīkāḥ |\nbāṣpāmbhaḥ paripatanodgamāntarāle\ndṛśantām avirahita-śriyo vibhāgāḥ ||SRs_1.314|| (mālatī-mādhava 9.14)</p>\n\n<p>jaladāravasya, yathā-\n<lg>\n<l>manasvinīnāṃ manaso' pi mānas</l>\n<l>tathāpanīto ghana-garjitena |</l>\n<l>yathopagūḍhāḥ prathitāgaso' pi</l>\n<l>kṣaṇaṃ vidagdhāḥ kupitā ivāsan ||SRs_1.315||</l>\n</lg></p>\n\n<p>atra jaladārava-grahaṇaṃ vidyud-ādīnām apy upalakṣaṇam | vidyuto, yathā-</p>\n\n<lg>\n<l>varṣāsu tāsu kṣaṇa-ruk-prakāśā-</l>\n<l>dgopāṅganā mādhavam āliliṅga |</l>\n<l>vidyuc ca sā vīkṣya tad-aṅga-śobhāṃ</l>\n<l>hrīṇeva tūrṇaṃ jaladaṃ jagāhe ||SRs_1.316||</l>\n</lg>\n\n<p>prāsāda-garbhasya, yathā-\n<lg>\n<l>gopānasī-saṃśrita-barhiṇeṣu</l>\n<l>kapota-pālī-stha-kapotakeṣu |</l>\n<l>prāsāda-garbheṣu rasādvitīyo</l>\n<l>reme payodānila-durgameṣu ||SRs_1.317||</l>\n</lg></p>\n\n<p>saṅgītasya, yathā-\n<lg>\n<l>mādhavo madhura-mādhavī-latā-</l>\n<l>maṇḍape paṭu-raṭan-madhuvrate |</l>\n<l>saṃjagau śravaṇa-cāru gopikā-</l>\n<l>māna-mīna-vaḍiśena veṇunā ||SRs_1.318||</l>\n</lg></p>\n\n<p>krīḍādrer, yathā-\nnīcair ākhyaṃ girim adhivases tatra viśrāma-hetos\ntvat-samparkāt pulakitam iva prauḍha-puṣpaiḥ kadambaiḥ |\nyaḥ puṇya-strī-rati-parimalodgāribhir nāgarāṇām\nuddāmāni prathayati śilā-veśmabhir yauvanāni ||SRs_1.319|| [me.dū. 1.26]</p>\n\n<p>sarito, yathā-\nathormi-mālonmada-rāja-haṃse\nrodho-latā-puṣpa-vahe sarayvāḥ |\nvihartum icchā vanitā-sakhasya\ntasyāmbhasi grīṣma-sukhe babhūva ||SRs_1.320|| (ra.vaṃ. 16.54)</p>\n\n<p>ity ādy anyad apy udāhāryam |</p>\n\n<p> --o)0(o--</p>\n\n<p>athānubhāvāḥ-</p>\n\n<p>ālambana-gatāś ceṣṭā anubhāvā vivakṣitāḥ |\nbhāvaṃ manogataṃ sākṣāt sva-hetuṃ vyañjayanti ye |\nte' nubhāvā iti khyātā bhrū-kṣepa-smitādayaḥ ||SRs_1.321|| 190\nte caturdhā citta-gātra-vāg-buddhyārambha-sambhavāḥ |\ntatra ca bhāvo hāvo helā śobhā kānti-dīptī ca ||SRs_1.322|| 191\nprāgalbhyaṃ mādhuryaṃ dhairyaudāryaṃ ca cittajā bhāvāḥ |\nnirvikārasya cittasya bhāvaḥ syād ādi-vikriyā ||SRs_1.323|| 192</p>\n\n<p>tatra bhāvaḥ, tathoktaṃ hi prāktanair api-</p>\n\n<p>cittasyāvikṛtiḥ sattvaṃ vikṛteḥ kāraṇe sati |\ntatrādyā vikriyā bhāvo bījasyādi-vikāravat ||SRs_1.324|| iti |\n(from Śāradatanaya's Bhāva-prakāśa)</p>\n\n<p>bhāvo, yathā mamaiva-\nbālā prasādhana-vidhau nidadhāti cittaṃ\ndattādarā pariṇaye maṇi-putrikāṇām |\nsā śaṅkate nija-sakhī-jana-manda-hāsair\nālakṣyate tad iha bhāvanavāvatāraḥ ||SRs_1.325|| (above 1.154)</p>\n\n<p>atra pūrvaṃ śaiśavena rasānabhijñasya cittasya prasādhana-vidhitsā-pāñcālikā-pariṇayādara-sakhī-jana-hāsa-śaṅkādīnāṃ tat-prathamam eva sambhūtatvād bhāvaḥ |</p>\n\n<p>atha hāvaḥ-\ngrīvā-recaka-saṃyukto bhrū-netrādi-vilāsa-kṛt |\nbhāva īṣat-prakāśo yaḥ sa hāva iti kathyate ||SRs_1.326|| 193</p>\n\n<p>yathā-\n<lg>\n<l>dhātrī-vacobhir dhvani-marma-garbhaiḥ</l>\n<l>kṣaṇaṃ saroṣa-smita-mātta-lajjā |</l>\n<l>pāñcālikā-dvandvam ayojayat sā</l>\n<l>sambandhinī svasya sakhī-janasya ||SRs_1.327||</l>\n</lg></p>\n\n<p>atra citta-vikārāṇāṃ roṣa-harṣa-lajjādīnāṃ kuṭilekṣaṇa-smita-natānanatvādibhir īṣat-prakāśanād ayaṃ hāvaḥ |</p>\n\n<p>atha helā-\nnānā-vikāraiḥ suvyaktaḥ śṛṅgārākṛti-sūcakaiḥ |\nhāva eva bhaved dhelā lalitābhinayātmikā ||SRs_1.328|| 194</p>\n\n<p>yathā-\nvivṛṇvatī śaila-sutā bhāvam aṅgaiḥ\nsphurad bāla-kadamba-kalpaiḥ |\nsācīkṛtā cārutareṇa tasthau\nmukhena paryasta-vilocanena ||SRs_1.329|| [ku.saṃ. 3.68]</p>\n\n<p>atra romāñca-mukha-sācīkaraṇa-paryasta-vilocanatvādi-vikāraiś citta-vyāpārasyātiprakāśatvena helā |</p>\n\n<p>tatra śobhā--\nsā śobhā rūpa-bhogādyair yat syād aṅga-vibhūṣaṇam ||SRs_1.330|| 195ab</p>\n\n<p>yathā-\n<lg>\n<l>aśithila-parirambhād ardha-śiṣṭāṅga-rāgām</l>\n<l>avirata-rata-vegād aṃsa-lamboru-cūlīm |</l>\n<l>uṣas i śayana-gehād uccalantīṃ skhalantīṃ</l>\n<l>kara-tala-dhṛta-nīvīṃ kātarākṣīṃ bhajāmaḥ ||SRs_1.331||</l>\n</lg></p>\n\n<p>atha kāntiḥ--\nśobhaiva kāntir ākhyātā manmathāpyāyanojjvalā ||SRs_1.332|| 195cd</p>\n\n<p>yathā-\n<lg>\n<l>uttiṣṭhantyā ratānte bharam uragapatau pāṇinaikena kṛtvā</l>\n<l>dhṛtvā cānyena vāsaḥ śithilita-kavarī-bhāram aṃse vahantyāḥ |</l>\n<l>bhūyas tat-kāla-kānti-dviguṇita-surata-prītinā śauriṇā vaḥ</l>\n<l>śayyām āliṅgya nītaṃ vapur alasa-lasad-bāhu lakṣmyāḥ punātu ||SRs_1.333||</l>\n</lg></p>\n\n<p>(veṇī-saṃhāra 1.3)</p>\n\n<p>atra pūrva-ratānta-janitāyā vapuḥ-kānter uttara-ratārambha-hetutvān manmathāpyāyakatvam |</p>\n\n<p>atha dīptiḥ--\nkāntir eva vayo-bhoga-deśa-kāla-guṇādibhiḥ |\nuddīpitātivistāraṃ yātā ced dīptir ucyate ||SRs_1.334|| 196</p>\n\n<p>yathā-\nyatra strīṇāṃ priyatama-bhujocchvāsitāliṅgitānām\naṅga-glāniṃ surata-janitāṃ tantu-jālāvalambāḥ |\ntvat-saṃrodhāpagama-viśadaś candra-pādair niśīthe\nvyālumpanti sphuṭa-jala-lava-syandinaś candra-kāntāḥ ||SRs_1.335|| [meghadūta 2.9]</p>\n\n<p>atra priyatamāliṅgana-saudha-jyotsnādi-guṇaiḥ surata-glāni-vyālopanād uttara-suratotsāha-rūpā dīptiḥ pratīyate |</p>\n\n<p>atha prāgalbhyam--\nniḥśaṅkatvaṃ prayogeṣu prāgalbhyaṃ parikīrtyate ||SRs_1.336|| 197ab</p>\n\n<p>śiṣyatāṃ nidhuvanopadeśinaḥ\nśaṅkarasya rahasi prapannayā |\nśikṣitaṃ yuvati-naipuṇaṃ tayā\nyat tad eva guru-dakṣiṇī-kṛtam ||SRs_1.337|| [ku.saṃ. 8.17]</p>\n\n<p>atra guru-dakṣiṇī-kṛtam ity anena pratikaraṇa-rūpaṃ prāgalbhyaṃ pratīyate |</p>\n\n<p>atha mādhuryam--\nmādhuryaṃ nāma ceṣṭānāṃ sarvāvasthāsu mārdavam ||SRs_1.338|| 197cd</p>\n\n<p>yathā-\n<lg>\n<l>vāmaṃ sandhi-stimita-valayaṃ nyasya hastaṃ nitambe</l>\n<l>kṛtvā śyāmāviṭapa-sadṛśaṃ srasta-muktaṃ dvitīyam |</l>\n<l>pādāṅguṣṭhālulita-kusume kuṭṭime pātitākṣaṃ</l>\n<l>nṛttād asyāḥ sthitam atitarāṃ kāntam ṛjvāyatārdham ||SRs_1.339||</l>\n</lg></p>\n\n<p>(mālavikāgni-mitram 2.6)</p>\n\n<p>atra pādāṅguṣṭhena kusuma-lolanādi-kriyāṇāṃ nṛttānta-pariśrāntāv api cārutvān[*4] mādhuryam |\n[*4] Note that cārutā, as found in Ujjvala-nīlamaṇi, is the word used here in the place of mārdava.</p>\n\n<p>atha dhairyam-\nsthirā cittonnatir yā tu tad dhairyam iti saṃjñitam ||SRs_1.340|| 198ab</p>\n\n<p>yathā-\natha viśvātmane gaurī sandideśa mithaḥ sakhīm |\ndātā me bhūtbhṛtāṃ nāthaḥ pramāṇīkriyatām iti ||SRs_1.341|| [ku.sam. 6.1]</p>\n\n<p>atha audāryam-\naudāryaṃ vinayaṃ prāhuḥ sarvāvasthānugaṃ budhāḥ ||SRs_1.342|| 198cd</p>\n\n<p>yathā-\nkalyāṇa-buddher athavā tavāyaṃ\nna kāma-cāro mayi śaṅkanīyaḥ |\nmamaiva janmāntara-pātakānāṃ\nvipāka-visphūrjathur aprasahyaḥ ||SRs_1.343|| (ra.vaṃ. 14.62)</p>\n\n<p>atrānaparādhe' pi niṣkāsayato rāmasyānupālambhāt sītāyā audāryaṃ pratīyate | sarvāvasthā-samatvāviditeṅgitākāratva-rūpayor lakṣaṇayoś citta-dhairya evāntarbhūtatvāt bhoja-rāja-lakṣitau sthairya-gāmbhīrya-rūpāv anyau dvau cittārambhau cāsmad-ukte dhairya evāntarbhūtāv iti daśaiva cittārambhāḥ |</p>\n\n<p>atha gātrārambhāḥ-\nlīlā vilāso vicchittir vibhramaḥ kilakiñcitam |\n<l>moṭṭāyitaṃ kuṭṭamitaṃ bibboko lalitaṃ tathā | 199</l>\n<l>vihṛtaṃ ceti vijñeyā yoṣitāṃ daśa gātrajāḥ ||SRs_1.344||</l></p>\n\n<p>tatra līlā-\n<l>priyānukaraṇaṃ yat tu madhurālāpa-pūrvakaiḥ | 200</l>\n<l>ceṣṭitair gatibhir vā syāt sā līleti nigadyate ||SRs_1.345||</l></p>\n\n<p>yathā-\nduṣṭa-kāliya tiṣṭhādya kṛṣṇo' ham iti cāparā |\nbāhum āsphoṭya kṛṣṇasya līlā-sarvasvam ādade ||SRs_1.346|| [vi.pu. 5.13.27]</p>\n\n<p>atha vilāsaḥ-\n<l>priya-samprāpti-samaye bhrū-netrānana-karmaṇām | 201</l>\n<l>tātkāliko viśeṣo yaḥ sa vilāsa itīritaḥ ||SRs_1.347||</l></p>\n\n<p>yathā-\n<lg>\n<l>bālā sakhī-tanu-latāntaritā bhavantam</l>\n<l>ālokya mugdha-madhurair alasair apāṅgaiḥ |</l>\n<l>siṃha-kṣamā-ramaṇa cittaja-mohanāstrair</l>\n<l>lakṣmīr abhitti-likhiteva ciraṃ samāste ||SRs_1.348||</l>\n</lg></p>\n\n<p>atha vicchittiḥ-\nākalpa-kalpanālpāpi vicchittir atikānti-kṛt ||SRs_1.349|| 202</p>\n\n<p>yathā-\n<lg>\n<l>ālolair avagamyate madhukaraiḥ keśeṣu mālya-grahaḥ</l>\n<l>kāntiḥ kāpi kapolayoḥ prathayate tāmbūlam antargatam |</l>\n<l>aṅgānām anumīyate parimalair ālepana-prakriyā</l>\n<l>veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ ||SRs_1.350||</l>\n</lg></p>\n\n<p>atha vibhramaḥ-\npriyā-gamana-velāyāṃ madanāveśa-sambhramāt |\nvibhramo' ṅgada-hārādi-bhūṣā-sthāna-viparyayaḥ ||SRs_1.351|| 203</p>\n\n<p>yathā-\n<lg>\n<l>cakāra kācit sita-candanāṅke</l>\n<l>kāñcī-kalāpaṃ stana-bhāra-yugme |</l>\n<l>priyaṃ prati preṣita-dṛṣṭir anyā</l>\n<l>nitamba-bimbe ca babandha hāram ||SRs_1.352||</l>\n</lg></p>\n\n<p>atha kilakiñcitam-\nśoka-roṣāśru-harṣādeḥ saṅkaraḥ kila-kiñcitam ||SRs_1.353|| 204ab</p>\n\n<p>yathā-\n<lg>\n<l>dattaṃ śrutaṃ dyūta-paṇaṃ sakhībhyo</l>\n<l>vivakṣati preyasi kuñcita-bhrūḥ |</l>\n<l>kaṇṭhaṃ karābhyām avalambya tasya</l>\n<l>mukhaṃ pidhatte sma kapolakena ||SRs_1.354||</l>\n</lg></p>\n\n<p>yathā vā-\n<lg>\n<l>rati-krīḍā-dyūte katham api samāsādya samayaṃ</l>\n<l>mayā labdhe tasyāḥ kvaṇita-kala-kaṇṭhārdham adhare |</l>\n<l>kṛta-bhrū-bhaṅgāsau prakaṭita-vilakṣārdha-rudita-</l>\n<l>smita-krodhodbhrāntaṃ punar api vidadhyān mayi mukham ||SRs_1.355||</l>\n</lg></p>\n\n<p>(dhanikasya avalokaḥ to da.rū. 2.39)</p>\n\n<p>atha moṭṭāyitam-\nsvābhilāṣa-prakaṭam moṭṭāyitam itīritam ||SRs_1.356|| 204</p>\n\n<p>yathā mamaiva-\n<lg>\n<l>ākarṇya karṇa-yugalaika-rasāyanāni</l>\n<l>tanvyā priyasya gaditāni sakhī-kathāsu |</l>\n<l>ālola-kaṅkaṇa-jhaṇatkaraṇābhirāmam</l>\n<l>āvellite bhuja-late lalitāṅga-bhaṅgam ||SRs_1.357||</l>\n</lg></p>\n\n<p>atha kuṭṭamitam-\nkeśādharādi-grahaṇe modamāne' pi mānase |\nduḥkhiteva bahiḥ kupyed yatra kuṭṭamitaṃ hi tat ||SRs_1.358|| 205</p>\n\n<p>yathā--\npāṇi-pallava-vidhūnanam antaḥ-\nśītkṛtāni nayanārdha-nimeṣāḥ |\nyoṣitāṃ rahasi gadgada-vācām\nastratām upayayur madanasya ||SRs_1.359|| [kirāṭa 9.50]</p>\n\n<p>atra rahasīti sāmānya-sūcitānāṃ keśādhara-grahaṇādīnāṃ kārya-bhūtaiḥ pāṇi-pallava-vidhūnana-sītkṛtādibhir bahir eva kopasya pratīyamānatvāt kuṭṭamitam |</p>\n\n<p>atha bibbokaḥ-\niṣṭe' py anādaro garvān mānād bibboka īritaḥ ||SRs_1.360|| 206ab</p>\n\n<p>garvād, yathā-\n<lg>\n<l>puṃsānunītā śata-sāma-vādair</l>\n<l>garvān nirīheva cucumba kācit |</l>\n<l>arthānabhīṣṭān api vāma-śīlāḥ</l>\n<l>striyaḥ parārthān iva kalpayanti ||SRs_1.361||</l>\n</lg></p>\n\n<p>mānād, yathā-\nnirvibhujya daśana-cchadaṃ tato\nvāci bhartur avadhīraṇā-parā |\nśaila-rāja-tanayā samīpagām\nālalāpi vijayām ahetukam ||SRs_1.362|| [ku.saṃ. 8.49]</p>\n\n<p>atra sandhyā-nimittaṃ mānād anādareṇa bibbokaḥ |</p>\n\n<p>atha lalitam-\n<l>vinyāsa-bhaṅgi-raṅgānāṃ bhrū-vilāsa-manoharāḥ |206</l>\n<l>sukumārā bhaved yatra lalitaṃ tad-udīritam ||SRs_1.363||</l></p>\n\n<p>yathā-\n<lg>\n<l>caraṇa-kamala-kāntyā dehalīm arcayantī</l>\n<l>kanaka-maya-kavāṭaṃ pāṇinā kampayantī |</l>\n<l>kuvalaya-mayam akṣṇā toraṇaṃ pūrayantī</l>\n<l>varatanur iyam āste mandirasyeva lakṣmīḥ ||SRs_1.364||</l>\n</lg></p>\n\n<p>atha vihṛtam-\n<l>īrṣyayā māna-lajjābhyāṃ na dattaṃ yogyam uttaram | 207</l>\n<l>kriyayā vyajyate yatra vihṛtaṃ tad udīritam ||SRs_1.365||</l></p>\n\n<p>īrṣyayā, yathā-\n<lg>\n<l>tathāgatāyāṃ parihāsa-pūrvaṃ</l>\n<l>sakhyāṃ sakhī vetra-bhṛd ābabhāṣe |</l>\n<l>ārye vrajāvo' nyata ity athaināṃ</l>\n<l>vadhūr asūyākuṭilaṃ dadarśa ||SRs_1.366||</l>\n</lg></p>\n\n<p>atra na vrajāva ity uttaram adattvā kuṭila-darśanenaiva vyañjanād vihṛtam |</p>\n\n<p>mānena, yathā-\n<lg>\n<l>adyāpi tan-manasi samparivartate me</l>\n<l>rātrau mayi kṣutavati kṣiti-pāla-putryā |</l>\n<l>jīveti maṅgala-vacaḥ parihṛtya roṣāt</l>\n<l>karṇe' rpitaṃ kanaka-patram anālapantyā ||SRs_1.367||</l>\n</lg></p>\n\n<p>[caura-pañcāśikā 11]</p>\n\n<p>lajjayā, yathā-\napy avastuni kathā-pravṛttaye\npraśna-tatparam anaṅga-śāsanam |\nvīkṣitena parigṛhya pārvatī\nmūrdha-kampamayam uttaraṃ dadau ||SRs_1.368|| [ku.saṃ. 8.6]</p>\n\n<l>itthaṃ śrī-siṃha-bhūpena sattvālaṅkāra-śālinā | 208</l>\n<l>kathitāḥ sattvajāḥ strīṇām alaṅkārās tu viṃśatiḥ ||SRs_1.369||</l>\n\n<l>sattvād daśaiva bhāvādyā jātā līlādayas tu na | 209</l>\n<l>ato hi viṃśatir bhāvāḥ sāttvikā iti nocitam ||SRs_1.370||</l>\n\n<l>yujyate sāttvikatvaṃ ca bhāvādi-sahacāriṇaḥ | 210</l>\n<l>līlādi-daśakasyāpi chatri-nyāya-balāt sphuṭam ||SRs_1.371||</l>\n\n<l>bhojena krīḍitaṃ kelir ity anyau gātrajau smṛtau | 211</l>\n<l>ato viṃśatir ity atra saṅkhyeyaṃ nopapadyate ||SRs_1.372||</l>\n\n<p>tathā hi lakṣitam anenaiva ca-\nkrīḍitaṃ kelir ity anyau gātrārambhāv udāhṛtau |\nbālya-yauvana-kaumāra-sādhāraṇa-vihāra-bhāk |\nviśeṣaḥ krīḍitaṃ kelis tad eva dayitāśrayam ||SRs_1.373|| iti |</p>\n\n<p>udāhṛtaṃ ca | krīḍitaṃ, yathā-\nmandākinī-saikata-vedikābhiḥ\nsā kandukaiḥ kṛtrima-putrakaiś ca |\nreme muhur madhya-gatā sakhīnāṃ\nkrīḍā-rasaṃ nirviśatīva bālye ||SRs_1.374|| [ku.saṃ. 7.29]</p>\n\n<p>kelir, yathā-\nvyapohituṃ locanato mukhānilair\napārayantaṃ kila puṣpajaṃ rajaḥ |\npayodhareṇorasi kācid unmanāḥ\npriyaṃ jaghānonnata-pīvara-stanī ||SRs_1.375|| [kirāṭa 8.19] iti |</p>\n\n<l>atrocyate bhāva-tattva-vedinā siṃha-bhūbhujā | 212</l>\n<l>ādyaḥ prāg eva bhāvādi-samutpatteś ca śaiśave ||SRs_1.376||</l>\n\n<l>kanyā-vinoda-mātratvād anubhāveṣu neṣyate | 213</l>\n<p>prema-visrambha-mātratvān nānyasyāpy anubhāvatā |\nato viṃśatir ity eṣā saṅkhyā saṅkhyāvatāṃ matā ||SRs_1.377|| 214</p>\n\n<p>atha pauruṣa-sāttvikāḥ-\nśobhā vilāso mādhuryaṃ dhairyaṃ gāmbhīryam eva ca |\nlalitaudārya-tejāṃsi sattva-bhedās tu pauruṣāḥ ||SRs_1.378|| 215</p>\n\n<p>tatra śobhā-\nnīce dayādhike spardhā śauryotsāhau ca dakṣatā |\nyatra prakaṭatāṃ yānti sā śobheti prakīrtitā ||SRs_1.379|| 216</p>\n\n<p>nīce dayādhike spardhā, yathā-\n<lg>\n<l>kṣudrāḥ santrāsam enaṃ vijahitaharayo bhinna-śakrebha-kumbhā</l>\n<l>yuṣmad-gātreṣu lajjāṃ dadhati paramam amī sāyakāḥ sampatantaḥ |</l>\n<l>saumitre tiṣṭha pātraṃ tvam api na hi ruṣāṃ nanv ahaṃ meghanādaḥ</l>\n<l>kiñcid bhrū-bhaṅga-līlā-niyamita-jaladhiṃ rāmam anveṣayāmi ||SRs_1.380||</l>\n</lg></p>\n\n<p>(hanuman-nāṭake 12.2)</p>\n\n<p>atra prathamārdhe kṣudra-kapi-viṣaye dayā, uttarārdhe rāma-viṣayā spardhā cendrajitaḥ pratīyate | śaurye sattva-sāraḥ | utsāhaḥ sthairyam | dakṣatā kṣipra-kāritvam | eṣāṃ nāyaka-guṇa-nirūpaṇāvasara evodāharaṇāni darśitāni |</p>\n\n<p>atha vilāsaḥ-\nvṛṣabhasyeva gambhīrā gatir dhīraṃ ca darśanam |\nsasmitaṃ ca vaco yatra sa vilāsa itīritaḥ ||SRs_1.381|| 217</p>\n\n<p>gambhīra-gamanaṃ, yathā-\ntān arghyān arghyam ādāya dūraṃ pratyudyayau giriḥ |\nnamayan sāra-gurubhiḥ pāda-nyāsair vasundharām ||SRs_1.382|| [ku.saṃ. 6.50]</p>\n\n<p>dhīra-dṛṣṭir, yathā-\n<lg>\n<l>tat gambhīraṃ vinivartitena</l>\n<l>prabhāta-paṅkeruha-bandhureṇa |</l>\n<l>apaśyad akṣṇā madhumātmajanmā</l>\n<l>pratyābabhāṣe sa ca daitya-dūtam ||SRs_1.383||</l>\n</lg></p>\n\n<p>sasmitaṃ vaco, yathā-\ndyotitāntaḥ-sabhaiḥ kunda-kuḍmalāgra-dataḥ smitaiḥ |\nsnapitevābhavat tasya śuddha-varṇā sarasvatī ||SRs_1.384|| (māgha. 2.7)</p>\n\n<p>atha mādhuryam-\ntan mādhuryaṃ yatra ceṣṭā-dṛṣṭy-ādeḥ spṛhaṇīyatā ||SRs_1.385|| 218ab</p>\n\n<p>||SRs_1.386|| MISSING</p>\n\n<p>yathā-\nṛjutāṃ nayataḥ smarāmi te\nśaram utsaṅga-niṣaṇṇa-dhanvanaḥ |\nmadhunā saha sasmitāṃ kathāṃ\nnayanopānta-vilokitaṃ ca yat ||SRs_1.387|| [ku.saṃ. 4.23]</p>\n\n<p>dhairya-gāmbhīrye tu nāyaka-guṇa-varṇanāvasara evokte |</p>\n\n<p>atha lalitam-\nśṛṅgāra-pracurā ceṣṭā yatra tal lalitaṃ bhavet ||SRs_1.388|| 218cd</p>\n\n<p>yathā-\n<lg>\n<l>kapole jānakyāḥ karikala-bhadanta-dyuti-muṣi</l>\n<l>smara-smeraṃ gaṇḍoḍḍamara-pulakaṃ vaktra-kamalam |</l>\n<l>muhuḥ paśyan śṛṇvan rajanicara-senā-kalakalaṃ</l>\n<l>jaṭājūṭa-granthiṃ draḍhayati raghūṇāṃ parivṛḍhaḥ ||SRs_1.389||</l>\n</lg></p>\n\n<p>(hanuman-nāṭake 1.19)</p>\n\n<p>audārya-tejasor api nāyaka-prasaṅga eva lakṣaṇodāharaṇe prokte |</p>\n\n<p>atra gāmbhīrya-dhairye dve cittaje gātrajāḥ pare |\neke sādhāraṇān etān menire citta-gātrayoḥ ||SRs_1.390|| 219</p>\n\n<p>atha vāg-ārambhāḥ-\nālāpaś ca vilāpaś ca saṃlāpaś ca pralāpakaḥ |\nanulāpāpalāpau ca sandeśaś cātideśakaḥ ||SRs_1.391|| 220\nnirdeśaś copadeśaś cāpadeśo vyapadeśakaḥ |\nevaṃ dvādaśadhā proktā kīrtitā vāg-ārambhā vicakṣaṇaiḥ ||SRs_1.392|| 221</p>\n\n<p>tatra ālāpaḥ-\ntatrālāpaḥ priyoktiḥ syāt ||SRs_1.393|| 222a</p>\n\n<lg>\n<l>yathā mamaiva-</l>\n<l>kas te vākyāmṛtaṃ tyaktvā śṛṇoty anya-giraṃ budhaḥ |</l>\n<l>sahakāra-rasaṃ tyaktvā nimbaṃ cumbati kiṃ śukaḥ ||SRs_1.394||</l>\n</lg>\n\n<p>yathā vā-\n<lg>\n<l>dhatse dhātur madhupa kamale saukhyam adhyāsikāyāṃ</l>\n<l>mugdhākṣīṇāṃ vahasi mṛdhunā kuntalenopamānam |</l>\n<l>cāpe kiṃ ca vrajasi guṇatāṃ śambarāreḥ kim anyat</l>\n<l>pūjā-puṣpaṃ bhavati bhavato bhukta-śeṣaṃ surāṇām ||SRs_1.395||</l>\n</lg></p>\n\n<p>atha vilāpaḥ-\nvilāpo duḥkhajaṃ vacaḥ ||SRs_1.396|| 222b</p>\n\n<p>yathā-\nsītāṃ sva-hastena vane vimoktuṃ\nśrotuṃ ca tasyāḥ paridevitāni |\nsukhena laṅkā-samare mṛtaṃ mām\najīvayan mārutir ātta-vairaḥ ||SRs_1.397|| [ha.nā. 14.91]</p>\n\n<p>atha saṃlāpaḥ-\nukti-pratyuktimad-vākyaṃ saṃlāpa iti kīrtitam ||SRs_1.398|| 222cd</p>\n\n<p>yathā-\n<lg>\n<l>bhikṣāṃ pradehi lalitotpala-patra-netre</l>\n<l>puṣpiṇy ahaṃ khalu surāsura-vandanīya |</l>\n<l>bāle tathā yadi phalaṃ tvayi vidyate me</l>\n<l>vākyair alaṃ phala-bhug īśa paro' sti yāhi ||SRs_1.399||</l>\n</lg></p>\n\n<p>atha pralāpaḥ--\nvyarthālāpaḥ pralāpaḥ syāt ||SRs_1.400|| 223a</p>\n\n<p>yathā-\n<lg>\n<l>mukhaṃ tu candra-pratimaṃ timaṃ timaṃ</l>\n<l>stanau ca pīnau kaṭhinau ṭhinau ṭhinau |</l>\n<l>kaṭir viśālā rabhasā bhasā bhasā</l>\n<l>aho vicitraṃ taruṇī ruṇī ruṇī ||SRs_1.401||</l>\n</lg></p>\n\n<p>atha anulāpaḥ-\nanulāpo muhur vacaḥ ||401|| 223b</p>\n\n<p>yathā-\n<lg>\n<l>tamas tamo nahi nahi mecakāḥ kacāḥ</l>\n<l>śaśī śaśī nahi nahi dṛk-sukhaṃ mukham |</l>\n<l>late late nahi nahi sundarau karau</l>\n<l>nabho nabho nahi nahi cāru madhyamam ||SRs_1.402||</l>\n</lg></p>\n\n<p>athāpalāpaḥ-\napalāpas tu pūrvoktasyānyathā yojanaṃ bhavet ||SRs_1.403|| 223cd</p>\n\n<p>yathā-\ntvam rukmiṇī tvaṃ khalu satyabhāmā\nkim atra gotra-skhalanaṃ mameti | prasādayan vyāja-padena rādhāṃ\n<l>punātu devaḥ puruṣottamo vaḥ ||SRs_1.404||</l></p>\n\n<p>atra nāyikā-vācakayoḥ rukmiṇī-satyabhāmā-padayoḥ pūrvoktayoḥ suvarṇavattva-satya-kopatva-lakṣaṇenārthena yojanād apalāpaḥ |</p>\n\n<p>atha sandeśaḥ-\nsandeśas tu proṣitasya sva-vārtā-preṣaṇaṃ bhavet ||SRs_1.405|| 224ab</p>\n\n<p>yathā-\netasmān māṃ kuśalinam abhijñāna-dānād viditvā\nmā kaulīnād asita-nayane mayy aviśvāsinī bhūḥ |\nsnehān āhuḥ kim api virahe dhvaṃsinas te tv abhogād\niṣṭe vastuny upacita-rasāḥ prema-rāśī-bhavanti ||SRs_1.406|| [me.dū. 2.52]</p>\n\n<p>atha atideśaḥ-\nso' tideśo mad-uktāni tad-uktānīti yad vacaḥ ||SRs_1.407|| 224cd</p>\n\n<p>yathā-\n<lg>\n<l>tanayāṃ tava yācate harir</l>\n<l>jagad-ātmā puruṣottamaḥ svayam |</l>\n<l>giri-gahvara-śabda-saṃnibhāṃ</l>\n<l>giram asmākam avehi vāridhe ||SRs_1.408||</l>\n</lg></p>\n\n<p>atha nirdeśaḥ-\nnirdeśas tu bhavet so' yam aham ity ādi-bhāṣaṇam ||SRs_1.409|| 225ab</p>\n\n<p>yathā-\nete vayam amī dārāḥ kanyeyaṃ kula-jīvitam |\nbrūta yenātra vaḥ kāryam anāsthā bāhya-vastuṣu ||SRs_1.410|| [ku.saṃ. 6.63]</p>\n\n<p>atha upadeśaḥ-\nyatra śikṣārtha-vacanam upadeśaḥ sa ucyate ||SRs_1.411|| 225</p>\n\n<p>yathā-\n<lg>\n<l>anubhavata dattaṃ vittaṃ</l>\n<l>mānyaṃ mānayata sajjanaṃ bhajata |</l>\n<l>atiparuṣa-pavana-vilulita-</l>\n<l>dīpa-śikhā-cañcalā lakṣmīḥ ||SRs_1.412||</l>\n</lg></p>\n\n<p>atha apadeśaḥ-\nanyārtha-kathanaṃ yatra so' padeśa itīritaḥ ||SRs_1.413|| 226ab</p>\n\n<p>yathā-\n<lg>\n<l>kośa-dvandvam iyaṃ dadhāti nalinī kādamba-cañcu-kṣataṃ</l>\n<l>dhatte cūta-latā navaṃ kisalayaṃ puṃskokilāsvāditam |</l>\n<l>ity ākarṇya mithaḥ sakhī-jana-vacaḥ sā dīrghikāyās taṭe</l>\n<l>celānte tirodadhe stana-taṭaṃ bimbādharaṃ pāṇinā ||SRs_1.414||</l>\n</lg></p>\n\n<p>atha vyapadeśaḥ-\nvyājenātmābhilāṣoktir yatrāyaṃ vyapadeśakaḥ ||SRs_1.415|| 226cd\nyathā-\nahiṇa-vamahulolubo tumaṃ\ntaha paricuṃbia cūda-mañjariṃ |\nkamala-basai-metta-ṇibbudo\nmahara bihmarido' si ṇaṃ kahaṃ ||SRs_1.416|| [saku. 5.1]</p>\n\n<p> [asya chāyā-\n<lg>\n<l>abhinava-madhu-lolupas tvaṃ</l>\n<l>tathā paricumbya cūta-mañjarīm |</l>\n<l>kamala-vasati-mātra-nirvṛto</l>\n<l>madhukara vismṛto' syenāṃ katham ||]</l>\n</lg></p>\n\n<p> --o)0(o--</p>\n\n<p>atha buddhy-ārambhāḥ-\n<l>buddhy-ārambhās tathā proktā rīti-vṛtti-pravṛttayaḥ ||SRs_1.417||</l></p>\n\n<p>tatra rītiḥ |\n<l>rītiḥ syāt pada-vinyāsa-bhaṅgī sā tu tridhā matā | 227</l>\n<l>komalā kaṭhinā miśrā ceti syāt tatra komalā ||SRs_1.418||</l></p>\n\n<l>dvitīya-turya-varṇair yā svalpair vargeṣu nirmitā | 228</l>\n<l>alpa-prāṇākṣara-prāyā daśa-prāṇa-samanvitā ||SRs_1.419||</l>\n\n<l>samāsa-rahitā svalpaiḥ samāsair vā vibhūṣitā | 229</l>\n<l>vidarbha-jana-hṛdyatvāt sā vaidarbhīti kathyate ||SRs_1.420||</l>\n\n<p>mahā-praṇavārṇālpatvam alpa-prāṇākṣara-prāyatvaṃ ca, yathā mamaiva-</p>\n\n<p>utphulla-gaṇḍa-yugam udgata-manda-hāsam\nudvela-rāgam urarīkṛta-kāma-tantram |\nhastena hastam avalambya kadā nu seve\nsaṃlāpa-rūpam amṛtaṃ sarasīruhākṣyāḥ ||SRs_1.421|| [ku. 3.4]</p>\n\n<p>samāsa-rāhityaṃ, yathā-\natha yantāram ādiśya dhuryān viśrāmayeti saḥ |\ntām avāropayat patnīṃ rathād avatatāra ca ||SRs_1.422|| [raghu. 1.54]</p>\n\n<p>daśa-prāṇās tu-\n<l>śleṣaḥ prasādaḥ samatā mādhuryaṃ sukumāratā | 230</l>\nartha-vyaktir udāratvam ojaḥ kānti-samādhayaḥ |\nete vaidarbha-mārgasya prāṇā daśa guṇāḥ smṛtāḥ ||SRs_1.423|| 231</p>\n\n<p>tatra śleṣaḥ-\nkevalālpa-prāṇa-varṇa-pada-sandarbha-lakṣaṇam |\nśaithilyaṃ yatra na spṛṣṭaṃ sa śleṣaḥ samudāhṛtaḥ ||SRs_1.424|| 232</p>\n\n<p>yathā mamaiva utphulla-gaṇḍa-yugam [ku. 3.4][*5] ity ādau śliṣṭa-varṇa-miśrita-bandhatvāt śleṣaḥ |\n[*5] Quoted just above.</p>\n\n<p>atha prasādaḥ-\nprasiddhārtha-padatvaṃ yat sa prasādo nigadyate ||SRs_1.425|| 233ab</p>\n\n<p>yathā utphulla-gaṇḍa-yugam [ku. 3.4] ity atra padānām akleśenaivārtha-bodhana-sāmarthyāt prasādaḥ |</p>\n\n<p>atha samatā-\n<l>bandha-vaiṣamya-rāhityaṃ samatā pada-gumphane | 233cd</l>\nbandho mṛduḥ sphuṭo miśra iti tredhā sa nigadyate ||SRs_1.426|| 234ab</p>\n\n<p>tatra mṛdu-varṇa-bandhasya samatā, yathā-</p>\n\n<lg>\n<l>caraṇa-kamala-kāntyā dehalīm arcayantī</l>\n<l>kanaka-maya-kavāṭaṃ pāṇinā kampayantī |</l>\n<l>kuvalayamayam akṣṇā toraṇaṃ pūrayantī</l>\n<l>vara-tanur iyam āste mandirasyeva lakṣmīḥ ||SRs_1.427||</l>\n</lg>\n\n<p>atra mṛdu-varṇa-prāya-bandhasya nirvyūḍhatvān mṛdu-bandha-samatā |</p>\n\n<p>sphuṭa-bandha-samatā, yathā-\nmadhurayā madhu-bodhita-mādhavī-\nmadhu-samṛddhi-samedhita-medhayā |\nmadhukarāṅganayā muhur unmada-\ndhvani-bhṛtānibhṛtākṣaram ujjage ||SRs_1.428|| [māghe 6.20]</p>\n\n<p>atra sphuṭa-varṇa-prāya-bandhasya nirvyūḍhatvāt sphuṭa-bandha-samatā |</p>\n\n<p>miśra-bandha-samatā, yathā utphulla-gaṇḍa-yugam [ku. 3.4] ity ādau | atra miśrī-bhūta-mṛdu-sphuṭa-varṇa-bandhasya nirvāhād miśra-bandha-samatā |</p>\n\n<p>atha mādhuryam-\ntan mādhuryaṃ bhaved yatra śabde' rthe ca sphuṭo rasaḥ ||SRs_1.429|| 234cd</p>\n\n<p>yathā utphulla-gaṇḍa-yugam [ku. 3.4] ity atra śabdārthayoḥ śṛṅgāra-parivāhitvena mādhuryam |</p>\n\n<p>atha sukumāratā-\nyad aniṣṭhura-varṇatvaṃ saukumāryaṃ tad ucyate ||SRs_1.430|| 235ab</p>\n\n<p>yathā utphulla-gaṇḍa-yugam [ku. 3.4] udgata-manda-hāsam ity atra saṃyuktākṣara-sadbhāve' py aniṣṭhuratvāt saukumāryam |</p>\n\n<p>atha artha-vyaktiḥ-\n<l>śrūyamāṇasya vākyasya vinā śabdāntara-spṛhām | 235cd</l>\narthāvagamakatvaṃ yad artha-vyaktir iyaṃ matā ||SRs_1.431|| 236ab</p>\n\n<p>yathā utphulla-gaṇḍa-yugam [ku. 3.4] ity atra sarveṣāṃ padānām adhyāhāraya-pada-nirākāṅkṣatayā artha-vyaktiḥ |</p>\n\n<p>atha udāratvam-\nukte vākye guṇotkarṣa-pratibhānam udāratā ||SRs_1.432|| 236cd</p>\n\n<p>yathā utphulla-gaṇḍa-yugam [ku. 3.4] ity atrānyonyānurāgotkarṣa-pratibhānād udāratvam |</p>\n\n<p>atha ojaḥ-\nsamāsa-bahulatvaṃ yat tad ojaḥ iti gīyate ||SRs_1.433|| 237ab\nyathā utphulla-gaṇḍa-yugam [ku. 3.4] ity atra yathocita-samāsa-bāhulyād ojaḥ |</p>\n\n<p>atha kāntiḥ-\n<l>loka-sthitim anullaṅghya hṛdyārtha-pratipādanam | 237cd</l>\nkāntiḥ syād dvividhā khyātā vārtāyāṃ varṇanāsu ca ||SRs_1.434|| 238ab</p>\n\n<p>vārtā nāma kuśala-praśna-pūrvikā saṅkathā | tatra yathā-\n<lg>\n<l>paridhauta-bhavat-padāmbunā nava-candrātapa-śītalena me |</l>\n<l>api santata-marma-kṛntanaḥ kṛta-nirvāṇa ivaurva-pāvakaḥ ||SRs_1.435||</l>\n</lg></p>\n\n<p>atra brāhmaṇa-pādodakasya santāpa-śamana-rūpāṃ laukikīṃ sthitim anullaṅghyaiva samudreṇa munīnāṃ purataḥ saṅkathanāt kāntiḥ |</p>\n\n<lg>\n<l>varṇanāyāṃ, yathā mamaiva-</l>\n<l>uttuṅgau stana-kalaśau sambhā-stambhopamānam ūru-yugam |</l>\n<l>tarale dṛśau ca tasyāḥ sṛjatā dhātrā kim āhitaṃ sukṛtam ||SRs_1.436||</l>\n</lg>\n\n<p>atra viśiṣṭa-vastu-nirmāṇam apuṇya-kṛtāṃ na bhavatīti loka-sthity-anurodhenaiva varṇanāt kāntiḥ |</p>\n\n<p>atha samādhiḥ-\nsamādhiḥ so' nya-dharmāṇāṃ yad anyatrādhiropaṇam ||SRs_1.437|| 238</p>\n\n<p>yathā utphulla-gaṇḍa-yugam [ku. 3.4] ity atrotphullodgatodvelatva-rūpāṇāṃ puṣpa-prāṇi-samudra-dharmāṇaṃ gaṇḍa-sthala-manda-hāsa-rāgeṣu samāropitatvāt samādhiḥ |</p>\n\n<p>atha kaṭhina-rītiḥ-\natidīrgha-samāsa-yutā bahulair varṇair yutā mahā-prāṇaiḥ |\nkaṭhinā sā gauḍīyety uktā tad-deśa-budha-manojñatvāt ||SRs_1.438|| 239</p>\n\n<p>yathā-\n<lg>\n<l>gaṇḍa-grāva-gariṣṭha-gairika-giri-krīḍat-sudhāndho-vadhū-</l>\n<l>bādhā-lampaṭa-bāhu-sampad-udayad-durvāra-garvāśayam |</l>\n<l>martyāmartya-virāvaṇaṃ bala-gṛhītair āvaṇaṃ rāvaṇaṃ</l>\n<l>bāṇair dāśarathī rathī ratha-gataṃ vivyādha divyāyudhaḥ ||SRs_1.439||</l>\n</lg></p>\n\n<p>atra dīrgha-samsatvaṃ mahā-prāṇākṣara-prāyatvaṃ ca spaṣṭam |</p>\n\n<p>atha miśra-rītiḥ-\nyatrobhaya-guṇa-grāma-saṃniveśas tulādhṛtaḥ |\nsā miśrā saiva pāñcālīty uktā tad-deśaja-priyā ||SRs_1.440|| 240</p>\n\n<p>yathā-\nparimlānaṃ pīna-stana-jaghana-saṅgād ubhayatas\ntanor madhyasyāntaḥ parimilanam aprāpya haritam |\nidaṃ vyasta-nyāsaṃ praśithila-bhujākṣepa-valanaiḥ\nkṛśāṅgyāḥ santāpaṃ vadati visinī-patra-śayanam ||SRs_1.441|| [ratnāvalī 2.12]</p>\n\n<p>atrālpa-samāsatva-dīrgha-samāsatva-rūpayoḥ prasāda-sphuṭa-bandhatva-rūpayor aniṣṭhurākṣara-prāyatva-rūpayoḥ pṛthak-padatva-granthilatvayoś ca ubhaya-rīti-dharmayos tulādhṛtayor iva saṃniveśān miśreyaṃ rītiḥ |</p>\n\n<p>āndhrī lāṭī ca saurāṣṭrīty ādayo miśra-rītayaḥ |\nsanti tat-tad-deśa-vidvat-priya-miśraṇa-bhedataḥ ||SRs_1.442|| 241\nta eva pada-saṅghātās tā evārtha-vibhūtayaḥ |\ntathāpi navyaṃ bhavati kāvyaṃ grathana-kauśalāt ||SRs_1.443|| 242\ntāsāṃ grantha-gaḍutvena lakṣaṇaṃ nocyate mayā |\nbhojādi-grantha-bandheṣu tad-ākāṅkṣibhir īkṣyatām ||SRs_1.444|| 243</p>\n\n<p>atha vṛttayaḥ-\nbhāratī sātvatī caiva kaiśiky ārabhaṭīti ca |\ncatasro vṛttayas tāsām utpattir vakṣyate sphuṭam ||SRs_1.445|| 244\njagaty ekārṇave jāte bhagavān avyayaḥ pumān |\nbhogi-bhogam adhiṣṭhāya yoga-nidrā-paro' bhavat ||SRs_1.446|| 245\ntadā vīrya-madonmattau daityendrau madhu-kaiṭabhau |\ntarasā devadeveśam āgatau raṇa-kāṅkṣiṇau ||SRs_1.447|| 246\nvividhaiḥ paruṣair vākyair adhikṣepa-vidhāyinau |\nmuṣṭi-jānu-prahāraiś ca yodhayāmāsatur harim ||SRs_1.448|| 247\ntan-nābhi-kamalotpannaḥ prajāpatir abhāṣata |\nkim etad bhāratī-vṛttir adhunāpi pravartate ||SRs_1.449|| 248\ntad imau naya durdharṣau nidhanaṃ tvarayā vibho |\niti tasya vacaḥ śrutvā nijagāda janārdanaḥ ||SRs_1.450|| 249\nidaṃ kāvya-kriyā-hetor bhāratī nirmitā dhruvam |\nbhāṣaṇād vākya-bāhulyād bhāratīyaṃ bhaviṣyati ||SRs_1.451|| 250\nadhunaiva nihanmy etāv ity ābhāṣya vaco hariḥ |\nnirmalair nirvikāraiś ca sāṅga-hārair manoharaiḥ ||SRs_1.452|| 251\naṅgais tau yodhayāmāsa daityendrau yuddha-śālinau |\nbhūmi-sthānaka-saṃyogaiḥ pada-kṣepais tathā hareḥ ||SRs_1.453|| 252\nbhūmes tadābhavad bhāras tad-vaśād api bhāratī |\nvalgitaiḥ śārṅgiṇas tatra dīptaiḥ sambhrama-varjitaiḥ ||SRs_1.454|| 253\nsattvādhikair bāhu-daṇḍaiḥ sātvatvī vṛttir udgatā |\nvicitrair aṅga-hāraiś ca helayā sa tadā hariḥ ||SRs_1.455|| 254\nyat tau babandha keśeṣu jātā sā kaiśikī tataḥ |\nsa-saṃrambhaiḥ savegaiś ca citra-cārī-samutthitaiḥ ||SRs_1.456|| 255\nniyuddha-karaṇair jātā citrair ārabhaṭī tataḥ |\nyasmāc citrair aṅgahāraiḥ kṛtaṃ dānava-mardanam ||SRs_1.457|| 256\ntasmād abja-bhuvā loke niyuddha-samayaḥ kṛtaḥ |\nyaḥ śastrāstrādi-mokṣeṣu nyāyaḥ sa pāribhāṣitaḥ ||SRs_1.458|| 257\nnāṭya-kāvya-kriyā-yoge rasa-bhāva-samāśritaḥ |\nsa eva samayo dhātrā vṛttir ity eva saṃjñitaḥ ||SRs_1.459|| 258\nhariṇā tena yad vastu valigitair yādṛśaṃ kṛtam |\ntadvad eva kṛtā vṛttir dhātrā tasyāṅga-sambhavā ||SRs_1.460|| 259\nṛgvedāc ca yajurvedāt sāmavedād atharvaṇaḥ |\nbhāraty-ādyā kramāj jātā ity anye tu pracakṣate ||SRs_1.461|| 260</p>\n\n<p>tatra bhāratī -\nprayuktatvena bharatair bhāratīti nigadyate |\nprastāvanopayogitvāt sāṅgaṃ tatraiva lakṣyate ||SRs_1.462|| 261</p>\n\n<p>atha sātvatī -\nsāttvikena guṇenātityāga-śauryādinā yutā |\nharṣa-pradhānā santyakta-śoka-bhāvā ca yā bhavet ||SRs_1.463|| 262\nsātvatī nāma sā vṛttiḥ proktā lakṣaṇa-kovidaiḥ |\n<l>aṅgāny asyās tu catvāri saṃlāpottāpakāv api | 263</l>\n<l>saṅghātyaḥ parivartaś cety eṣāṃ lakṣaṇam ucyate ||SRs_1.464||</l></p>\n\n<l>īrṣyā-krodhādibhir bhāvai rasair vīrādbhutādibhiḥ | 264</l>\n<p>parasparaṃ gabhīroktiḥ saṃlāpa iti śabdyate ||SRs_1.465|| 265ab</p>\n\n<p>yathānargha-rāghave, rāmaḥ-\nbandīkṛtya jagad-vijitvara-bhuja-stambhaugha-duḥsañcaraṃ\nrakṣo-rājam api tvayā vidadhatā sandhyā-samādhi-vratam |\npratyakṣīkṛta-kārtavīrya-caritām unmucya revāṃ samaṃ\nsarvābhir mahiṣībhir ambu-nidhayo viśve' pi vismāpitāḥ ||SRs_1.466|| (5.44)</p>\n\n<p>bālī (vihasya):\ncirāya rātriṃcara-vīra-cakra-\nmārāṅka-vaijñānika payśatas tvām |\nsudhāsadharmāṇam imāṃ ca vācaṃ\nna śṛṇvatas tṛpyati mānasaṃ me ||SRs_1.467|| (5.45)</p>\n\n<p>atra dhīrodātta-dhīroddhatayoḥ rāma-bālinoḥ parasparaṃ yuddha-cikīrṣābhiprāya-yogād anyonya-parākramotkarṣa-varṇanāt saṃlāpaḥ |</p>\n\n<p>atha utthāpakaḥ -\npreraṇaṃ yat parasyādau yuddhāyotthāpakas tu saḥ ||SRs_1.468|| 265</p>\n\n<p>yathānargha-rāghave, yathā-\nnṛpān apratyakṣān kim apavadase nanv ayam ahaṃ\nśiśu-krīḍā-bhagna-tripura-hara-dhanvā tava puraḥ |\nahaṅkāra-krūrārjuna-bhuja-vana-vraścana-kalā-\nnisṛṣṭārtho bāhuḥ kathaya kataras te paraharatu ||SRs_1.469|| (4.56)</p>\n\n<p>atra rāmabhadreṇa prāk prahārāya jāmadagnyaḥ prerita ity utthāpakaḥ |</p>\n\n<p>atha saṅghātyaḥ -\nmantra-śaktyārtha-śaktyā vā daiva-śaktyātha pauruṣāt |\nsaṅghasya bhedanaṃ yat tu saṅghātyaḥ sa udāhṛtaḥ ||SRs_1.470|| 266</p>\n\n<p>mantro naya-prayogaḥ | tasya śaktyā yathā mudrā-rākṣase cāṇakyena śatru-sahāyānāṃ bhedanāt saṅghātyaḥ | artha-śaktyā yathā mahābhārate ādiparvaṇi devais tilottamālakṣaṇenārthena sundopasundayor atisnigdhayor bhedanāt saṅghātyaḥ |</p>\n\n<p>daiva-śaktyā, yathā mahāvīra-carite mālyavān-</p>\n\n<p>hā vatsāḥ khara-dūṣaṇa-prabhṛtayo vadhyāḥ stha pāpasya me\nhā hā vatsa vibhīṣaṇa tvam api me kāryeṇa heyaḥ sthitaḥ |\nhā mad-vatsala vatsa rāvaṇa mahat paśyāmi te saṅkaṭaṃ\nvatse kekasi hā hatāsmi na cirāt trīn putrakān paśyasi ||SRs_1.471|| (ma.vī.ca. 4.11)</p>\n\n<p>atra rāghavānukūla-daiva-mohitena mālyavatā khara-dūṣaṇa-triśirasāṃ bhedaḥ saṃvihita iti saṅghātyaḥ |</p>\n\n<p>atha parivartakaḥ -\npūrvodyuktasya kāryasya parityāgena yad bhavet |\nkāryāntara-svīkaraṇaṃ jñeyaḥ sa parivartakaḥ ||SRs_1.472|| 267</p>\n\n<p>yathottara-rāma-carite pañcamāṅke kumārau (anyonyaṃ prati)-aho priya-darśanaḥ kumāraḥ | (snehānurāgaṃ vivarṇya)</p>\n\n<p>yadṛcchā-saṃvādaḥ kim u guṇa-gaṇānām atiśayaḥ\npurāṇo vā janmāntara-niviḍa-baddhaḥ paricayaḥ |\nnijo vā sambandhaḥ kim u vidhivaśāt ko' py avidito\nmamaitasmin dṛṣṭe hṛdayam avadhānaṃ racayati ||SRs_1.473|| (u.rā.ca. 5.16)</p>\n\n<p>atra lavasya candraketoś ca parasparākāra-viśeṣa-sandarśanena raṇa-saṃrambhauddhatya-parihāreṇa vinayārjava-svīkāra-kathanāt parivartakaḥ |</p>\n\n<p>atha kaiśikī -\nnṛtya-gīta-vilāsādi-mṛdu-śṛṅgāra-ceṣṭitaiḥ |\nsamanvitā bhaved vṛttiḥ kaiśikī ślakṣṇa-bhūṣaṇā ||SRs_1.474|| 268\naṅgāny asyās tu catvāri narma tat-pūrvakā ime |\nsphañja-sphoṭau ca garbhaś ca teṣāṃ lakṣaṇam ucyate ||SRs_1.475|| 269</p>\n\n<p>tatra narma -\nśṛṅgāra-rasa-bhūyiṣṭhaḥ priya-cittānurañjakaḥ |\nagrāmyaḥ parihāsas tu narma syāt tat tridhā matam ||SRs_1.476|| 270\nśṛṅgāra-hāsyajaṃ śuddha-hāsyajaṃ bhaya-hāsyajam |\nśṛṅgāra-hāsyajaṃ narma trividhaṃ parikīrtitam ||SRs_1.477|| 271\nsambhogecchā-prakaṭanād anurāga-niveśanāt |\n<l>tathā kṛtāparādhasya priyasya pratibhedanāt | 272</l>\nsambhogecchā-prakaṭanaṃ tridhā vāg-veṣa-ceṣṭitaiḥ ||SRs_1.478|| 273ab</p>\n\n<p>tatra vācā sambhogecchā-prakaṭanād, yathā-</p>\n\n<lg>\n<l>gacchāmy acyuta darśanena bhavataḥ kiṃ tṛptir utpadyate</l>\n<l>kiṃ tv evaṃ vijanasthayor hata-janaḥ sambhāvayaty anyathā |</l>\n<l>ity āmantraṇa-bhaṅgi-sūcita-vṛthāvasthāna-khedālasām</l>\n<l>āśliṣyan pulakotkarāñcita-tanur gopīṃ hariḥ pātu vaḥ ||SRs_1.479||</l>\n</lg>\n\n<p>(kāvya-prakāśādiṣv apy uddhṛtam)</p>\n\n<p>atra nijāvasthāna-vilambanasya vyarthatvaṃ dhīratvādi-sūcakair acyutādi-padair vadantyā tayāpi gopikayā vācā sambhogecchā prakaṭiteti narma |</p>\n\n<p>veśena sambhogecchā-prakaṭanād, yathā-</p>\n\n<lg>\n<l>abhyudgate śaśini peśala-kānta-dūtī</l>\n<l>santāpa-saṃvalitamānasa-locanābhiḥ |</l>\n<l>agrā hi maṇḍana-vidhir viparīta-bhūṣā</l>\n<l>vinyāsa-hāsita-sakhījanam aṅganābhiḥ ||SRs_1.480||</l>\n</lg>\n\n<p>atra viparīta-nyasta-bhūṣaṇa-lakṣaṇena veṣeṇa janitaiḥ sakhī-jana-hāsaiḥ kāminīnāṃ sambhogecchā prakaṭiteti narma ||</p>\n\n<p>ceṣṭayā sambhogecchā-prakaṭanād, yathā-</p>\n\n<p>sāloe cia sūre ghariṇī ghara-sāmiassa ghettūṇa |\nṇecchaṃ tassa bi pāe dhubai hasaṃtī hasaṃtassa ||SRs_1.481|| (gā.sa. 2.30)</p>\n\n<lg>\n<l>[sāloka eva sūrye gṛhiṇī gṛha-svāmino gṛhītvā |</l>\n<l>necchato' pi pādau dhāvati hasantī hasataḥ ||]</l>\n</lg>\n\n<p>atra sūryāstamayāt prāg eva caraṇa-prakṣālana-lakṣaṇayā kriyayā niṣkramaṇa-nivāraṇa-janitena hāsena sambhogecchā-prakaṭanān narma |</p>\n\n<p>anurāga-prakāśo' pi bhogecchā-narmavat tridhā ||SRs_1.482|| 273cd</p>\n\n<p> vācānurāga-nivedanāt, yathā-</p>\n\n<p>vayaṃ tathā nāma yathāttha kiṃ vadāmy\nayaṃ tv akasmād vikalaḥ kathāntare |\nkadamba-golākṛtim āśritaḥ kathaṃ\nviśuddha-mugdhaḥ kula-kanyakā-janaḥ ||SRs_1.483|| (mālatī-mādhava 7.1)</p>\n\n<p>atra lavaṅgikayā viśuddha-mugdhaḥ kula-kanyakā-jana iti parihāsena madayantikānurāga-nivedanān narma |</p>\n\n<p>veṣeṇānurāga-nivedanāt, yathā-\nautsukyena kṛtatvarā sahabhuvā vyāvartamānā hriyā\ntais tair bandhu-vadhū-janasya vacanair nītābhimukhyaṃ punaḥ |\ndṛṣṭvāgre varam ātta-sādhvasa-rasā gaurī nave saṅgame\nsaṃrohat-pulakā hareṇa hasatā śliṣṭā śivāyāstu vaḥ ||SRs_1.484|| (ratnāvalī 1.2)[*6]\n[*6] Quoted above at 1.157.</p>\n\n<p>atra pulaka-saṃroha-lakṣaṇa-veṣa-janitena śivasya hasanena gaurī-hṛdayānurāgasya prakāśanān narma |</p>\n\n<p>ceṣṭayānurāga-nivedanāt, yathā-</p>\n\n<p>kaitavena śayite kutūhalāt\npārvatī pratimukhaṃ nipātitam |\ncakṣur unmiṣati sasmitaṃ\npriye vidyud āhatam iva ||SRs_1.485|| [ku.saṃ. 8.3]</p>\n\n<p>atra pati-mukha-darśana-kriyā-janitena śivasya hāsena gaurī-hṛdayānurāga-nivedanān narma |</p>\n\n<p>priyāparādha-nirbhedo' py uktas tredhā tathā budhaiḥ ||SRs_1.486|| 274ab</p>\n\n<p>vācā priyāparādha-nirbhedād, yathā mālavikāgnimitre prathamāṅke' nte devī-</p>\n\n<p>jai rāa-kajjesu īrisī ṇiuṇadā ayya-uttassa tadā sohaṇaṃ habe | (yadi rāja-kāryeṣu īdṛśī nipuṇatā ārya-putrasya, tadā śobhanaṃ bhavet |) ||SRs_1.487||</p>\n\n<p>atra īdṛśī nipuṇatā yadīti caturokti-parihāsena tvayaiva mālavikā-darśanena nāṭyācaryayor vivādaḥ saṃvihita iti priyāparādhoghāṭanān narma |</p>\n\n<p>veṣeṇa priyāparādha-nirbhedād, yathā-\n<lg>\n<l>ālepaḥ kriyatām ayaṃ druta-gati-svedair ivārdraṃ vapus</l>\n<l>tan-mālyaṃ vyapanīyatāṃ ravi-kara-sparśair ivāmarditam |</l>\n<l>ity uktāny atidhīrayā dayitayā smerānanāmbhoruhaṃ</l>\n<l>cāṭūktāni bhavanti hanta kṛtināṃ modāya bhogād api ||SRs_1.488||</l>\n</lg></p>\n\n<p>atra svedodgama-mālya-mlānatvayor druta-gamana-ravi-kara-sparśa-rūpa-kāraṇāsatyatva-kathana-rūpeṇa parihasanena sapatnī-sambhoga-rūpa-priyāparādha-nirbhedanān narma |</p>\n\n<p>ceṣṭayā priyāparādha-nirbhedād, yathā-</p>\n\n<p>lolad-bhrū-latayā vipakṣa-dig-upanyāse' vadhūtaṃ śiras\ntad-vṛttānta-nirīkṣaṇe kṛta-namaskāro vilakṣaḥ sthitaḥ |\nkopāt tāmra-kapola-bhittini mukhe dṛṣṭyā gataḥ pādayor\nutsṛṣṭo guru-sannidhāv api vidhir dvābhyāṃ na kālocitaḥ ||SRs_1.489|| (amaru 79)</p>\n\n<p>atha vilakṣa-sthiti-śirodhūnana-ceṣṭayā priyāparādha-nirbhedanān narma |</p>\n\n<p>atha śuddha-hāsyajam -\nśuddha-hāsyajam apy uktaṃ tadvad eva tridhā budhaiḥ ||SRs_1.490|| 274cd</p>\n\n<p>tatra vācā śuddha-hāsyajaṃ, yathā-\n<lg>\n<l>arciṣmanti vidārya vaktra-kuharāṇyā sṛkkato vāsukes</l>\n<l>tarjanyā viṣa-karburān gaṇayataḥ saṃspṛśya dantāṅkurān |</l>\n<l>ekaṃ trīṇi navāṣṭa sapta ṣaḍ iti vyastāsta-saṃkhyā-kramā</l>\n<l>vācaḥ śakti-dharasya śaiśava-kalāḥ kurvantu vo maṅgalam ||SRs_1.491||</l>\n</lg></p>\n\n<p>(daśarūpāvaloke' py uddhṛtam idam | bāṇasyeti sūkti-muktāvalau)</p>\n\n<p>veṣeṇa śuddha-hāsyajaṃ, yathā-</p>\n\n<p>snāyu-nyāsa-nibaddha-kīka-satanuṃ nṛtyantam ālokya māṃ\ncāmuṇḍā-karatāla-kuṭṭita-layaṃ vṛtte vivāhotsave |\nhrī-mudrām apanudya yad vihasitaṃ devyā samaṃ śambhunā\ntenādyāpi mayi prabhuḥ sa jagatām āste prasādonmukhaḥ ||SRs_1.492|| (bā.rā. 2.1)</p>\n\n<p>atra bhṛṅgi-riṭi-veṣeṇa śivayor hasitāvirbhāvāc chuddha-hāsyajam |</p>\n\n<p>ceṣṭayā śuddha-hāsyajaṃ, yathā-</p>\n\n<lg>\n<l>devyā līlālapita-madhuraṃ lāsyam ullāsayantyā</l>\n<l>yaḥ śṛṅgāro rahasi purataḥ patyur āviṣkṛto' bhūt |</l>\n<l>yuṣmān avyāt tad-upajanitaṃ hāsyam ambānukārī</l>\n<l>krīḍā-nṛtyair vikaṭa-gatibhir vyañjayan kuñjarāsyaḥ ||SRs_1.493||</l>\n</lg>\n\n<p>atha bhaya-hāsyajam -\nhāsyād bhayena janitāj janitaṃ bhaya-hāsyajam |\ntad dvidhā mukham aṅgaṃ tu tad dvayaṃ pūrvavat tridhā ||SRs_1.494|| 275</p>\n\n<p>mukhyaṃ bhaya-hāsyajaṃ, yathā-\n<lg>\n<l>kṣetrādhīśa-śunā navena vikṛtākāraika-vidveṣiṇā</l>\n<l>ghorārāvam abhidrutasya vikaṭaiḥ paścāt padair gacchataḥ |</l>\n<l>pā pā pāhi phahīti satvarataraṃ vyastākṣaraṃ jalpato</l>\n<l>dṛṣṭvā bhṛṅgiriṭer daśāṃ paśupatiḥ smerānanaḥ pātu vaḥ ||SRs_1.495||</l>\n</lg></p>\n\n<p>atra bhṛṅgiriṭer vikṛtākāreṇa vikaṭa-paścād-gamanena pāhi pāhi pāhīty atra varṇa-vyatyāsa-bhāṣaṇena janitasya paśupati-hāsasyānya-rasānaṅgatayā mukhyaṃ bhaya-hāsyajam |</p>\n\n<p>vācā anya-rasāṅgaṃ bhaya-hāsyajaṃ, yathā ratnāvalyām-</p>\n\n<p>vidūṣakaḥ-kahaṃṇa kido pasādo devīe ja ajjaṃ biakkhada-sarīrā ciṭṭhahma | (kathaṃ na kṛtaḥ prasādo devyā yad adyāpy akṣata-śarīrās tiṣṭhāmaḥ |)</p>\n\n<p>rājā (sa-smitam)-dhiṅ mūrkha ! kim evam upahasasi ? tvat-kṛta evāyam āpatito' smākam anartha-kramaḥ | (3.14ad) ||SRs_1.496||</p>\n\n<p>veṣeṇa, yathā-\n<lg>\n<l>kalyāṇa-dāyi bhavato' stu pināka-pāṇi-</l>\n<l>pāṇi-grahe bhujaga-kaṅkaṇa-bhīṣitāyāḥ |</l>\n<l>sambhrānta-dṛṣṭi sahasaiva namaḥ śivāyety</l>\n<l>ardhokti-sasmita-nataṃ mukham ambikāyāḥ ||SRs_1.497||</l>\n</lg></p>\n\n<p>(rasa-kalikāyām apy uddhṛtam idam, 23 puṭe)</p>\n\n<p>atra bhujaga-kaṅkaṇa-lakṣaṇena veṣeṇa janitasya pārvatī-bhaya-hāsyāsya śṛṅgārāṅgatayā kathanāt tad idam aṅgaṃ bhaya-hāsyajam |</p>\n\n<p>ceṣṭayā, yathā-\nprahlāda-vatsala vayaṃ bibhimo vihārād\nasmād iti dhvanita-narmasu gopikāsu | līlā-mṛdu stana-taṭeṣu nakhāṅkurāṇi\n<l>vyāpārayann avatu vaḥ śikhi-piccha-mauliḥ ||SRs_1.498||</l></p>\n\n<p>atra nakhāṅkura-vyāpāreṇa janitasya gopikā-hasitasya prahlāda-vatsaleti caturokti-rūpasya śṛṅgārāṅgatayā tad idam aṅgaṃ bhaya-hāsyajam |</p>\n\n<p>agrāmya-narma-nirmāṇa-vedinā siṃha-bhūbhujā |\nnarmāṣṭādaśadhā bhinnam eva sphuṭam udāhṛtam ||SRs_1.499|| 276</p>\n\n<p>atha narma-sphañjaḥ -\nnarma-sphañjaḥ sukhodyogo bhayānto nava-saṅgame ||SRs_1.500|| 277ab</p>\n\n<p>yathā-\n<lg>\n<l>apeta-vyāhāraṃ dhuta-vividha-śilpa-vyatikaraṃ</l>\n<l>kara-sparśārambha-prakalita-dukūlānta-śayanam |</l>\n<l>muhur baddhotkampaṃ diśi diśi muhuḥ prerita-dṛśor</l>\n<l>ahalyā-sutrāmṇoḥ kṣaṇikam iva tat saṅgatam abhūt ||SRs_1.501||</l>\n</lg></p>\n\n<p>(sarasvatī-kaṇṭhābharaṇe' py uddhṛtam idam)</p>\n\n<p>atha narma-sphoṭaḥ -\n<l>narma-sphoṭas tu bhāvāṃśaiḥ sūcito' lpa-raso bhavet | 277cd</l>\nanyais tv akāṇḍe sambhoga-viccheda iti gīyate ||SRs_1.502|| 278ab</p>\n\n<p>ādyo yathā-\n<lg>\n<l>snigdhaṃ vīkṣitam anyato' pi nayane yat prerayantyā tayā</l>\n<l>yātaṃ yac ca nitambayor gurutayā mandaṃ vilāsād iva |</l>\n<l>mā gā ity uparuddhayā yad api sā sāsūyam uktā sakhī</l>\n<l>sarvaṃ tat kila mat-parāyaṇam aho kāmī svatāṃ paśyatī ||SRs_1.503||</l>\n</lg></p>\n\n<p>atra sarvaṃ tat kilety aniścayenānurāgasya svalpa-mātra-sūcanayā narma-sphoṭatvam |</p>\n\n<p>dvitīyo, yathā-\nprāptā katham api daivāt kaṇṭham anītaiva sā prakaṭa-rāgā |\nratnāvalīva kāntā mama hastād bhraṃśitā bhavatā ||SRs_1.504|| (ratnāvalī 2.18)</p>\n\n<p>atra vidūṣaka-vākya sūcita-devī-śaṅkā-visṛṣṭa-sāgarikā-hastena rājñā akāṇḍe tvayā sambhoga-bhaṅgaḥ kṛta ity uktatvāt narma-sphoṭaḥ |</p>\n\n<p>atha narma-garbhaḥ-\n<l>netur vā nāyikāyā vā vyāpāraḥ svārtha-siddhaye | 278cd</l>\npracchādana-paro yas tu narma-garbhaḥ sa kīrtitaḥ ||SRs_1.505|| 279ab</p>\n\n<p>yathā-\n<lg>\n<l>śriyo māna-glāner anuśaya-vikalpaiḥ smita-mukhe</l>\n<l>sakhī-varge gūḍhaṃ kṛtavasatir utthāya sahasā |</l>\n<l>samaneṣye dhūrtaṃ tam aham iti jalpan nata-mukhīṃ</l>\n<l>priyāntām āliṅgan harir arati-khedaṃ haratu vaḥ ||SRs_1.506||</l>\n</lg></p>\n\n<p>atra kupitāyāḥ śriyaḥ prasādanārthaṃ puruṣottamena pracchanna-sthityādi-rūpo vyāpāraḥ kṛta ity ayaṃ narma-garbhaḥ |</p>\n\n<l>pūrva-sthito vipadyeta nāyako yatra cāparas tiṣṭhet | 279cd</l>\n<p>tam apīha narma-garbhaṃ pravadati bharato hi nāṭya-veda-guruḥ ||SRs_1.507|| 280ab</p>\n\n<lg>\n<l>yathā-</l>\n<l>mayena nirmitāṃ laṅkāṃ labdhvā mandodarīm api |</l>\n<l>reme mūrtāṃ daśagrīva-lakṣmīm iva vibhīṣaṇaḥ ||SRs_1.508||</l>\n</lg>\n\n<p>(sarasvatī-kaṇṭhābharaṇe' py uddhṛtam idam)</p>\n\n<p>atra rāvaṇe vipanne tat-padābhiṣiktena vibhīṣaṇena mandodaryādiṣu tad ucitaṃ karma nirmitam ity ayaṃ narma-garbhaḥ | kecit tv etad ārabhaṭī-bhedaṃ saṅkṣiptim āhuḥ | tatra mūlaṃ na jānīmaḥ |</p>\n\n<p>athārabhaṭī -\n<l>māyendra-jāla-pracurāṃ citra-yuddha-kriyā-mayīm | 280cd</l>\n<l>chedyair bhedyaiḥ plutair yuktāṃ vṛttim ārabhaṭīṃ viduḥ ||SRs_1.509||</l></p>\n\n<l>aṅgāny asyās tu catvāri saṅkṣiptir avapātanam | 281</l>\n<l>vastūtthāpana-sampheṭāv iti pūrve babhāṣire ||SRs_1.510||</l>\n\n<p>tatra saṅkṣiptiḥ -\n<l>saṅkṣipta-vastu-viṣayā yā māyāśilpa-yojitā | 282</l>\nsā saṅkṣiptir iti proktā bharatena mahātmanā ||SRs_1.511|| 283ab</p>\n\n<p>yathā anargha-rāghave-\nnīto dūraṃ kanaka-hariṇa-cchadmanā rāmabhadraḥ\npaścād enaṃ drutam anusaraty eṣa vatsaḥ kaniṣṭhaḥ |\nbibhyad bibhyat praviśati tataḥ parṇaśālāṃ ca bhikṣur\ndhig dhik kaṣṭaṃ prathayati nnijām ākṛtiṃ rāvaṇo' yam ||SRs_1.512|| (5.7)</p>\n\n<p>atra bahu-vidhāno māyānāṃ saṅkṣepeṇa kathanāt saṅkṣiptiḥ |</p>\n\n<p>vadanty anye tu tāṃ netur avasthāntara-saṅgatim ||SRs_1.513|| 283cd</p>\n\n<p>yathā-\nyad-artham asmābhir asi prakoptais\ntad adya dṛṣṭvā tava dhāma vaiṣṇavam |\nviśīrṇa-garvāmayam asmad-āntaraṃ\ncirasya kañcil laghimānam aśnute ||SRs_1.514|| (a.rā. 4.59)</p>\n\n<p>atra rāmabhadra-sahavāsena parihṛta-dhīroddhata-vikārasya jāmadagnyasya dhīra-śāntāvasthā-parigrahāt saṅkṣiptir iti |</p>\n\n<p>parivartaka-bhedatvāt tad upekṣāmahe vayam ||SRs_1.515|| 284ab</p>\n\n<p>athāvapātanam -\nvibhrāntir avapātaḥ syāt praveśa-drava-vidravaiḥ ||SRs_1.516|| 284cd</p>\n\n<p>yathā -\n<lg>\n<l>hṛtvā śantanu-nandanasya turagān sūtaṃ kurūṇāṃ guroś</l>\n<l>chittvā droṇa-sutasya kārmuka-latāṃ kṛtvā visaṃjñaṃ kṛpam |</l>\n<l>karṇasyāpi rathaṃ vidārya kaṇaśo vidrāvya cānyad balaṃ</l>\n<l>tvat-putro bhaya-vidravat-kurupateḥ panthānam anvety ayam ||SRs_1.517||</l>\n</lg></p>\n\n<p>(dhanañjaya-vijaya 67)</p>\n\n<p>atha vastūtthāpanam -\ntad-vastūtthāpanaṃ yat tu vastu māyopakalpitam ||SRs_1.518|| 285ab\nyathā-\n<lg>\n<l>māyā-cuñcur athendrajid raṇa-mukhe khaḍgena dīnānāṃ</l>\n<l>saumitre drutam āryaputra cakitāṃ māṃ pāhi pāhīti ca |</l>\n<l>krośantīṃ vyathitāśayāṃ hanumatā mā meti santarjitaḥ</l>\n<l>kaṇṭhe kaitava-maithilīṃ kupita-dhīś ciccheda tucchāśayaḥ ||SRs_1.519||</l>\n</lg></p>\n\n<p>atra nikumbhilāyām abhicāraṃ cikīrṣuṇā indrajitā rāghavādi-buddhi-pramoṣaṇārthaṃ māyā-kalpita-maithilī-kaṇṭha-khaṇḍanaṃ kṛtam iti vastūtthāpanam |</p>\n\n<p>atha sampheṭaḥ -\nsampheṭas tu samāghātaḥ kruddha-saṃrabdhayor dvayoḥ ||SRs_1.520|| 285cd</p>\n\n<p>yathā -\nanyonya-sūtonmathanād abhūtāṃ\ntāv eva sūtau rathinau ca kaucit |\nvyaśvau gadā-vyāyata-samprahārau\nbhagnāyudhau bāhu-vimarda-niṣṭhau ||SRs_1.521|| (ra.vaṃ. 7.52)</p>\n\n<p>āsāṃ ca madhye vṛttīnāṃ śabda-vṛttis tu bhāratī |\ntisro' rtha-vṛttayaḥ śeṣās tac-catasro hi vṛttayaḥ ||SRs_1.522|| 286\nanye tu miśraṇād āsāṃ miśrāṃ vṛttiṃ ca pañcamīm |\naśeṣa-rasa-sāmānyāṃ manyante lakṣayanti ca ||SRs_1.523|| 287</p>\n\n<p>yathā-\nyatrārabhaṭy-ādi-gaṇāḥ samantā\nmiśratvam āśritya mithaḥ prathante |\nmiśreti tāṃ vṛttim uśanti dhīrāḥ\nsādhāraṇīm artha-catuṣṭayasya ||SRs_1.524|| (śṛ.pra. 12) iti |</p>\n\n<p>tan vicāra-saham | kutaḥ ? tat kiṃ vṛtti-dharmāṇāṃ miśraṇam aikya-rūpeṇa nyūnādhika-bhāvena vā | na prathamaḥ avaiṣamyeṇa miśraṇābhāvāt | tathā miśraṇe tu miśra-vṛtti-vyaṅgyo raso' pi miśro nyūnādhikaḥ prasajyeta | vṛttīnāṃca rasa-viśeṣa-niyamasya vakṣyamāṇatvāt | nanu miśrā vṛttiḥ sarva-rasa-sādhāraṇīti cet, na | bhāratyā vṛttyā apahṛta-viṣayatvāt | mūla-pramāṇābhāvena svokti-mātratvāc ca | nāpi dvitīyaḥ | vaiṣamyeṇa vṛtti-guṇānāṃ miśraṇe yatra yad-vṛtti-pratyabhijñā-hetu-bhūtā bahavo guṇā lakṣyante tatra saiva vṛttir iti niścayāt | nanu, tatra prakaraṇādi-vaśena rasa-viśeṣa-vyaktir iti cet tarhi prastuta-rasānurodhenaiva vṛtti-viśeṣa-nirdhāraṇam apy aṅgīkartavyam eva | tathā ca bharataḥ-</p>\n\n<p>bhāvo vāpi raso vāpi pravṛttir vṛttir eva vā |\nsarveṣāṃ samavetānāṃ rūpaṃ yasya bhaved bahu |\nsa mantavyo rasaḥ sthāyī śeṣāḥ sañcāriṇo matāḥ ||SRs_1.525|| (nā.śā. 7.119-120) iti |</p>\n\n<p>athaitāsāṃ rasa-niyamaḥ-\nkaiśikī syāt tu śṛṅgāre rase vīre tu sātvatī |\n<l>radura-bībhatsayor vṛttir niyatārabhaṭī punaḥ | 288</l>\nśṛṅgārādiṣu sarveṣu raseṣv iṣṭaiva bhāratī ||SRs_1.526|| 289ab</p>\n\n<p>etac ca śṛṅgārādi-grahaṇaṃ taj-janyānāṃ hāsyādīnām apy upalakṣaṇam | ataś ca śṛṅgāra-hāsyayoḥ kaiśikī | vīrādbhutayoḥ sāttvatī | raudra-karuṇayor bībhatsa-bhayānakayoś ca ārabhaṭīti niyamaḥ pratīyate | tathā ca bharataḥ-</p>\n\n<lg>\n<l>śṛṅgāraṃ caiva hāsyaṃ ca vṛttiḥ syāt kaiśikī śritā |</l>\n<l>sāttvatī nāma vijñeyā raudra-vīrādbhutāśrayā ||SRs_1.527||</l>\n</lg>\n\n<p>bhayānake ca bībhatse raudre cārabhaṭī bhavet |\nbhāratī cāpi vijñeyā karuṇābhuta-saṃśrayā ||SRs_1.528|| (nā.śā. 20.73-74)[*7]\n[*7] Variant found in K.L.Joshi edition: hāsya-śṛṅgāra-bahulā kaiśikī paricakṣitā | sātvatī cāpi vijñeyā vīrādbhuta-śamāśrayā | raudre bhayānake caiva vijñeyārabhaṭī budhaiḥ | bībhatse karuṇe caiva bhāratī samprakīrtitā ||</p>\n\n<p>atra sātvatyā raudrānupraveśa-kathanaṃ raudra-pratibhaṭasya yuddha-vīrasyaiva saṃlāpādibhiḥ sātvatī-bhedaiḥ paripoṣaṇaṃ na tu dāna-vīra-dayā-vīrayor iti jñāpanārtham | tasmān na niyama-virodhaḥ | bhāratyāś ca karuṇādbhuta-viṣayatva-kathanaṃ tayoḥ prāyeṇa vāg-ārambha-mukhena paripoṣa iti jñāpanārtham | tena bhāratyāḥ sarva-rasa-sādhāraṇayam upapannam eva |</p>\n\n<l>kecit tu tam imaṃ ślokaṃ bhāratīyaṃ niyāmakam | 289</l>\n<p>prāyikābhiprāyatayā vyācakṣāṇā vicakṣaṇāḥ |\nāsāṃ raseṣu vṛttīnāṃ niyamaṃ nānumanvate ||SRs_1.529|| 290</p>\n\n<p>tathā ca kaiśikīty anuvṛttau rudraṭaḥ-</p>\n\n<p>śṛṅgāra-hāsya-karuṇa-rasātiśaya-siddhaye |\neṣā vṛttiḥ prayatnena prayojyā rasa-kovidaiḥ ||SRs_1.530|| [śṛ.ti. 3.39|| iti |[*8]\n[*8] Śṛṅgāra-tilaka reading: śṛṅgāra-hāsya-karuṇa-rasānāṃ parivṛddhaye | eṣā vṛttiḥ paryoktavyā prayatnena budhair yathā ||</p>\n\n<p>vicāra-sundaro naiṣa mārgaḥ syād ity udāsmahe |\nkaiśikī-vṛtti-bhedānāṃ narmādīnāṃ prakalpanam ||SRs_1.531|| 291\nyatra karuṇam āśritya rasābhāsatva-kāraṇam |\nrasābhāsa-prakaraṇe vakṣyate tad idaṃ sphuṭam ||SRs_1.532|| 292\ntat-tan-nyāya-pravīṇena nyāya-mārgānuvartinā |\ndarśitaṃ siṃha-bhūpena spaṣṭaṃ vṛtti-catuṣṭayam ||SRs_1.533|| 293</p>\n\n<p>atha pravṛttayaḥ-\ntat-tad-deśocitā bhāṣā kriyā veṣā pravṛttayaḥ |\ntatra bhāṣā dvidhā bhāṣā vibhāṣā ceti bhedataḥ ||SRs_1.534|| 294\ntatra bhāṣā sapta-vidhā prācyāvantyā ca māgadhī |\nbāhlīkā dākṣiṇātyā ca śaurasenī ca mālavī ||SRs_1.535|| 295\nsaptadhā syād vibhāṣādi śabara-dramilāndhrajāḥ |\nśakārābhīra-caṇḍāla-vanecara-bhavā iti ||SRs_1.536|| 296\nbhāṣā-vibhāṣāḥ santy anyās tat-tad-deśa-janocitāḥ |\n<l>tāsām anupayogitvān nātra lakṣaṇam ucyate | 297</l>\n<l>tat-tad-deśocitā veṣāḥ kriyāś cātisphuṭāntarāh ||SRs_1.537||</l></p>\n\n<p>atha sāttvikāḥ-\n<l>anyeṣāṃ sukha-duḥkhādi-bhāveṣu kṛta-bhāvanam | 298</l>\n<l>ānukūlyena yac cittaṃ bhāvakānāṃ pravartate ||SRs_1.538||</l></p>\n\n<l>sattvaṃ tad iti vijñeyaṃ prājñaiḥ sattvodbhavān imān | 299</l>\n<l>sāttvikā iti jānanti bharatādi-maharṣayaḥ ||SRs_1.539||</l>\n\n<l>sarveṣām api bhāvānāṃ yaiḥ sva-sattvaṃ hi bhāvyate | 300</l>\n<l>te bhāvā bhāva-tattva-jñaiḥ sāttvikā samudīritāḥ ||SRs_1.540||</l>\n\n<l>te stambha-sveda-romāñcāḥ svara-bhedaś ca vepathuḥ | 301</l>\n<l>vaivarṇyam aśru-pralayāv ity aṣṭau parikīrtitāḥ ||SRs_1.541||</l>\n\n<p>tatra stambhaḥ-\n<l>stambho harṣa-bhayāmarṣa-viṣādādbhuta-sambhavaḥ | 302</l>\nanubhāvā bhavanty ete stambhasya muni-saṃmatāḥ |\nsaṃjñā-virahitatvaṃ ca śūnyatā niṣprakampatā ||SRs_1.542|| 303</p>\n\n<p>atha svedaḥ -\nnidāgha-harṣa-vyāyāma-śrama-krodha-bhayādibhiḥ |\n<l>svedaḥ sañjāyate tatra tv anubhāvā bhavanty amī | 304</l>\n<l>svedāpanayavātecchā-vyajana-grahaṇādayaḥ ||SRs_1.543||</l></p>\n\n<p>nidāghād, yathā-\n<lg>\n<l>karair upāttān kamalotakrebhyo</l>\n<l>nijair vivasvān vikacodarebhyaḥ |</l>\n<l>tasyā nicikṣepa mukhāravinde</l>\n<l>svedāpadeśān makaranda-bindūn ||SRs_1.544||</l>\n</lg></p>\n\n<p>harṣād, yathā-\n<lg>\n<l>sakhyā kṛtānujñam upetya paścād</l>\n<l>dhūnvan śirojān karajaiḥ priyāyāḥ |</l>\n<l>anārdrayann ānana-vāyunāpi</l>\n<l>svinnāntarān eva cakāra kaścit ||SRs_1.545||</l>\n</lg></p>\n\n<p>atrobhayor anyonya-sparśa-harṣeṇa svedaḥ |</p>\n\n<p>vyāyāmād, yathā-\ngatvodrekaṃ jaghana-puline ruddha-madhya-pradeśaḥ\nkrāmann ūru-druma-bhuja-latāḥ pūrṇa-nābhi-hradāntaḥ |\nullaṅghyoccaiḥ kuca-taṭa-bhuvaṃ plāvayan roma-kūpān\nsvedāpūro yuvati-saritāṃ prāpa gaṇḍa-sthalāni ||SRs_1.546|| [māgha. 7.74]</p>\n\n<p>atra kusumāpacaya-paryaṭanena vyāyāmena svedaḥ |</p>\n\n<p>śramo raty-ādi-pariśrāntiḥ, tasmād yathā-\n<lg>\n<l>mañceṣu pañceṣu-samākulānāṃ</l>\n<l>vātāya vātāyana-saṃśritānām |</l>\n<l>svinnāni khinnāni mukhāny aśaṃsan</l>\n<l>sambhogam abhoruha-locanānām ||SRs_1.547||</l>\n</lg></p>\n\n<p>ādi-śabdād gīta-nṛtya-śrānty-ādayaḥ |</p>\n\n<p>gīta-śrāntyā, yathā-\ngītāntareṣu śrama-vāri-leśaiḥ\nkiṃcit samucchvāsita-patra-lekham |\npuṣpāsavāghūrṇita-netra-śobhi\npriyā-mukhaṃ kiṃpuruṣaś cucumbe ||SRs_1.548|| [ku.saṃ. 3.38]</p>\n\n<p>nṛtya-śrāntyā, yathā-\ncāru-nṛtya-vigame ca tan-mukhaṃ\nsveda-bhinna-tilakaṃ pariśramāt |\nprema-datta-vadanānilaṃ pibann\natyajīvad amarālakeśvarau ||SRs_1.549|| [raghu. 19.15]</p>\n\n<p>krodhād, yathā-\ndadhat sandhyāruṇa-vyoma-sphurat-tārānukāriṇīḥ |\ndviṣad-dveṣoparaktāṅga-saṅginīḥ sveda-vipruṣaḥ ||SRs_1.550|| [māghe 2.18]</p>\n\n<p>bhayād, yathā-\nkṛtānta-jihvā-kuṭilāṃ kṛpāṇīṃ\ndṛṣṭvā yadīyāṃ trasatām arīṇām |\nsvedodayaś cetasi saṃcitānāṃ\nmānoṣmaṇām ātanute praśāntim ||SRs_1.551|| [atraiva 1.13]</p>\n\n<l>romāñco vismayotsāha-harṣādyais tatra vikriyāḥ | 305</l>\n<l>romodgamolluka-sanagātra-saṃsparśanādayaḥ ||SRs_1.552||</l>\n\n<p>vismayena, yathā-\n<lg>\n<l>rāghavasya guru-sāra-nirbhara-</l>\n<l>prauḍhim ājagava-bhañjanodbhaṭam |</l>\n<l>dor-balaṃ śrutavataḥ sabhāntare</l>\n<l>romaharṣaṇam abhūt pinākinaḥ ||SRs_1.553||</l>\n</lg></p>\n\n<p>utsāhena, yathā-\n<lg>\n<l>antraiḥ svair api saṃyatāgra-caraṇo mūrcchāvirāma-kṣaṇaṃ</l>\n<l>svādhīna-vraṇitāṅga-śastra-vivare romodgamaṃ varmayan |</l>\n<l>bhagnānudvalayan nijān para-bhaṭān ātarjayan niṣṭhuraṃ</l>\n<l>dhanyoddāma-jaya-śriyaḥ pṛthu-raṇa-stambhe patākāyate ||SRs_1.554||</l>\n</lg></p>\n\n<p>atrotsāhena romāñcaḥ |</p>\n\n<p>harṣeṇa, yathā-\nromāṇi sarvāṇy api bāla-bhāvād\nvara-śriyaṃ vīkṣitum utsukāni |\ntasyās tadā korakitāṅga-yaṣṭer\nudgrīvikādānam ivān bhūvan ||SRs_1.555|| (naiṣadha 14.53)</p>\n\n<p>atha svara-bhedaḥ-\nvaisvaryaṃ sukha-duḥkhādyais tatra syur gadgadādayaḥ ||SRs_1.556|| 306</p>\n\n<p>sukhena, yathā-\n<lg>\n<l>paśyema taṃ bhūya iti bruvāṇāṃ</l>\n<l>sakhīṃ vacobhiḥ kila sā tatarja |</l>\n<l>na prīti-karṇejapatāṃ gatāni</l>\n<l>bhūyo babhūvuḥ svara-vaikṛtāni ||SRs_1.557||</l>\n</lg></p>\n\n<p>atra priya-saṃsmaraṇa-janitena harṣeṇa bhūyo vaisvaryam |</p>\n\n<p>duḥkhena, yathā-\nvilalāpa sa bāṣpa-gadgadaṃ\nsahajām apy apahāya dhīratām |\nabhitapta-mayo' pi mārdavaṃ\nbhajate kaiva kathā śarīriṣu ||SRs_1.558|| (ra.vaṃ. 8.43)</p>\n\n<p>atha vepathuḥ-\nvepathur harṣa-santrāsa-jarā-krodhādibhir bhavet |\ntatrānubhāvāḥ sphuraṇa-gātra-kampādayo matāḥ ||SRs_1.559|| 307</p>\n\n<p>harṣeṇa trāsena ca, yathā-\n<lg>\n<l>tad-aṅgam ānanda-jaḍena doṣṇā</l>\n<l>pita sa-bāṇa-vraṇam āmamarśa |</l>\n<l>niḥśvasya niḥśvasya muhuś ca dīrghaṃ</l>\n<l>prasūḥ karābhyāṃ bhaya-kampitābhyām ||SRs_1.560||</l>\n</lg></p>\n\n<p>jarayā, yathā-\nrundhānayā bahu-mukhīṃ gatim indriyāṇāṃ\nvadhveva gāḍham anayā jarayopagūḍhaḥ |\naṅgena vepathu-matā jaḍatāyujāhaṃ\ngantuṃ padād api padaṃ gadituṃ ca nālam ||SRs_1.561|| (kuvalayāvalī, 3.1)</p>\n\n<p>krodhena, yathā-\n<lg>\n<l>ruṣā samādhmāta-mṛgendra-tuṅgaṃ</l>\n<l>na kevalaṃ tasya vapuś cakampe |</l>\n<l>sa-sindhu-bhūbhṛd-gaganā ca pṛthvī</l>\n<l>nipātitolkā ca sa-tārakā dyauḥ ||SRs_1.562||</l>\n</lg></p>\n\n<p>atha vaivarṇyam-\nviṣādātaparoṣādyair vaivarṇyam upajāyate |\nmukha-varṇa-parāvṛtti-kārśyādyās tatra vikriyāḥ ||SRs_1.563|| 308</p>\n\n<p>viṣādena, yathā-\nśara-kāṇḍa-pāṇḍu-gaṇḍa-sthalīyam ābhāti parimitābharaṇā |\nmādhava-pariṇata-patrā katipaya-kusumeva kundalatā ||SRs_1.564|| (mā.a.mi. 3.8)</p>\n\n<p>atra viraha-janitena viṣādena pāṇḍutvam |</p>\n\n<p>ātapena, yathā-\ndhūtānām abhimukha-pātibhiḥ samīrair\nāyāsād aviśad alocanotpalānām |\nāninye mada-janitāṃ śriyaṃ vadhūnām\nuṣṇāṃśu-dyuti-janitaḥ kapola-rāgaḥ ||SRs_1.565|| (kirātārjunīya 7.3)</p>\n\n<p>roṣeṇa, yathā-\nkadā mukhaṃ vara-tanu kāraṇād ṛte tavāgataṃ kṣaṇam ayi kopa-pātratām |\naparvaṇi graha-kaluṣendu-maṇḍalā vibhāvarī kathaya kathaṃ bhaviṣyati ||SRs_1.566|| (mālavikāgni-mitra 4.16)</p>\n\n<p>athāśru-\nviṣāda-roṣa-santoṣā-dhūmādyair aśru tat-kriyāḥ |\nbāṣpa-bindu-parikṣepa-netra-saṃmārjanādayaḥ ||SRs_1.567|| 309</p>\n\n<p>viṣādena, yathā-\ntvām ālikhya praṇaya-kupitāṃ dhātu-rāgaiḥ śilāyām\nātmānaṃ te caraṇa-patitaṃ yāvad icchāmi kartum |\nasrais tāvan muhur upacitair dṛṣṭir ālupyate me\nkrūras tasminn api na sahate saṅgamaṃ nau kṛtāntaḥ ||SRs_1.568|| [me.dū. 2.45]</p>\n\n<p>roṣeṇa ca, yathā mamaiva-\n<lg>\n<l>kānte kṛtāgasi puraḥ parivartamāne</l>\n<l>sakhyaṃ saroja-śaśinoḥ sahasā babhūva |</l>\n<l>roṣākṣaraṃ sudṛśi vaktum apārayantyām</l>\n<l>indīvara-dvayam avāpa tuṣāra-dhārām ||SRs_1.569||</l>\n</lg></p>\n\n<p>atra sāparādha-priya-darśana-janitena roṣeṇa mugdhāyā bāṣpodgamaḥ |</p>\n\n<p>santoṣeṇa, yathā-\nānandajaḥ śokajam aśru bāṣpas\ntayor aśītaṃ śiśiro bibheda |\ngaṅgā-sarayvor jalam uṣṇa-taptaṃ\nhimādri-niṣyanda ivāvatīrṇaḥ ||SRs_1.570|| (ra.vaṃ. 14.53)</p>\n\n<p>atra cira-proṣita-pratyāgata-rāma-lakṣmaṇa-darśanānandena kausalyā-sumitrayor bāṣpaḥ |</p>\n\n<p>dhūmena, yathā-\n<lg>\n<l>tasmin kṣaṇe kāntam alakṣayan sā</l>\n<l>dhūmāvilair udgata-bāṣpa-leśaiḥ |</l>\n<l>antar-dalair amburuhām ivārdrair</l>\n<l>ayatna-karṇābharaṇair apāṅgaiḥ ||SRs_1.571||</l>\n</lg></p>\n\n<p>atra vivāha-dhūmena lakṣmyā bāṣpodgamaḥ |</p>\n\n<p>atha pralayaḥ-\npralayo duḥkha-dhātādyaiś ceṣṭā tatra visaṃjñatā ||SRs_1.572|| 310ab</p>\n\n<p>duḥkhena, yathā-\nvapuṣā karaṇojjhitena sā\nnipatantī patim apy apātayan |\nnanu taila-niṣeka-bindunā\nsaha dīpārcir upaiti medinīm ||SRs_1.573|| (ra.vaṃ. 8.38)</p>\n\n<p>atrendumatī-vipatti-janitena duḥkhenājasya pralayaḥ |</p>\n\n<p>ghātena, yathā-\npūrvaṃ prahartā na jaghāna bhūyaḥ\npratiprahārākṣamam aśvasādī |\nturaṅgam askandha-niṣaṇṇa-dehaṃ\npratyāśvasantaṃ ripum ācakāṅkṣa ||SRs_1.574|| (ra.vaṃ. 7.47)</p>\n\n<p>atra pratibhaṭa-prahāreṇāśvasādino mūrcchā |</p>\n\n<l>sarve' pi sattva-mūlatvād bhāvā yadyapi sāttvikāḥ | 310cd</l>\n<l>tathāpy amīṣāṃ sattvaika-mūlatvāt sāttvika-prathā ||SRs_1.575||</l>\n\n<l>anubhāvāś ca kathyante bhāva-saṃsūcanād amī | 311</l>\n<l>evaṃ dvairūpyam eteṣāṃ kathitaṃ bhāva-kovidaiḥ ||SRs_1.576||</l>\n\n<p>anubhāvaika-nidhinā sukhānubhava-śālinā |\nśrī-siṃha-bhūbhujā sāṅgam anubhāvā nirūpitāḥ ||SRs_1.577|| 312</p>\n\n<p>asmat-kalpa-latā-dalāni gilati tvat-kāma-gaurvāryatāṃ\nmac-cintāmaṇi-vedibhiḥ pariṇamed dūrān nayoccair gajam |\nity ārūḍha-vitardikāḥ pratipathaṃ jalpanti bhūdevatāḥ\nsiṃha-kṣmābhuji kalpa-vṛkṣa-surabhī-hasty-ādi-dānodyate ||SRs_1.578|| 313</p>\n\n<p>rakṣāyāṃ rākṣasāriṃ prabala-vimata-vidrāvaṇe vīrabhadraṃ\nkāruṇye rāmabhadraṃ bhuja-bala-vibhavārohaṇe rauhiṇeyam |\npāñcālaṃ cañcalākṣī-paricaraṇa-vidhau pūrṇa-candraṃ prasāde\nkandarpa-rūpa-darpe tulayati nitarāṃ siṃha-bhūpāla-candraḥ ||SRs_1.579|| 314</p>\n\n<p>iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite rasārṇava-sudhākara-nāmni nāṭyālaṅkāra-śāstre rañjakollāso nāma\nprathamo vilāsaḥ\n||1||</p>\n\n<p>(2)\ndvitīyo vilāsaḥ</p>\n\n<p>rasikollāsaḥ</p>\n\n<p>kalyāṇa-dāyi bhavatāṃ bhaved bhavya-guṇākaram |\nkamalākucakāleya-vyañjitoraḥ-sthalaṃ mahaḥ ||SRs_2.1|| 1\ncid-acit-kṣema-kāriṇyai namaḥ śrī-parṇajādibhiḥ |\nvandyāyai vārdhi-nandinyai karāgrastha-payoruhe ||SRs_2.2|| 2</p>\n\n<p>atha vyabhicāri-bhāvāḥ-</p>\n\n<p>vy-abhī ity upasargau dvau viśeṣābhimukhatvayoḥ |\nviśeṣeṇābhimukhyena caranti sthāyinaṃ prati ||SRs_2.3|| 3\nvāg-aṅga-sattva-sūcyā jñeyās te vyabhicāriṇaḥ |\ntaṃ cārayanti bhāvasya gatiṃ sañcāriṇo' pi ||SRs_2.4|| 4\nunmajjanto nimajjantaḥ sthāyiny amṛta-vāridhau |\nūrmivad vardhayanty enaṃ yānti tad-rūpatāṃ ca te ||SRs_2.5|| 5\nnirvedo' tha viṣādo dainyaṃ glāni-śramau ca mada-garvau |\nśaṅkā-trāsāvegā unmādāpasmṛtī tathā vyādhiḥ ||SRs_2.6|| 6\nmoho mṛtir ālasyaṃ jāḍyaṃ vrīḍāvahitthā ca |\nsmṛtir atha vitarka-cintā-mati-dhṛtayo harṣa utsukatvaṃ ca ||SRs_2.7|| 7\naugryam arṣāsūyāś cāpalyaṃ caiva nidrā ca |\nsuptir bodha itīme bhāvā vyabhicāriṇaḥ samākhyātāḥ ||SRs_2.8|| 8</p>\n\n<p>tatra (1) nirvedaḥ-\ntattva-jñānāc ca daurgatyāv āpado viprayogataḥ |\nīrṣyāder api saṃjātaṃ nirvedaḥ svāvamānanam ||SRs_2.9|| [*9] 9\n[*9] Another reading in some manuscripts: anubhāvas tu naiṣphalya-matir nirveda ucyate | atra cintāśru-niḥśvasa-vaivarṇyocchvāsa-dīnatā ||</p>\n\n<p>tattva-jñānād, yathā-\nprāptāḥ śriyaḥ sakala-kāma-dughās tataḥ kiṃ\nnyastaṃ padaṃ śirasi vidviṣatāṃ tataḥ kim |\nsaṃmānitāḥ praṇayino vibhavais tataḥ kiṃ\nkalpaṃ sthitaṃ tanu-bhṛtāṃ tanubhis tataḥ kim ||SRs_2.10|| (vairāgya-śataka 67)</p>\n\n<lg>\n<l>kiṃ vidyāsu viśāradair api sutaiḥ prāptādhika-praśrayaiḥ</l>\n<l>kiṃ dārair abhirūpa-rūpa-caritair ātmānukūlair api |</l>\n<l>kiṃ kāryaṃ cira-jīvitena vigata-vyādhi-pracāreṇa vā</l>\n<l>dāridryopahataṃ yad etad akhilaṃ duḥkhāya me kevalam ||SRs_2.11||</l>\n</lg>\n\n<p>āpado, yathā-\nsurata-śrama-sambhṛto mukhe\ndhriyate sveda-lavodgamo' pi te |\natha cāstamitā tvam ātmanā\ndhig imāṃ deha-bhṛtām asāratām ||SRs_2.12|| (raghu. 8.57)</p>\n\n<p>viprayogād, yathā-\nyaysāṃ te divasāstayā saha mayā nītā yathā sve gṛhe\nyat-sambandhi-kathābhir eva satataṃ dīrghābhir asthīyate |\nekaḥ samprati nāśita-priyatamas tām eva rāmaḥ kathaṃ\npāpaḥ pañcavaṭīṃ vilokayatu vā gacchatv asambhāvya vā ||SRs_2.13|| (u.rā.ca. 2.29)</p>\n\n<p>atra sītā-viprayuktasya rāmasya vāg-ārambha-sūcitenātmāvamānanena nirvedaḥ pratīyate |</p>\n\n<p>īrṣyayā, yathā-\n<lg>\n<l>kuryuḥ śastra-kathām amī yadi manor vaṃśe manuṣyāṅkurāḥ</l>\n<l>syāc ced brahma-gaṇo' yam ākṛti-gaṇas tatreṣyate ced bhavān |</l>\n<l>samrājāṃ samidhāṃ ca sādhakatamaṃ dhatte chidākāraṇaṃ</l>\n<l>dhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ ||SRs_2.14||</l>\n</lg></p>\n\n<p>(anargha. 4.44)</p>\n\n<p>atra rāmacandra-śatānanda-viṣayerṣyā-janitena dhig iti vāg-ārambha-sūcitena svātmāvamānanena jāmadagnyasya nirvedaḥ |</p>\n\n<p>atha (2) viṣādaḥ-\nprārabdha-kāryānirvāhād iṣṭānavāpter vipattitaḥ |\naparādha-parijñānād anutāpas tu yo bhavet ||SRs_2.15|| 10\nviṣādaḥ sa tridhā jyeṣṭha-madhyamādhama-saṃśrayāt |\nsahāyānveṣaṇopāya-cintādyā uttame matāḥ ||SRs_2.16|| 11\nanutsāhaś ca vaicittyam ity ādyā madhyame matāḥ |\n<l>adhamasyānubhāvāḥ syur vaicitryam avalokanam | 12</l>\n<l>rodana-śvāsita-dhyāna-mukha-śoṣādayo' pi ca ||SRs_2.17||</l></p>\n\n<p>prārabdha-kāryānirvāhād, yathā-\nvāraṃ vāraṃ tirayati dṛśāv udgato bāṣpa-pūras\ntat-saṅkalpopahita-jaḍima stambham abhyeti gātram |\nsadyaḥ svidyann nayam aviratotkampa-lolāṅgulīkaḥ\npāṇir lekhāvidhiṣu nitarāṃ vartate kiṃ karomi ||SRs_2.18|| (mālatīmādhava 1.38)</p>\n\n<p>atra prastuta-citra-nirmāṇānirvāhān mādhavasya kiṃ karomīti vāg-ārambha-sūcitayā tad-darśanopāya-cintayā viṣādo vyajyate |</p>\n\n<p>tatra iṣṭānavāpter, yathā-\nsañcāriṇī dīpa-śikheva rātrau\nyaṃ yaṃ vyatīyāya patiṃvarā sā |\nnarendram ārgāṭṭa iva prapede\nvivarṇa-bhāvaṃ sa sa bhūmi-pālaḥ ||SRs_2.19|| (ra.vaṃ. 6.67)</p>\n\n<p>atrendumatīm ākāṅkṣatāṃ bhūmipatīnāṃ tad-anavāptyā mukha-vaivarṇyena viṣādo vyajyate |</p>\n\n<p>vipattitaḥ, yathā-\nhā hā dhik para-gṛha-vāsa-dūṣaṇaṃ yad\nvaidehyāḥ praśamitam adbhutair upāyaiḥ |\netat tat punar api daiva-durvipākād\nālarkaṃ viṣam iva sarvataḥ prasṛptam ||SRs_2.20|| (u.rā.ca. 1.40)</p>\n\n<p>atra sītāpavāda-rūpāyā vipatter hā hā dhig iti vāg-ārambheṇa rāmasya viṣādo gamyate |</p>\n\n<p>yathā vā-\nsā durnimittopagatād viṣādāt\nsadyaḥ parimlāna-mukhāravindā |\nrājñaḥ śivaṃ sāvarajasya bhūyād\nity āśaśaṃśe karaṇair bāhyaiḥ ||SRs_2.21|| (raghu. 14.50)</p>\n\n<p>atra durnimittānumitāyā vipatter mukha-śoṣaṇenānubhāvena vaidehyā viṣādaḥ |</p>\n\n<p>aparādha-parijñānāt, yathā-\nhā tāteti kranditam ākarṇya viṣaṇṇas\ntasyānviṣyan vetasa-gūḍhaṃ prabhavaṃ saḥ |\nśalya-protaṃ prekṣya sakumbhaṃ muni-putraṃ\ntāpād antaḥ-śalya ivāsīt kṣitipo' pi ||SRs_2.22|| (raghu. 9.75)</p>\n\n<p>atha (3) dainyam-\n<l>hṛt-tāpa-durgatatvādyair anauddhatyaṃ hi dīnatā | 13</l>\n<l>tatrānubhāvā mālinya-gātra-stambhādayo matāḥ ||SRs_2.23||</l></p>\n\n<p>hṛt-tāpāt, yathā-\netat kṛtvā priyam anucita-prārthanā-vartamno me\nsauhārdād vā vidhura iti vā mayy anukrośa-buddhyā |\niṣṭān deśān jalada vihara prāvṛṣā sambhṛta-śrīr\nmābhūd evaṃ kṣaṇam api ca te vidyutā viprayogaḥ ||SRs_2.24|| (me.dū. 2.55)</p>\n\n<p>daurgandhyād, yathā-\n<lg>\n<l>dīnā dīna-mukhaiḥ svakīya-śiśukair ākṛṣṭa-jīrṇāmbarā</l>\n<l>krośadbhiḥ kṣudhitari nirannapiṭharā nekṣyeta ced gehinī |</l>\n<l>yācñā-dainya-bhayena gadgada-galat-truṭyad-vilīnākṣaraṃ</l>\n<l>ko dehīti vadet sva-dagdha-jaṭharasyārthe manasvī pumān ||SRs_2.25||</l>\n</lg></p>\n\n<p>atha (4) glāniḥ-\n<l>ādhi-vyādhi-jarā-tṛṣṇā-vyāyāma-suratādibhiḥ | 14</l>\nniṣprāṇatā glānir atra kṣāmāṅga-vacana-kriyāḥ |\nkampānutsāha-vaivarṇya-nayana-bhramaṇādayaḥ ||SRs_2.26|| 15</p>\n\n<p>ādhinā, yathā-\nkisalayam iva mugdhaṃ bandhanād vipralūnaṃ\nhṛdaya-kusuma-śoṣī dāruṇo dīrgha-śokaḥ |\nglapayati paripāṇḍu kṣāmam asyāḥ śarīraṃ\nśaradija iva gharmaḥ ketakī-patra-garbham ||SRs_2.27|| (uttara-rāma-carita 3.5)</p>\n\n<p>vyādhinā, yathā-\ntasya pāṇḍu-vadanālpa-bhūṣaṇā\nsāvalamba-gamanā mṛdu-svanā |\nrāja-yakṣma-parihāṇir āyayau\nkāma-yāna-samavasthayā tulām ||SRs_2.28|| (raghu. 19.50)</p>\n\n<p>jarayā, yathā-\nvivṛddhiṃ kampasya prathayatitarāṃ sādhvasa-vaśād\navispaṣṭāṃ dṛṣṭiṃ tirayatitarāṃ bāṣpa-salilaiḥ |\nskhalad-varṇāṃ vāṇīṃ janayatitarāṃ gadgadatayā\njarāyāḥ sāhāyyaṃ mama hi paritoṣo' dya kurute ||SRs_2.29|| (ratnāvalī 4.13)</p>\n\n<p>atra harṣasya jarā-sahakāritva-kathanād ubhayānubhāvair api kampādibhir jarā-glāner eva prādhānyaṃ gamyate |</p>\n\n<p>tṛṣṇayā, yathā-\nvindhyā-dhvānau virala-salilās tarṣiṇī tatra sītā\nyāvan mūrchāṃ kalayati kila vyākule rāmabhadre |\ndrāk saumitriḥ puṭaka-kalaśīṃ māludhānīdalānāṃ\ntāvat prāpto dadhad atibhṛtāṃ vāriṇā nairjhareṇa ||SRs_2.30|| (bāla-rāmāyaṇa 6.50)</p>\n\n<p>vyāyāmena, yathā-\natanu-kuca-bharānatena bhūyaḥ\nśrama-janitānatinā śarīrakeṇa |\nanucita-gati-sāda-niḥsahatvaṃ\nkala-bhara-karorubhir ūrubhir dadhānaiḥ ||SRs_2.31|| (śi.va. 7.66)</p>\n\n<p>suratena, yathā-\n<lg>\n<l>ati-prayatnena ratānta-tāntā</l>\n<l>kṛṣṇena talpāvaropitā sā |</l>\n<l>ālambya tasyaiva karaṃ kareṇa</l>\n<l>jyotsnā-kṛtānandam alindam āpa ||SRs_2.32||</l>\n</lg></p>\n\n<p>atha (5) śramaḥ-\nśramo mānasa-khedaḥ syād adhva-nṛtya-ratādobhiḥ |\naṅga-mardana-niḥśvāsau pāda-saṃvāhanaṃ tathā ||SRs_2.33|| 16\njṛmbhaṇaṃ mandayānaṃ ca mukhanetra-vighūrṇanam |\nsītkṛtiś ceti vijñeyā anubhāvāḥ śramodbhavāḥ ||SRs_2.34|| 17</p>\n\n<p>adhvanā, yathā-\nsadyaḥ purī-parisare' pi śirīṣa-mṛdvī\nsītā javāt tricaturāṇi padāni gatvā |\ngantavyam adya kiyad ity asakṛd bruvāṇā\nrāmāśuṇaḥ kṛtavatī prathamāvatāram ||SRs_2.35|| (bāla-rāmāyaṇa 6.34)</p>\n\n<p>nṛtyena, yathā-\n<lg>\n<l>sveda-kledita-kaṅkaṇāṃ bhuja-latāṃ kṛtvā mṛdaṅgāśrayāṃ</l>\n<l>ceṭī-hasta-samarpitaika-caraṇā mañjīra-sandhitsayā |</l>\n<l>sā bhūyaḥ stana-kampa-sūcita-rayaṃ niḥśvāsam āmuñcatī</l>\n<l>raṅga-sthānam anaṅga-sātkṛtavatī tālāvadhau tasthuṣī ||SRs_2.36||</l>\n</lg></p>\n\n<lg>\n<l>ratyā, yathā mamaiva-</l>\n<l>nitānta-surata-klāntāṃ celānta-kṛta-vījanām |</l>\n<l>kāntāṃ lulita-netrāntāṃ kalaye kala-bhāṣiṇīm ||SRs_2.37||</l>\n</lg>\n\n<p>atha (6) madaḥ-\nmadas tv ānanda-saṃmoha-sambhedo madirākṛtaḥ |\nsa tridhā taruṇo madhyo' pakṛṣṭaś ceti bhedataḥ ||SRs_2.38|| 18\ndṛṣṭiḥ smerā mukhe rāgaḥ sasmitākulitaṃ vacaḥ |\nlalitāviddha-gaty-ādyāś ceṣṭāḥ syus taruṇe made ||SRs_2.39|| 19</p>\n\n<p>yathā-\nbhāva-hāri hasitaṃ vacanānāṃ\nkauśalaṃ dṛśi vikāra-viśeṣāḥ |\ncakrire bhṛśam ṛjor api vadhvāḥ\nkāmineva taruṇena madena ||SRs_2.40|| (śi.va. 10.13)</p>\n\n<p>atha madhyamaḥ-\nmadhyame tu made vāci skhalanaṃ ghūrṇanaṃ dṛśoḥ |\ngamane vaktratā bāhvor vikṣepa-srastatādayaḥ ||SRs_2.41|| 20</p>\n\n<p>yathā-\nrundhatī nayana-vākya-vikāsaṃ\nsāditobhaya-karā parirambhe |\nvrīḍitasya lalitaṃ yuvatīnāṃ\nkṣībatā bahu-guṇair anujahre ||SRs_2.42|| (bhāraveḥ 9.67)</p>\n\n<p>atha nīcaḥ-\napakṛṣṭe tu ceṣṭāḥ syur gati-bhaṅgo visaṃjñatā |\nniṣṭhīvanaṃ muhuḥ śvāso hikkā chardyādayo matāḥ ||SRs_2.43|| 21</p>\n\n<p>yathā-\n<lg>\n<l>niṣṭhīvantyo mukharita-mukhaṃ gauravāt kandharāyāḥ</l>\n<l>prāyo hikkā-vikala-vikalaṃ vākyam ardhaṃ gṛṇantyaḥ |</l>\n<l>naivāpekṣāṃ galita-vasane nāpy upekṣām ayante</l>\n<l>pāyaṃ pāyaṃ bahu-vidha-madhūny eka-vīthyā kumāryaḥ ||SRs_2.44||</l>\n</lg></p>\n\n<p>taruṇas tūttamādīnāṃ madhyamo madhya-nīcayoḥ |\napakṛṣṭas tu nīcānāṃ tat-tan-mada-vivardhane ||SRs_2.45|| 22\nuttama-prakṛtiḥ śete madhyo hasati gāyati |\nadhama-prakṛtir grāmyaṃ paruṣaṃ vakti roditi ||SRs_2.46|| 23</p>\n\n<p>uttama-prakṛter mada-vṛddhir, yathā-</p>\n\n<p>tat-kṣaṇaṃ viparivartita-hriyor\nneṣyatoḥ śayanam iddha-rāgayoḥ |\nsā babhūva vaśa-vartinī tayoḥ\npreyasaḥ suvadanā madasya ca ||SRs_2.47|| (ku.saṃ. 8.79)</p>\n\n<p>madhyamasya mada-vṛddhir, yathā-\n<lg>\n<l>vināpi hetuṃ vikaṭaṃ jahāsa</l>\n<l>padeṣu caskhāla same' pi mārge |</l>\n<l>vighūrṇamānaḥ sa madātirekād</l>\n<l>ākāśam ālambanam ālalambe ||SRs_2.48||</l>\n</lg></p>\n\n<p>adhamasya mada-vṛddhir, yathā-\n<lg>\n<l>taha taha gāmīṇa-ghariṇī</l>\n<l>mada-vivasā kiṃpi kiṃpi bāharai |</l>\n<l>jaha jaha kula-bahuāo</l>\n<l>soūṇa sarandi pihia kaṇṇāo ||SRs_2.49||</l>\n</lg></p>\n\n<lg>\n<l>(tathā tathā grāmīṇa-gṛhiṇī</l>\n<l>mada-vivaśā kim api kim api vyāharati |</l>\n<l>yathā yathā kula-vadhvaḥ</l>\n<l>śrutvā saranti pihita-karṇāḥ ||)</l>\n</lg>\n\n<p>aiśvaryādi-kṛtaḥ kaiścit māno mada itīritaḥ |\nvakṣyamāṇasya garvasya bheda evety udāsmahe ||SRs_2.50|| 24</p>\n\n<p>atha (7) garvaḥ-\naiśvarya-rūpa-tāruṇya-kula-vidyā-balair api |\niṣṭa-lābhādinānyeṣām avajñā garva īritaḥ ||SRs_2.51|| 25\nanubhāvā bhavanty atra gurv-ājñādy-ājñā-vyatikramaḥ |\nanuttara-praadānaṃ ca vaimukhyaṃ bhāṣaṇe' pi ca ||SRs_2.52|| 26\nvibhramāpahnutī vākya-pāruṣyam anavekṣaṇam |\navekṣaṇaṃ nijāṅgānām aṅga-bhaṅgādayo' pi ca ||SRs_2.53|| 27</p>\n\n<p>aiśvaryam ājñā-siddhiḥ | tena yathā-</p>\n\n<lg>\n<l>rāho tarjaya bhāskaraṃ varuṇa he nirvāpyatāṃ pāvakaḥ</l>\n<l>sarve vārimucaḥ sametya kuruta grīṣmasya darpa-cchidām |</l>\n<l>prāleyācala candra dugdha-jaladhe hemanta mandākini</l>\n<l>drāg devasya gṛhānupeta bhavatāṃ sevā-kṣaṇo vartate ||SRs_2.54||</l>\n</lg>\n\n<p>(bāla-rāmāyaṇa 5.22)</p>\n\n<p>yathā vā-\n<lg>\n<l>vahne nihnotum arciḥ paricinu purataḥ siñcato vārivāhān</l>\n<l>hemantasyāntike syāḥ prathayati davathuṃ yena te grīṣma noṣmā |</l>\n<l>mārtaṇḍāś caṇḍatāpa-praśamana-vidhaye dhatta nāḍīṃ jalārdrāṃ</l>\n<l>devo nānya-pratāpaṃ tribhuvana-vijayī mṛṣyate śrī-daśāsyaḥ ||SRs_2.55||</l>\n</lg></p>\n\n<p>(bāla-rāmāyaṇa 1.31)</p>\n\n<p>rūpa-tāruṇyābhyāṃ, yathā-\n<lg>\n<l>vāṭīṣu vāṭīṣu vilāsinīnāṃ</l>\n<l>caran yuvā cārutayātidṛptaḥ |</l>\n<l>tṛṇāya nāmanyata puṣpa-cāpaṃ</l>\n<l>kareṇa līlā-kalitāravindaḥ ||SRs_2.56||</l>\n</lg></p>\n\n<p>kulena, yathā-\n<lg>\n<l>gauḍaṃ rāṣṭram anuttamaṃ nirupamā tatrāpi rāḍhāpurī</l>\n<l>bhūri-śreṣṭhika-nāma dhāma paramaṃ tatrottamo naḥ pitā |</l>\n<l>tat-putrāś ca mahākulā na viditāḥ kasyātra teṣām api</l>\n<l>prajñā-śīla-viveka-dhairya-vinayācārair ahaṃ cottamaḥ ||SRs_2.57||</l>\n</lg></p>\n\n<p>(prabodha-candrodayaḥ, 2.7)</p>\n\n<p>vidyayā, yathā-\n<lg>\n<l>bindu-dvandva-taraṅgitāgra-saraṇiḥ kartā śiro-bindukaṃ</l>\n<l>karmeti krama-śikṣitānvaya-kalā ye ke' pi tebhyo namaḥ |</l>\n<l>ye tu grantha-sahasra-śāṇakaṣaṇa-truṭyat-kalaṅkair girām</l>\n<l>ullekhaiḥ kavayanti bilhaṇa-kavis teṣv eva saṃnahyati ||SRs_2.58||</l>\n</lg></p>\n\n<p>(karṇa-sundarī)</p>\n\n<p>balena, yathā-\n<lg>\n<l>rudrādres tulanaṃ sva-kaṇṭha-vipina-cchedo harer vāsanaṃ</l>\n<l>kārāveśmani puṣpakasya haraṇaṃ yasyorjitāḥ kelayaḥ |</l>\n<l>so' yaṃ durmada-bāhu-daṇḍa-sacivo laṅkeśvaras tasya me</l>\n<l>kā ślāghā guṇa-jarjareṇa dhanuṣākṛṣṭena bhagnena vā ||SRs_2.59||</l>\n</lg></p>\n\n<p>(bāla-rāmāyaṇa, 1.51)</p>\n\n<p>iṣṭa-prāptyā, yathā-\n<lg>\n<l>āstāṃ tāvad anaṅga-cāpa-vibhavaḥ kā nāma sā kaumudī</l>\n<l>dūre tiṣṭhatu matta-kokila-rutaṃ saṃvāntu mandānilāḥ |</l>\n<l>hāsollāsa-taraṅgitair asakalair netrāñcalaiś cañcalaiḥ</l>\n<l>sākūtair urarīkaroti taruṇī seyaṃ praṇāmāñjalim ||SRs_2.60||</l>\n</lg></p>\n\n<p>atha (8) śaṅkā-\nśaṅkā cauryāparādhādyaiḥ svāniṣṭotprekṣaṇaṃ matam |\ntatra ceṣṭāmuhuḥ pārśva-darśanaṃ mukha-śoṣaṇam ||SRs_2.61|| 28\navakuṇṭhana-vaivarṇya-kaṇṭha-sādādayo' pi ca |\nśaṅkā dvidyeyam ātmotthā parotthā ceti bhedataḥ ||SRs_2.62|| 29\nsvākārya-janitā svotthā prāyo vyaṅgyeyam iṅgitaiḥ |\niṅgitāni tu pakṣma-bhrū-tārakā-dṛṣṭi-vikriyāḥ ||SRs_2.63|| 30</p>\n\n<p>aparādhāt svotthā, yathā-\n<lg>\n<l>tat-sakhyā marutātha vā pracalitā vallīti muhyad-dhiyo</l>\n<l>dṛṣṭvā vyākulatārayā nigadato mithyā-prasādaṃ mukhe |</l>\n<l>gaṅgā-nūtana-saṅginaḥ paśupater antaḥpuraṃ gacchato</l>\n<l>nūtnā saiva daśā svayaṃ piśunatāṃ devī-sakhīnāṃ gatā ||SRs_2.64||</l>\n</lg></p>\n\n<p>saiva cauryeṇa, yathā-\n<lg>\n<l>mṛdnan kṣīrādi-cauryān masṛṇa-surabhiṇī sṛkvaṇī pāṇi-gharṣair</l>\n<l>āghrāyāghrāya hastaṃ sapadi paruṣayan kiṅkiṇī-mekhalāyām |</l>\n<l>vāraṃ vāraṃ viśāle diśi diśi vikiran locane lolatāre</l>\n<l>mandaṃ mandaṃ jananyāḥ parisaram ayate kūṭa-gopāla-bālaḥ ||SRs_2.65||</l>\n</lg></p>\n\n<p>parotthā tu nijasyaiva parasyākāryato bhavet |\n<l>prāyeṇākāra-ceṣṭābhyāṃ tām imām anubhāvayet | 31</l>\nākāraḥ sāttvikaś ceṣṭā tv aṅga-pratyaṅgajāḥ kriyāḥ ||SRs_2.66|| 32ab</p>\n\n<p>parotthā, yathā-\nprīte vidhātari purā paribhūya martyān\nvavre' nyato yad abhayaṃ sa bhavān ahaṃyuḥ |\ntan-marmaṇi spṛśati mām atimātram adya\nhā vatsa śāntam athavā daśakandharo' si ||SRs_2.67|| (anargha-rāghava 4.9)</p>\n\n<p>atra garvita-rāvaṇa-kṛtena martyetarābhaya-varaṇena jātā mālyavataḥ śaṅkā marmaṇi spṛśatītyādinā vāg-ārambheṇa pratīyate |</p>\n\n<p>atha (9) trāsaḥ-\n<l>trāsas tu citta-cāñcalyaṃ vidyut-kravyāda-garjitaiḥ | 32</l>\n<l>tathā bhūta-bhujaṅgādyair vijñeyās tatra vikriyāḥ ||SRs_2.68||</l></p>\n\n<l>utkampa-gātra-saṅkoca-romāñca-stambha-gadgadāḥ | 33</l>\n<l>muhur nimeṣa-vibhrānti-pārśvasthālambanādayaḥ ||SRs_2.69||</l>\n\n<p>vidyuto, yathā-\n<lg>\n<l>varṣāsu tāsu kṣaṇa-ruk prakāśāt</l>\n<l>trastā ramā śārṅgiṇam āliliṅga |</l>\n<l>vidyuc ca sā vīkṣya tad-aṅga-śobhāṃ</l>\n<l>hrīṇeva tūrṇaṃ jaladaṃ jagāhe ||SRs_2.70||</l>\n</lg></p>\n\n<p>kravyādo hiṃsra-sattvam | tasmād, yathā-</p>\n\n<lg>\n<l>sva-vikriyādarśita-sādhvasaughāt</l>\n<l>priyābhir āliṅgita-kandharāṇām |</l>\n<l>akāri bhallūka-kulena yatra</l>\n<l>vidyādharāṇām animitta-maitrī ||SRs_2.71||</l>\n</lg>\n\n<p>garjitena, yathā-\npraṇaya-kopa-bhūto' pi parāṅmukhāḥ\nsapadi vāridharārava-bhīravaḥ |\npraṇayinaḥ parirabdhum anantaraṃ\nvavalire bali-recita-madhyamāḥ ||SRs_2.72|| (śi.va., 6.38)</p>\n\n<p>garjitaṃ mahāravopalakṣaṇam | tena bheryādi-dhvanir api bhavati |</p>\n\n<p>bherī-dhvaninā, yathā-\n<lg>\n<l>nananda nidrā-rasa-bhañjanair api</l>\n<l>prayāṇa-tūrya-dhvanibhir dharāpateḥ |</l>\n<l>atarkitātaṅka-vilola-padmajā-</l>\n<l>payodhara-dvandva-nipīḍito hariḥ ||SRs_2.73||</l>\n</lg></p>\n\n<lg>\n<l>bhūta-darśanād, yathā-</l>\n<l>sā patyuḥ parivāreṇa piśācair api veṣṭitā |</l>\n<l>utkampamāna-hṛdayā sakhībhiḥ sambodhyata ||SRs_2.74||</l>\n</lg>\n\n<p>bhujaṅgamād, yathā-\n<lg>\n<l>kalyāṇa-dāyi bhavato' stu pināka-pāṇi-</l>\n<l>pāṇi-grahe bhujaga-kaṅkaṇa-bhīṣatāyāḥ |</l>\n<l>sambhrānta-dṛṣṭi sahasaiva namaḥ śivāyety</l>\n<l>ardhokti-sasmita-nataṃ mukham ambikāyāḥ ||SRs_2.75||</l>\n</lg></p>\n\n<p>(rasa-kalikāyām apy ullikhitam idam, 23 puṭe)</p>\n\n<p>atha (10) āvegaḥ-\ncittasya sambhramo yaḥ syād āvego' yaṃ sa cāṣṭadhā | 34 utpāta-vāta-varṣāgni-matta-kuñjara-darśanāt ||SRs_2.76||</p>\n\n<l>priyāpriya-śruteś cāpi śatrava-vyasanād api | 35</l>\n<l>tatrautpātas tu śailādi-kampa-ketūdayādayaḥ ||SRs_2.77||</l>\n\n<l>taj-jāḥ sarvāṅga-visraṃso vaimukhyam apasarpaṇam | 36</l>\n<l>viṣāda-mukha-vaivarṇya-vismayādyās tu vikriyāḥ ||SRs_2.78||</l>\n\n<p>śaila-prakampanād, yathā-\n<lg>\n<l>kailāsādrāv udaste paricalita-gaṇeṣūllasat-kautukeṣu</l>\n<l>kroḍaṃ mātuḥ kumāre viśati viṣamuciprekṣamāṇe saroṣam |</l>\n<l>pādāvaṣṭambha-sīdad vapuṣi daśamukhe yāti pātāla-mūlaṃ</l>\n<l>kruddho' py āśliṣṭa-mūrtir ghanataram umayā pātu hṛṣṭaḥ śivo vaḥ ||SRs_2.79||</l>\n</lg></p>\n\n<p>atra kailāsa-kampa-janita-pramatha-gaṇa-vismaya-kārtikeyāpasarpaṇa-kātyāyanī-sādhvasādibhir anubhāvais tat-tad-gata-sambhramātiśaya-rūpa āvego vyajyate |</p>\n\n<p>ketūdayād, yathā-\n<lg>\n<l>hantālokya kuṭumbino diviṣadāṃ dhūma-grahaṃ diṅ-mukhe</l>\n<l>trastāṅgās tvaritaṃ paraspara-gṛhān abhyetya cintā-parāḥ |</l>\n<l>dhānyānām anativyayāya gṛhiṇīr ājñāpayantyo muhur</l>\n<l>nidhyāyanti viniḥśvasanti gaṇaśo rathyā-mukheṣv āsate ||SRs_2.80||</l>\n</lg></p>\n\n<p>atha vātāvegaḥ-\n<l>tvarayāgamanaṃ vastra-grahaṇaṃ cāvakuṇṭhanam | 37</l>\n<l>netrāvamārjanādyāś ca vātāvega-bhavāḥ kriyāḥ ||SRs_2.81||</l></p>\n\n<p>yathā-\n<lg>\n<l>dikṣu vyūḍhāṅghripāṅgas tṛṇa-jaṭita-calat-pāṃsu-daṇḍo' ntarikṣe</l>\n<l>jhāṅkārī śarkarālaḥ pathiṣu viṭapināṃ skandha-kāṣaiḥ sadhūmaḥ |</l>\n<l>prāsādānāṃ nikuñjeṣv abhinava-jaladodgāra-gambhīra-dhīraś</l>\n<l>caṇḍārambhaḥ samīro vahati paridiśaṃ bhīru kiṃ sambhrameṇa ||SRs_2.82||</l>\n</lg></p>\n\n<p>(veṇī-saṃhāra 2.19)</p>\n\n<p>atra vāta-kṛta-saṃrambho vāg-ārambheṇa pratipādyate |</p>\n\n<p>atha varṣāvegaḥ-\n<l>chatra-graho' ṅga-saṅkoco bāhu-svastika-dhāvane | 38</l>\n<l>uṣṇāśrayaṇam ity ādyā varṣāvega-bhavāḥ kriyāḥ ||SRs_2.83||</l></p>\n\n<p>yathā-\nāmekhalaṃ cañcaratā ghanānāṃ\nchāyām adhaḥ sānugatāṃ niṣevya |\nudvejitā vṛṣṭibhir āśrayante\nśṛṅgāṇi yasyātapavanti siddhāḥ ||SRs_2.84|| [ku.saṃ. 7.5]</p>\n\n<p> atra siddhānām agra-śikhara-dhāvanena sūcitaḥ |</p>\n\n<p>atha agny-āvegaḥ-\n<l>agny-āvegaḥ-bhavāś ceṣṭā vījanaṃ cāṅga-dhūnanam | 39</l>\n<l>vyatyasta-pada-vikṣepa-netra-saṅkocanādayaḥ ||SRs_2.85||</l></p>\n\n<p>yathā-\n<lg>\n<l>dūra-protsāryamāṇāmbara-cara-nikarottāla-kīlābhighātaḥ</l>\n<l>prabhraśyad-vāji-varga-bhramaṇa-niyama-navyākula-bradhna-sūtaḥ |</l>\n<l>leḍhi prauḍho hutāśaḥ kṛta-laya-samayāśaṅkam ākāśa-vīthīṃ</l>\n<l>gaṅgā-sūnu-prayukta-prathita-hutavahāstrānubhāva-prasūtaḥ ||SRs_2.86||</l>\n</lg></p>\n\n<p>(dhanañjaya-vijaya 67)</p>\n\n<p>atha kuñjarāvegaḥ-\n<l>āvege kuñjarodbhūte satvaraṃ cāpasarpaṇam | 40</l>\n<l>vilokanaṃ muhuḥ paścāt trāsa-kampādayo matāḥ ||SRs_2.87||</l></p>\n\n<p>yathā-\n<lg>\n<l>nirantarāle' pi vimucyamāne</l>\n<l>dūraṃ pathi prāṇa-bhṛtāṃ gaṇena |</l>\n<l>tejo-mahadbhis tamaseva dīpair</l>\n<l>dvipair asambādhamayām babhūve ||SRs_2.88||</l>\n</lg></p>\n\n<p>aśvena, yathā-\n<lg>\n<l>utkhāya darpa-calitena sahaiva rajjvā</l>\n<l>kīlaṃ prayatna-paramānavadurgraheṇa |</l>\n<l>ākulyakāri kaṭakas turageṇa tūrṇam</l>\n<l>aśveti vidrutam anudravatāśvam anyam ||SRs_2.89||</l>\n</lg></p>\n\n<p>priya-śravaṇād, yathā-\n<l>priya-śravaṇaje hy asmin abhutthānopagūhane | 41</l>\n<l>prīti-dānaṃ priyaṃ vākyaṃ romaharṣādayo' pi ca ||SRs_2.90||</l></p>\n\n<p>yathā-\njanāya śuddhānta-carāya śaṃsate\nkumāra-janmāmṛta-saṃmitākṣaram |\nadeyam āsīt trayam eva bhūpateḥ\nśaśiprabhaṃ chatram ubhe ca cāmare ||SRs_2.91|| (ra.vaṃ. 3.16)</p>\n\n<p>apriya-śruter, yathā-\n<l>apriya-śrutije' py asmin vilāpah parivartanam | 42</l>\n<l>ākranditaṃ ca patanaṃ parito bhramaṇādayaḥ ||SRs_2.92||</l></p>\n\n<p>śātravād, yathā-\n<l>ceṣṭāḥ syuḥ śātravāvege varma-śastrādi-dhāraṇam | 43</l>\n<l>ratha-vāji-gajāroha-sahasāpakramādayaḥ ||SRs_2.93||</l></p>\n\n<p>yathā-\n<lg>\n<l>rāmo nāma babhūva huṃ tad abalā sīteti huṃ tāṃ pitur</l>\n<l>vācā pañcavaṭī-vane nivasatas tasyāharad rāvaṇaḥ |</l>\n<l>kṛṣṇasyeti purātanīṃ nija-kathām ākarṇya mātreritāṃ</l>\n<l>saumitre kva dhanur dhanur dhanur iti vyagrā giraḥ pāntu vaḥ ||SRs_2.94||</l>\n</lg></p>\n\n<p>[kṛ.ka.2.72]</p>\n\n<p>ete syur uttamādīnām anubhāvā yathocitam ||SRs_2.95|| 44</p>\n\n<p>atha unmādaḥ-\nunmādaś citta-vibhrāntir viyogād iṣṭa-nāśataḥ |\nviyogaje tu ceṣṭāḥ syur dhāvanaṃ paridevanam ||SRs_2.96|| 45\nasambaddha-pralapanaṃ śayaṇaṃ sahasotthitiḥ |\nacetanaiḥ sahālāpo nirnimitta-smitādayaḥ ||SRs_2.97|| 46</p>\n\n<p>yathā-\n<lg>\n<l>āśūtthānaṃ sadṛśa-gaṇanā cetanācetaneṣu</l>\n<l>prauḍhauṣmābhiśvasitam asakṛn nirgato bāṣpa-pūraḥ |</l>\n<l>nirlakṣyā vāg gatir aviṣayā nirnimittaṃ smitaṃ ca</l>\n<l>prāyeṇāsyāḥ prathayatitarāṃ bhrānti-dātrīm avasthām ||SRs_2.98||</l>\n</lg></p>\n\n<p>iṣṭa-nāśād, yathā-\niṣṭa-nāśa-kṛte tv asmin bhasmādi-parilepanam |\n<l>nṛtya-gītādi-racanā tṛṇa-nirmālya-dhāraṇam | 47</l>\n<l>cīvarāvaraṇādīni prāg-uktāś cāpi vikriyāḥ ||SRs_2.99||</l></p>\n\n<p>yathā-\n<lg>\n<l>kīnāśo' pi bibheti yādava-kulād vṛddhasya kā me gatir</l>\n<l>bhedaḥ syāt svajaneṣu kiṃ nu śatadhā sīdanti gātrāṇi me |</l>\n<l>so' yaṃ buddhi-viparyayo mama samaṃ sarve hatā bāndhavā</l>\n<l>na śraddeyam idaṃ hi vākyam ahahā muhyanti marmāṇi me ||SRs_2.100||</l>\n</lg></p>\n\n<p>atha (12) apasmṛtiḥ-\n<l>dhātu-vaiṣamya-doṣeṇa bhūtāveśādinā kṛtaḥ | 48</l>\n<l>citta-kṣobhas tv apasmāras tatra ceṣṭāḥ prakampanam ||SRs_2.101||</l></p>\n\n<l>dhāvanaṃ patanaṃ stambho bhramaṇaṃ netra-vikriyāḥ | 49</l>\n<l>svoṣṭha-daṃśa-bhujāsphoṭa-lālā-phenādayo' pi ca ||SRs_2.102||</l>\n\n<p>yathā-\n<lg>\n<l>lālā-phena-vyatikara-parikledi-bhugnoṣṭha-pārśvaṃ</l>\n<l>gāyaṃ gāyaṃ kalita-ruditaṃ pronnamantaṃ patantam |</l>\n<l>stabdhodvṛtta-kṣubhita-nayanaṃ maṇḍalena bhramantaṃ</l>\n<l>bhūtāviṣṭaṃ kam api puruṣaṃ tatra vīthyām apaśyam ||SRs_2.103||</l>\n</lg></p>\n\n<p>doṣa-vaiṣamyajas tv eṣa vyādhir evety udāsmahe ||103|| 50</p>\n\n<p>atha (13) vyādhiḥ-\ndoṣodreka-viyogādyair syād vyādhir atra tu |\ngātra-stambhaḥ ślathāṅgatvaṃ kūjanaṃ mukha-kūṇanam ||SRs_2.104|| 51\nsrastāṅgatākṣi-vikṣepa-niḥśvāsādyās tu vikriyāḥ |\nsaśīto dāha-yuktaḥ sa dvividhaḥ parikīrtitaḥ ||SRs_2.105|| 52[*10]\nhanu-sañcālanaṃ bāṣpaḥ sarvāṅgotkampa-kūjane |\njānu-kuñcana-romāñca-mukha-śoṣādayo' pi ca ||SRs_2.106|| 53\n[*10] The following half karika is found in only one edition: (śīta-jvare tu ceṣṭāḥ syuḥ santāpaś cāṅga-sādanam | This does not appear to be serious. (See karika 54)</p>\n\n<p>yathā-\n<lg>\n<l>romāñcam aṅkūrayati prakāmaṃ</l>\n<l>sparśena sarvāṅgaka-saṅgatena |</l>\n<l>doḥ-svastikāśliṣṭa-payodharāṇāṃ</l>\n<l>śīta-jvaraḥ kānta ivāṅganānām ||SRs_2.107||</l>\n</lg></p>\n\n<p>dāha-jvare tu ceṣṭāḥ syuḥ śīta-mālyādi-kāṅkṣaṇam |\npāṇi-pāda-parikṣepa-mukha-śoṣādayo' pi ca ||SRs_2.108|| 54</p>\n\n<p>yathā-\n<lg>\n<l>śayyā puṣpamayī parāgamayatām aṅgārpaṇād aśnute</l>\n<l>tāmyanty antikatālavṛntanalinī-patrāṇi dehoṣmaṇā |</l>\n<l>nyastaṃ ca stana-maṇḍale malayajaṃ śīrṇāntaraṃ dṛśyate</l>\n<l>kvāthād āśu bhavanti phenila-mukhā bhūṣāmṛṇālāṅkurāḥ ||SRs_2.109||</l>\n</lg></p>\n\n<p>atha (14) mohaḥ-\nāpad-bhīti-viyogādyair mohaś cittasya mūḍhatā |\n<l>vikriyās tatra vijñeyā indriyāṇāṃ ca śūnyatā | 55</l>\n<l>niśceṣṭatāṅga-bhramaṇa-patanāghūrṇanādayaḥ ||SRs_2.110||</l></p>\n\n<p>āpado, yathā-\ntato' bhiṣaṅgānila-vipraviddhā\nprabhraśyamānābharaṇa-prasūtā |\nsva-mūrti-lābha-prakṛtiṃ dharitrīṃ\nlateva sītā sahasā jagāma ||SRs_2.111|| (ra.vaṃ. 14.54)</p>\n\n<p>bhīter, yathā-\nsmaras tathābhūtam ayugma-netraṃ\npaśyann adūrān manasāpy adhṛṣyam |\nnālakṣayat sādhvasa-sanna-hastaḥ\nsrastaṃ śaraṃ cāpam api sva-hastāt ||SRs_2.112|| [ku.saṃ. 3.51]</p>\n\n<p>viyogād, yathā-\ntad-vaktraṃ nayena ca te smita-sudhā-mugdhaṃ ca tad vācikaṃ\nsā veṇī sa bhuja-kramo' tisaralo līlālasā sā gatiḥ |\ntanvī seti ca seti seti satataṃ tad-dhyāna-baddhātmano\nnidrā no na ratir na cāpi viratiḥ śūnyaṃ mano vartate ||SRs_2.113|| (rasa-kalikā, 32)</p>\n\n<p>atha (15) mṛtiḥ-\n<l>vāyor dhanañjayākhyasya viprayogo ya ātmanā | 56</l>\n<l>śarīrāvacchedavatā maraṇaṃ nāma tad bhavet ||SRs_2.114||</l></p>\n\n<l>etac ca dvividhaṃ proktaṃ vyādhijaṃ cābhighātajam | 57</l>\n<l>ādyaṃ tv asādhya-hṛc-chūla-viṣūcy-ādi-samudbhavam ||SRs_2.115||</l>\n\n<l>amī tatrānubhāvāḥ syur avyaktākṣara-bhāṣaṇam | 58</l>\n<p>vivarṇa-gātratā manda-śvāsādi stambha-mīlane |\nhikkā parijanāpekṣā-niśceṣṭendriyatādayaḥ ||SRs_2.116|| 59</p>\n\n<p>yathā-\n<lg>\n<l>kāye sīdati kaṇṭha-rodhini kaphe kuṇṭhe ca vāṇī-pathe</l>\n<l>jihmāyāṃ dṛśi jīvite jigamiṣau śvāse śanaiḥ śāmyati |</l>\n<l>āgatya svayam eva naḥ karuṇayā kātyāyanī-vallabhaḥ</l>\n<l>karṇe varṇayatād bhavārṇava-bhayād uttārakaṃ tārakam ||SRs_2.117||</l>\n</lg></p>\n\n<p>dvitīyaṃ ghāta-patana-dohodbandha-viṣādijam |\ntatra ghātādije bhūmi-patana-krandanādayaḥ ||SRs_2.118|| 60</p>\n\n<lg>\n<l>yathā abhirāma-rāghave-</l>\n<l>ārya-śara-pāta-vivarād udbudbuda-phenilāsra-kardamitā |</l>\n<l>apatan na calati kiṃcid vikṛtākṛtir adya vajra-nihateva ||SRs_2.119||</l>\n</lg>\n\n<p>viṣaṃ tu vatsanābhādyam aṣṭau vegās tad-udbhavāḥ |\n<l>kārṣṇyaṃ kampo dāho hikkā phenaś ca kandhara-bhaṅgaḥ | 61</l>\n<l>jaḍatā mṛtir iti kathitā kramaśaḥ prathamādyā vegajāś ceṣṭāḥ ||SRs_2.120||</l></p>\n\n<p>yatha priya-darśikāyāṃ (4.9)-\n<lg>\n<l>eṣā mlīayatīdam akṣi-yugalaṃ jātā mamāndhā diśaḥ</l>\n<l>kaṇṭho' syā uparudhyate mama giro niryānti kṛcchrād imāḥ |</l>\n<l>etasyāḥ śvasitaṃ hṛtaṃ mama tanur niśceṣṭatām āgatā</l>\n<l>manye' syāḥ viṣa-vega eva hi paraṃ sarvaṃ tu duḥkhaṃ mayi ||SRs_2.121||</l>\n</lg></p>\n\n<p>atrākṣi-nimīlana-kaṇṭha-rodhana-niḥśvāsāyāsādibhir āraṇyikāyā viṣa-vega-janitā mṛtir avagamyate |</p>\n\n<p>atha (16) ālasyam-\n<l>svabhāva-śrama-sauhitya-garbha-nirbharatādibhiḥ | 62</l>\n<l>kṛcchrāt kriyonmukhatvaṃ yat tad ālasyam iha kriyāḥ ||SRs_2.122||</l></p>\n\n<l>aṅga-bhaṅgaḥ kriyā-dveṣo jṛmbhaṇākṣi-vimardane | 63</l>\n<l>śayyāsanaika-priyatā tandrī-nidrādayo' pi ca ||SRs_2.123||</l>\n\n<p>svabhāva-śramābhyāṃ, yathā-\nmuhur iti vana-vibhramābhiṣaṅgād\natami tadā nitarāṃ nitambinībhiḥ |\nmṛdutara-tanavo' lasāḥ prakṛtyā\nciram api tāḥ kim uta prayāsa-bhājaḥ ||SRs_2.124|| (śi.va. 7.68)</p>\n\n<p>sauhityaṃ bhojanādi-tṛptiḥ, tena yathā-\ntrailokyābhaya-lagnakena bhavatā vīreṇa vismāritas\ntaj-jīmūta-muhūrta-maṇḍana-dhanuḥ-pāṇḍityam ākhaṇḍalaḥ |\nkiṃ cājasra-makhārpitena haviṣā samphulla-māṃsollasat\nsarvāṅgīṇa-balī-vilupta-nayana-vyūhaḥ kathaṃ vartate ||SRs_2.125|| (a.rā. 1.28)\natra mando-vṛddhyā śakrasya sauhityam | tat-kṛtam ālasyaṃ kathaṃ vartate ity anena vāg-ārambheṇa vyajyate |</p>\n\n<lg>\n<l>garbha-nirbharatayā, yathā-</l>\n<l>āsanaika-priyasyāsyāḥ sakhī-gātrāvalambinaḥ |</l>\n<l>garbhālasasya vapuṣo bhāro' bhūt svāṅga-dhāraṇam ||SRs_2.126||</l>\n</lg>\n\n<p>atha (17) jāḍyam-\n<l>jāḍyam apratipattiḥ syād iṣṭāniṣṭhārthayoḥ śruteḥ | 64</l>\ndṛṣṭer vā virahādeś ca kriyās tatrānimeṣatā |\naśrutiḥ pāravaśyaṃ ca tūṣṇīm-bhāvādayo' pi ca ||SRs_2.127|| 65</p>\n\n<p>iṣṭa-śruter, yathā-\npriye' parā yacchati vācam unmukhī\nnibaddha-dṛṣṭiḥ śithilākuloccayā |\nsamādadhe nāṃśukam āhitaṃ vṛthā\nna veda puṣpeṣu ca pāṇi-pallavam ||SRs_2.128|| (kirātārjunīye 8.15)</p>\n\n<p>atra priya-vākya-śravaṇa-janita-jāḍyam animeṣatvādinā vyajyate |</p>\n\n<p>priya-darśanād, yathā-\nehai so bi pauttho ahaṃ a kuppejja so bi aṇuṇejja |\nia ciṃteṃtī bahuā daṭṭhūṇa piaṃ ṇa kiṃ pi sammarai ||SRs_2.129|| [*11]\n[*11] pūrvārdha-mātraṃ gāthā-saptaśatyāṃ dṛśyate 1.17.</p>\n\n<lg>\n<l>(eṣyati so' pi proṣitaḥ ahaṃ ca kupyeyaṃ so' py anuneṣyati |</l>\n<l>iti cintayantī vadhūr dṛṣṭvā priyaṃ na kim api saṃsmarati ||)</l>\n</lg>\n\n<p>atra priya-darśana-janitaṃ jāḍyaṃ pūrva-cintita-kriyā-vismaraṇena vyajyate |</p>\n\n<lg>\n<l>apriya-śravaṇād, yathā-</l>\n<l>āpucchantasya bahū gamiduṃ daiassa suṇia addhottim |</l>\n<l>aṇumaṃṇiduṃ na jāṇai ṇa nivāreduṃ paravasā ubaha ||SRs_2.130||</l>\n</lg>\n\n<lg>\n<l>(āpṛcchamānasya vadhūr gantuṃ dayitasya śrutvā ardhoktim |</l>\n<l>anumantuṃ na jānāti na nivārayituṃ para-vaśā paśyata ||)</l>\n</lg>\n\n<lg>\n<l>aniṣṭa-darśanād, yathā-</l>\n<l>sasureṇa ḍajjamāṇe gharaṇiaḍabhave ṇiuṃja-puṃjaṃmi |</l>\n<l>ṇa suṇai suṇhā suṇṇā bahuso kahidaṃ bi sasurāe ||SRs_2.131||</l>\n</lg>\n\n<lg>\n<l>(śvaśureṇa dahyamāne gṛha-nikaṭa-bhave nikuñja-puñje |</l>\n<l>na śṛṇoti snuṣā śūnyā bahuśaḥ kathitam api śvaśrvā ||)</l>\n</lg>\n\n<p>viyogād, yathā-\n<lg>\n<l>papraccha pṛṣṭam api gadgadikārta-kaṇṭhaḥ</l>\n<l>śuśrāva noktam api śūnya-manāḥ sa kiñcit |</l>\n<l>sasmāra na smṛtam api kṣaṇam ātma-kṛtyaṃ</l>\n<l>śrutvāham ity upagato' pi na saṃviveda ||SRs_2.132||</l>\n</lg></p>\n\n<p>(abhinandasya rāma-carite 19.61)</p>\n\n<p>atra sītā-viraha-janitaṃ rāvaṇasya jāḍyaṃ punaḥ-praśna-śruty-ādibhir avagamyate |</p>\n\n<p>atha (18) vrīḍā-\nakārya-karaṇāvajñā-stuti-nūtana-saṅgamaiḥ |\npratīkārākriyādyaiś ca vrīḍatvanatidhṛṣṭatā ||SRs_2.133|| 66\ntatra ceṣṭā nigūḍhoktir ādhomukhya-vicintane |\n<l>anirgamo bahiḥ kvāpi dūrād evāvaguṇṭhanam | 67</l>\n<l>nakhānāṃ kṛntanaṃ bhūmi-lekhanaṃ caivam ādayaḥ ||SRs_2.134||</l></p>\n\n<p>akārya-karaṇād, yathā-\ngurv-ādeśād eva nirmīyamāṇo\nnādharmāya strī-vadho' pi sthito' yam |\nadya sthitvā śvo gamiṣyadbhir alpair\nlajjāsmābhir mīlitākṣair jitaiva ||SRs_2.135|| (a.rā. 2.59)</p>\n\n<lg>\n<l>avajñayā, yathā-</l>\n<l>avadhūyāribhir nītā hariṇais tulya-vṛttitām |</l>\n<l>anyonyasyāpi jihrīmaḥ kiṃ punaḥ sahavāsinām ||SRs_2.136||</l>\n</lg>\n\n<p>(kirātārjunīya 11.58)</p>\n\n<p>stutyā, yathā-\ntasya saṃstūyamānasya caritārthais tapasvibhiḥ |\nśuśubhe vikramodagraṃ vrīḍayāvanataṃ śiraḥ ||SRs_2.137|| (ra.vaṃ. 15.27)</p>\n\n<p>nava-saṅgamena, yathā-\npaṭā-lagne patyau namayati mukhaṃ jāta-vinayā\nhaṭhāśleṣaṃ vāñchaty apaharati gātrāṇi nibhṛtam |\nna śaknoty ākhyātuṃ smita-mukha-sakhī-datta-nayanā\nhriyā tāmyaty antaḥ prathama-parihāse nava-vadhūḥ ||SRs_2.138|| (amaru. 37)</p>\n\n<p>pratīkārākaraṇād, yathā-\n<lg>\n<l>udvṛttāri-kṛtābhimanyu-nidhana-prodbhūta-tīvra-krudhaḥ</l>\n<l>pārthasyākṛta-śātrava-pratikṛter antaḥ śucā muhyataḥ |</l>\n<l>kīrṇā bāṣpa-kaṇaiḥ patanti dhanuṣi vrīḍā-jaḍā dṛṣṭayo</l>\n<l>hā vatseti giraḥ sphuranti na punar niryānti kaṇṭhād bahiḥ ||SRs_2.139||</l>\n</lg></p>\n\n<p>(nārāyaṇasyeti śārṅgadhara-paddhatiḥ)</p>\n\n<p>atha (19) avahitthā-\n<l>avahitthākāra-guptir jaihmya-prābhava-nītibhiḥ | 68</l>\n<l>lajjā-sādhvasa-dākṣiṇya-prāgalbhyāpajayādibhiḥ ||SRs_2.140||</l></p>\n\n<l>anyathā-kathanaṃ mithyā-dhairyam anyatra vīkṣaṇam | 69</l>\n<l>kathā-bhaṅgādayo' py asyām anubhāvā bhavanty amī ||SRs_2.141||</l>\n\n<p>jaihmyād, yathā-\nliṅgair mudaḥ saṃvṛta-vikriyās te\nhradāḥ prasannā iva gūḍha-nakrāḥ |\nvaidarbham āmantrya yayus tadīyāṃ\npratyarpya pūjām upadācchalena ||SRs_2.142|| (ra.vaṃ 7.30)</p>\n\n<p>prābhavād, yathā-\nanirbhinno gabhīratvād antargūḍha-ghana-vyathaḥ |\npuṭa-pāka-pratīkāśo rāmasya karuṇo rasaḥ ||SRs_2.143|| (u.rā.ca. 3.1)</p>\n\n<p>nītyā, yathā-\n<lg>\n<l>bahiḥ sarvākāra-pravaṇa-ramaṇīyaṃ vyavaharan</l>\n<l>parābhyūha-sthānāny api tanutarāṇi sthagayati |</l>\n<l>janaṃ vidvān ekaḥ sakalam atisandhāya kapaṭais</l>\n<l>taṭasthaḥ svān arthān ghaṭayati ca maunaṃ ca bhajate ||SRs_2.144||</l>\n</lg></p>\n\n<p>(mālatī-mādhave 1.17)</p>\n\n<p>lajjayā, yathā-\ncikṣep lakṣmīr niṭilān nakhāgraiḥ\nprasveda-vāryātapam ākṣipantī |\njugopa devo' pi sa romaharṣaṃ\njaḍābdhi-vātāhati-kaitavena ||SRs_2.145|| (kandarpa-sambhava)</p>\n\n<p>sādhvasena, yathā-\nśrutvā duḥśravam adbhutaṃ ca mithilā-vṛttāntam antaḥ-patac-\ncintāpahnava-sāvahittha-vadana-tvag-viprakīrṇa-smitaḥ |\nhelākṛṣṭa-surāvarodha-ramaṇī-sīmanta-santānaka-\nsrag-vāsojjvala-pāṇir apy avati māṃ vatso na laṅkeśvaraḥ ||SRs_2.146|| (a.rā. 4.8)</p>\n\n<p>dākṣiṇyād, yathā-\ntvayy ardhāsana-bhāji kiṃ nara-gaṇodgītair bhavad-vikramair\nantaḥ-sambhṛta-matsaro' pi bhagavān ākāra-guptau kṛtī |\nunmīlad-bhavadīya-dakṣiṇa-bhujā-romāñca-viddhoccarad-\nbāṣpair eva vilocanair abhinayaty ānandam ākhaṇḍalaḥ ||SRs_2.147|| (a.rā. 1.29)</p>\n\n<p>prāgalbhyena, yathā-\nekatrāsana-saṅgatiḥ parihṛtā pratyudgamād dūratas\ntāmbūlānayana-cchalena rabhasāśleṣo' pi saṃvighnitaḥ |\nālāpo' pi na miśritaḥ parijanaṃ vyāpārayanty āntike- kāntaṃ pratyupacārataś caturayā kopaḥ kṛtārthīkṛtaḥ ||SRs_2.148|| (amaru. 18)</p>\n\n<p>atha (20) smṛtiḥ-\n<l>svāsthya-cintā-dṛḍhābhyāsa-sadṛśālokanādibhiḥ | 70</l>\nsmṛtiḥ pūrvānubhūtārtha-pratītis tatra vikriyāḥ |\nkampanodvahane mūrdhno bhrū-vikṣepādayo' pi ca ||SRs_2.149|| 71</p>\n\n<p>svāsthyena, yathā-\nramyāṇi vīkṣya madhurāṃś ca niśamya śabdān\nparyutsuko bhavati yat sukhito' pi jantuḥ |\ntac cetasā smarati nūnam abodha-pūrvaṃ\nbhāva-sthirāṇi jananāntara-sauhṛdāni ||SRs_2.150|| (śak. 5.2)</p>\n\n<p>cintayā, yathā-\nlīneva pratibimbiteva likhitevotkīrṇarūpeva ca\npratyupteva ca vajra-lepa-ghaṭitevāntar-nikhāteva ca |\nsā naś cetasi kīliteva viśikhaiś ceto-bhuvaḥ pañcabhiś\ncintā-santati-tantu-jāla-niviḍa-syūteva lagnā priyā ||SRs_2.151|| (mā.mā. 5.10)</p>\n\n<p>dṛḍhābhyāsena, yathā-\ntad vaktraṃ nayane ca te smita-sudhā-mugdhaṃ ca tad vācikaṃ\nsā veṇī sa bhuja-kramo' tisaralo līlālasā sā gatiḥ |\ntanvī seti ca seti seti satataṃ tad-dhyāna-baddhātmano\nnidrā no na ratir na cāpi viratiḥ śūnyaṃ mano vartate ||SRs_2.152|| (rasa-kalikā, 32)[*12]\n[*12] This verse appeared previously after kārikā 2.56a.</p>\n\n<p>sadṛśālokanena, yathā-\nārakta-rājibhir iyaṃ kusumair nava-kandalī salila-garbhaiḥ |\nkopād antar-bāṣpe smarayati māṃ locane tasyāḥ ||SRs_2.153|| [vikramorvaśīya 4.15]</p>\n\n<p>atha (21) vitarkaḥ-\nūho vitarkaḥ sandeha-vimarṣa-pratyayādibhiḥ |\n<l>janito nirṇayāntaḥ syād asatyaḥ satya eva vā | 72</l>\n<l>tatrānubhāvāḥ syur amī bhrū-śiraḥ- ksepaṇādayaḥ ||SRs_2.154||</l></p>\n\n<p>sandeha-pratyayanād, yathā-\n<lg>\n<l>aṅkaṃ ke' pi śaśaṅkire jala-nidheḥ paṅkaṃ pare menire</l>\n<l>sāraṅgaṃ katicic ca saṃjagadire bhūmeś ca bimbaṃ pare |</l>\n<l>indau yad dalitendra-nīla-śakala-śyāmaṃ darīdṛśyate</l>\n<l>tan manye ravi-bhītam andha-tamasaṃ kukṣi-stham ālakṣyate ||SRs_2.155||</l>\n</lg></p>\n\n<p>vimarśo vicāraḥ | tena, yathā-\n<lg>\n<l>gamanam alasaṃ śūnyā dṛṣṭiḥ śarīram asauṣṭhavaṃ</l>\n<l>śvasitam adhikaṃ kiṃ nv etat syāt kim anyad ato' tha vā |</l>\n<l>bhramati bhuvane kandarpājñā vikāri ca yauvanaṃ</l>\n<l>lalita-madhurās te te bhāvāḥ kṣipanti ca dhīratām ||SRs_2.156||</l>\n</lg></p>\n\n<p>atra mādhava-gatāṃ cintām upalabhya kim atra kāraṇam iti vimṛśatā makarandena manmatha-nibandhana evāyaṃ bhāva iti satya-nirṇayānto vitarkaḥ |</p>\n\n<p>atha (22) cintā-\n<l>iṣṭa-vastv-apariprāpter aiśvarya-bhraṃśanādibhiḥ | 73</l>\ncintā dhyānātmikā tasyām anubhāvā bhavanty amī |\nkārśyādhomukhya-santāpa-niḥśvāsocchrvasanādayaḥ ||SRs_2.157|| 74</p>\n\n<lg>\n<l>iṣṭa-vastv-alābhena, yathā-</l>\n<l>īsi-baliābaṇaā se kūṇita-pakkhaṃtatāraa tthimiā |</l>\n<l>diṭṭhī kapola-pālī ṇihiā kara-pallave mano suṇṇaṃ ||SRs_2.158||</l>\n</lg>\n\n<lg>\n<l>[īṣad-valitāvanatā'syāḥ kūṇita-pakṣmanta-tārakā stimitā |</l>\n<l>dṛṣṭiḥ kapola-pālī nihitā kara-pallave manaḥ śūnyam ||]</l>\n</lg>\n\n<p>aiśvarya-nāśena, yathā-\nyamo' pi vilikhan bhūmiṃ daṇḍenāstamita-tviṣā |\nkurute' sminn amoghe' pi nirvāṇālāta-lāghavam ||SRs_2.159|| [ku.saṃ. 2.27]</p>\n\n<p>atha (23) matiḥ-\nnānā-śāstrāratha-mathanād artha-nirdhāraṇaṃ matiḥ |\n<l>tatra ceṣṭās tu kartavya-karaṇaṃ saṃśaya-chidā | 75</l>\n<l>śiṣyopadeśa-bhrū-kṣepāv ūhāpohādayo' pi ca ||SRs_2.160||</l></p>\n\n<p>yathā-\ndaśaratha-kule sambhūtaṃ mām avāpya dhanurdharaṃ\ndinakara-kulāskandī ko' yaṃ kalaṅka-navāṅkuraḥ |\niti na vanitām etāṃ hantuṃ mano vicikitsate\nyad adhikaraṇaṃ dharma-sthīyaṃ tavaiva vacāṃsi naḥ ||SRs_2.161|| (a.rā. 2.62)</p>\n\n<p>atha (24) dhṛtiḥ-\n<l>jñāna-vijñāna-gurvādi-bhakti-nānārtha-siddhibhiḥ | 76</l>\n<l>lajjādibhiś ca cittasya naispṛhyaṃ dhṛtir ucyate ||SRs_2.162||</l></p>\n\n<l>atrānubhāvā vijñeyāḥ prāptārthānubhavas tathā | 77</l>\n<l>aprāptātīta-naṣṭārthān abhisaṅkṣobhaṇādayaḥ ||SRs_2.163||</l>\n\n<p>jñānāt, yathā-\naśnīmahi vayaṃ bhikṣām āśāvāso vasīmahi |\nśayīmahi mahī-pṛṣṭhe kurvīmahi kim īśvaraiḥ ||SRs_2.164|| (vai.śa. 55)</p>\n\n<p>vijñānād, yathā-\n<lg>\n<l>asty adyāpi catuḥ-samudra-parikhā-paryantam urvī-talaṃ</l>\n<l>vartante' pi ca tatra tatra rasikā goṣṭhīṣu saktā nṛpāḥ |</l>\n<l>ekas tatra nirādaro bhavati ced anyo bhavet sādaro</l>\n<l>vāg-devī vadanāmbuje vasati cet ko nāma dīno janaḥ ||SRs_2.165||</l>\n</lg></p>\n\n<p>guru-bhaktyā, yathā-\n<lg>\n<l>tiṣṭhan bhāti pituḥ puro bhuvi yathā siṃhāsane kiṃ tathā</l>\n<l>yat saṃvāhayataḥ sukhaṃ hi caraṇau tātasya kiṃ rājyataḥ |</l>\n<l>kiṃ bhukte bhuvana-traye dhṛtir asau bhuktojjhite yā guror</l>\n<l>āyāsaḥ khalu rājyam ujjhita-guros tatrāsti kaścid guṇaḥ ||SRs_2.166||</l>\n</lg></p>\n\n<p>(nāgānanda 1.7)</p>\n\n<p>nānārtha-siddhyā, yathā-\n<lg>\n<l>krodhāndhaiḥ sakalaṃ hataṃ ripu-kulaṃ pañcākṣatās te vayaṃ</l>\n<l>pāñcālyā mama durnayopajanitas tīrṇo nikārārṇavaḥ |</l>\n<l>tvaṃ devaḥ puruṣottamaḥ sukṛtinaṃ mām ādṛto bhāṣase</l>\n<l>kiṃ nāmānyad ataḥ paraṃ bhagavato yāce prasannād aham ||SRs_2.167||</l>\n</lg></p>\n\n<p>(veṇī-saṃhāraḥ 6.45)</p>\n\n<p>atha (25) harṣaḥ-\n<l>manorathasya lābhena siddhyā yogyasya vastunaḥ | 78</l>\n<l>mitra-saṅgama-devādi-prasādādeś ca kalpitaḥ ||SRs_2.168||</l></p>\n\n<l>manaḥ-prasādo harṣaḥ syād atra netrāsya-phullatā | 79</l>\n<p>priyābhāṣaṇam āśleṣaḥ pulakānāṃ prarohaṇam |\nsvedodgamaś ca hastena hasta-sampīḍanādayaḥ ||SRs_2.169|| 80</p>\n\n<p>manorathasya lābhena, yathā-\nnivāta-padma-stimitena cakṣuṣā\nnṛpasya kāntaṃ pibataḥ sutānanam |\nmahodadheḥ pūra ivendu-darśanād\nguruḥ praharṣaḥ prababhūva nātmani ||SRs_2.170|| (ra.vaṃ. 3.17)</p>\n\n<p>yogya-vastu-siddhyā, yathā-\n<lg>\n<l>sa rāgavān aruṇa-talena pāṇinā</l>\n<l>pulomajā-pada-tala-yāvakair iva |</l>\n<l>hariṃ hariḥ stanita-gabhīra-heṣitaṃ</l>\n<l>mukhe nirāmiṣa-kaṭhine mamārja tam ||SRs_2.171||</l>\n</lg></p>\n\n<p>atra uccaiḥśravaso lābhena devendrasya harṣaḥ |</p>\n\n<p>mitra-saṅgamād, yathā-\nibha-kumbha-tuṅga-kaṭhinetaretara- stana-bhāra-dūra-vinivāritodarāḥ |\npariphulla-gaṇḍa-phalakāḥ parasparaṃ parirebhire kukura-kaurava-striyaḥ ||SRs_2.172|| (māghe 13.16)</p>\n\n<p>mitra-saṅgamaḥ pūjyādi-saṅgamādīnām apy upalakṣaṇam |</p>\n\n<p>pūjya-saṅgamena, yathā-\nyugānta-kāla-pratisaṃhṛtātmano\njaganti yasyāṃ savikāsam āsata |\ntanau mamus tatra na kaṭabha-dviṣas\ntapadhanābhyāgama-sambhavā mudaḥ ||SRs_2.173|| (śi.va. 1.23)</p>\n\n<p>deva-prasādād, yathā-\ntasyāḥ prasannendu-mukhaḥ prasādaṃ\ngurur nṛpāṇāṃ gurave nivedya |\npraharṣa-cihnānumitaṃ priyāyai\nśaśaṃsa vācā punaruktayeva ||SRs_2.174|| (ra.vaṃ. 2.68)</p>\n\n<p>ādi-śabdād guru-rāja-prasādādayaḥ | guru-prasādād, yathā-\nasmad-gotra-mahattaraḥ kratu-bhujām adyāyam ādyo ravir\nyajvāno vayam adya te bhagavatī bhūr adya rājanvatī |\nadya svaṃ bahu manyate sahacarair asmābhir ākhaṇḍalo\nyenaitāvad arundhatī-patir api svenānugṛhṇāti naḥ ||SRs_2.175|| (a.rā. 1.18)</p>\n\n<p>rāja-prasādād, yathā-\nprītir asya dadato' bhavat tathā\nyena tat-priya-cikīrṣavo nṛpāḥ |\nsparśitair adhikam āgaman mudaṃ\nnādhiveśma-nihitair upāyanaiḥ ||SRs_2.176|| (śi.va. 14.47)</p>\n\n<p>atha (26) autsukyam-\nkālākṣamatvam autsukyam iṣṭa-vastu-viyogataḥ |\ntad-darśanād ramya-vastu-didṛkṣādeś ca tat-kriyāḥ ||SRs_2.177|| 81\ntvarānavasthitiḥ śayyā-sthitir uttāna-cintane |\nśarīra-gauravaṃ nidrā-tandrā-niḥśvasitādayaḥ ||SRs_2.178|| 82</p>\n\n<p>tatra iṣṭa-vastu-viyogāt-\nsaṃkṣipyante kṣana iva kathaṃ dīrgha-yāmā triyāmā\nsarvāvasthāsv ahar api kathaṃ manda-mandātapaṃ syāt |\nitthaṃ cetaś caṭula-nayane durlabha-prārthanaṃ me\ngāḍhoṣmābhiḥ kṛtam aśaraṇaṃ tvad-viyoga-vyathābhiḥ ||SRs_2.179|| [me.dū. 2.48]</p>\n\n<p>tatra iṣṭa-vastu-darśanāt-\nāyāte dayite manoratha-śatair nītvā kathañcid dinaṃ gatvā vāsa-gṛhaṃ jaḍe parijane dīrghāṃ kathāṃ kurvati |\ndaṣṭāsmīty abhidhāya satvara-padaṃ vyādhūya cīnāṃśukaṃ tanvaṅgyā rati-kātareṇa manasā nītaḥ pradīpaḥ śamam ||179|| [amaru 77]</p>\n\n<p>ramya-didṛkṣayā, yathā-\n<lg>\n<l>kṛtāvaśeṣeṇa savibhrameṇa</l>\n<l>niṣkīlitenādhvani pūritena |</l>\n<l>prasādhanenācyuta-darśanāya</l>\n<l>pura-striyaḥ śiśriyire gavākṣān ||SRs_2.180||</l>\n</lg></p>\n\n<p>atha (27) augryam-\naparādhāvamānābhyāṃ cauryāābhigrahaṇādibhiḥ |\nasat-pralāpanādyaiś ca kṛtaṃ caṇḍatvam ugratā ||SRs_2.181|| 83\nkriyās tatrāsya-nayana-rāgo bandhana-tāḍane |\nśirasaḥ kampanaṃ kheda-vadha-nirbhartsanādayaḥ ||SRs_2.182|| 84</p>\n\n<p>aparādhād, yathā-\npraṇayi-sakhī-salīla-parihāsa-rasādhigatair\nlalita-śirīṣa-puṣpa-hananair api tāmyati yat |\nvapuṣi vadhāya tatra tava śastram upakṣipataḥ\npatatu śarasy akāṇḍayam adaṇḍaṃ ivaiṣa bhujaḥ ||SRs_2.183|| (mā.mā. 5.31)</p>\n\n<p>atra mālatī-nikāra-rūpāparādhād mādhavasyaugryam |</p>\n\n<p>avamānāḍ, yathā-\n<lg>\n<l>ajñāta-pūrvā dviṣatām avajñāṃ</l>\n<l>vijñāpayantaṃ pratiruṣṭa-cetāḥ |</l>\n<l>ājñā-haraṃ prājña-vinindya-karmā</l>\n<l>yajñāśi-vairī gadayā jaghāna ||SRs_2.184||</l>\n</lg></p>\n\n<p>cauryābhigrahaṇād, yathā-\nbhuja-viṭapa-madena vyartham andhambhaviṣṇur\ndhig apasarasi cauraṃkāram ākruśyamānaḥ |\ntvad-urasi vidadhātu svām avaskāra-keliṃ\nkuṭila-karaja-koṭi-krūra-karmā jaṭāyuḥ ||SRs_2.185|| (a.rā. 5.11)</p>\n\n<p>asat-pralāpād, yathā-\nkatham api na niṣiddho duḥkhinā bhīruṇā vā drupada-tanaya-pāṇis tena pitrā mamādya |\ntava bhuja-bala-darpādhyāyamānasya vāmaḥ śirasi caraṇa eṣa nyasyate vārayainam ||SRs_2.186|| (veṇī-saṃhāra 3.40)</p>\n\n<p>atha (28) amarṣaḥ-\nadhikṣepāvamānādyaiḥ krodho' marṣa itīryate |\n<l>tatra sveda-śiraḥ-kampāv ādhomukhya-vicintane | 85</l>\n<l>upāyānveṣaṇotsāha-vyavasādayaḥ kriyāḥ ||SRs_2.187||</l></p>\n\n<p>tatra adhikṣepād, yathā-\niti bhīṣma-bhāṣita-vaco' rtham\nadhigatavatām iva kṣaṇāt |\nkṣobham agamad atimātram\natho śiśupāla-pakṣa-pṛthivī-bhṛtāṃ gaṇaḥ ||SRs_2.188|| (śi.va. 15.47)</p>\n\n<p>avamānād, yathā-\ndhvaṃsena hṛdayaṃ sadyaḥ paribhūtasya me paraiḥ |\nyady amarṣaḥ pratīkāraṃ bhujālambaṃ na lambhayet ||SRs_2.189|| (ki.a. 11.57)</p>\n\n<p>atha (29) asūyā-\n<l>para-saubhāgya-sampatti-vidyā-śauryādi-hetubhiḥ | 86</l>\nguṇe' pi doṣāropaḥ syād asūyā tatra vikriyāḥ |\nmukhāpavartanaṃ garhā bhrū-bhedānādarādayaḥ ||SRs_2.190|| 87</p>\n\n<p>para-saubhāgyena, yathā-\n<lg>\n<l>mā garvam udvaha kapola-tale cakāsti</l>\n<l>kānta-svahasta-likhitā mama mañjarīti |</l>\n<l>anyāpi kiṃ na sakhi bhājanam īdṛśīnāṃ</l>\n<l>vairī na ced bhavati vepathur antarāyaḥ ||SRs_2.191||</l>\n</lg></p>\n\n<p>(keśaṭasyeti subhāṣita-ratna-kośe)</p>\n\n<lg>\n<l>para-sampattyā, yathā-</l>\n<l>lokopakāriṇī lakṣmīḥ satāṃ vimala-cetasām |</l>\n<l>tathāpi tāṃ vilokyaiva dūyante duṣṭa-cetasaḥ ||SRs_2.192||</l>\n</lg>\n\n<p>para-vidyayā, yathā-\npratyakṣādi-prabhā-siddha-viruddhārthābhidhāyinaḥ |\nvedāntā yadi śāstrāṇi bauddhaiḥ kim aparāddhyate ||SRs_2.193|| (pra.ca. 2.4)</p>\n\n<p>yathā vā-\n<lg>\n<l>guṇādhāre gaure yaśasi paripūrṇe vilasati</l>\n<l>pratāpe cāmitrān dahati tava siṃha-kṣitipate |</l>\n<l>navaiva dravāṇīty akathayad aho mūḍhatama-dhīś</l>\n<l>caturdhā tejo' pi vyabhajata kaṇādo munir api ||SRs_2.194||</l>\n</lg></p>\n\n<p>atra prauḍha-kavi-samaya-prasiddha-mārgānusāriṇo vaktuḥ parimita-dravya-vādini kaṇāde mahaty asūyā mūḍhatama-dhīr iti vāg-ārambheṇa vyajyate |</p>\n\n<p>para-śauryeṇa, yathā-\n<lg>\n<l>strī-mātraṃ nanu tāṭakā bhṛgu-suto rāmas tu vipraḥ śucir</l>\n<l>mārīco mṛga eva bhīti-bhavanaṃ vālī punar vānaraḥ |</l>\n<l>bhoḥ kākutstha vikatthase kim atha vā vīro jitaḥ kas tvayā</l>\n<l>dor-darpas tu tathāpi te yadi samaṃ ko-daṇḍam āropaya ||SRs_2.195||</l>\n</lg></p>\n\n<p>(hanuman-nāṭaka 14.21)</p>\n\n<p>atha (30) cāpalyam-\nrāga-dveṣādibhiś citta-lāghavaṃ cāpalaṃ bhavet |\n<l>ceṣṭās tatrāvicāreṇa parirambhāvalambane | 88</l>\n<l>niṣkāsanokti-pāruṣye tāḍanājñāpanādayaḥ ||SRs_2.196||</l></p>\n\n<p>rāgeṇa, yathā-\nvijanam iti balād amuṃ gṛhītvā\nkṣaṇam atha vīkṣya vipakṣam antike' nyā |\nabhipatitu-manā laghutva-bhīter\nabhavad amuñcati vallabhe' tigurvī ||SRs_2.197|| (śi.va., 7.57)</p>\n\n<p>dveṣeṇa, yathā-\npādāghātaiḥ surabhir abhitaḥ satvaraṃ tāḍanīyo\ngāḍhāmodaṃ malaya-marutaḥ śṛṅkhalādāma datta |\nkārāgāre kṣipata tarasā pañcamaṃ rāga-rājaṃ\ncandraṃ cūrṇīkuruta ca śilāpaṭṭake piṣṭa-bimbam ||SRs_2.198|| (bāla-rāmāyaṇa 5.49)</p>\n\n<p>atra sītā-viraheṇa rāvaṇasya vasantādi-viṣaya-dveṣeṇa tat-tad-adhidevatānāṃ tāḍanā-jñāpanādibhir anubhāvaiś cāpalyaṃ dyotyate |</p>\n\n<p>atha (31) nidrā-\n<l>mada-svabhāva-vyāyāma-niścintatva-śramādibhiḥ | 89</l>\n<l>mano-nimīlanaṃ nidrā ceṣṭās tatrāsya-gauravam ||SRs_2.199||</l></p>\n\n<l>āghūrṇamāna-netratvam aṅgānāṃ parimardanam | 90</l>\n<p>niḥśvāsocchvāsane sanna-gātratvaṃ netra-mīlanam |\nśarīrasya ca saṅkoco jāḍyaṃ cety evam ādayaḥ ||SRs_2.200|| 91</p>\n\n<p>madād, yathā-\nyasmin mahīṃ śaṃsati vāṇinīnāṃ\nnidrāṃ vihārārdha-pathe gatānām |\nvāto' pi nāsraṃsayad aṃśukāni\nko lambayed āharaṇāya hastam ||SRs_2.201|| (ra.vaṃ. 6.75)</p>\n\n<p>svabhāvād, yathā-\n<lg>\n<l>uttānām upadhāya bāhulatikām ekām apāṅgāśrayām</l>\n<l>anyām apy alasāṃ nidhāya vipulābhoge nitamba-sthale |</l>\n<l>nīvīṃ kiñcid iva ślathāṃ vidadhatī niḥśvāsam unmuñcatī</l>\n<l>talpotpīḍana-tiryag-unnata-kucā nidrāti śātodarī ||SRs_2.202||</l>\n</lg></p>\n\n<p>vyāyāmād, yathā-\nalasa-lulita-mugdhānyadhva-sañjāta-khedād\naśithila-parirambhair datta-saṃvāhanāni |\nparimṛdita-mṛṇālī-durbalāny aṅgakāni\ntvam urasi mama kṛtvā yatra nidrām avāptā ||SRs_2.203|| (u.rā.ca. 1.24)</p>\n\n<p>naiścintyād, yathā-\ndattendrābhaya-vibhramādbhuta-bhujāsambhāra-gambhīrayā\ntvad-vṛttyā śithilīkṛtas tribhuvana-trāṇāya nārāyaṇaḥ |\nantas toṣa-tuṣāra-saurabha-maya-śvāsānilāpūraṇa-\nprāṇottuṅga-bhujaṅga-talpam adhunā bhadreṇa nidrāyate ||SRs_2.204|| (a.rā. 1.27)</p>\n\n<p>śramād, yathā-\nkevalaṃ priyatamā-dayālunā\njyotiṣām avanatāsu paṅktiṣu |\ntena tat-parigṛhīta-vakṣasā\nnetra-mīlana-kutūhalaṃ kṛtam ||SRs_2.205|| (ku.saṃ. 8.84)</p>\n\n<p>atha (32) suptiḥ-\nudreka eva nidrāyāḥ suptiḥ syāt tatra vikriyāḥ |\n<l>indriyoparatir netra-mīlanaṃ srasta-gātratā | 92</l>\n<l>utsvapnāyitanaiś calya-śvāsocchvāsādayo' pi ca ||SRs_2.206||</l></p>\n\n<p>yathā-\n<lg>\n<l>avyāsurantaḥ-karuṇārasārdrā</l>\n<l>nisarga-niryan-nigamānta-gandhā |</l>\n<l>śvāsānilās tvāṃ svapato murāreḥ</l>\n<l>śayyā-bhujaṅgendra-nipīta-śeṣāḥ ||SRs_2.207||</l>\n</lg></p>\n\n<p>atha (33) bodhaḥ-\n<l>svapna-sparśana-nidhvāna-nidrā-sampūrṇatādibhiḥ | 93</l>\n<l>prabodhaś cetanāvāptiś ceṣṭās tatrākṣi-mardanam ||SRs_2.208||</l></p>\n\n<l>śayyāyā mokṣaṇaṃ bāhu-vikṣepo' ṅguli-moṭanam | 94</l>\n<l>śiraḥ-kaṇḍūyanaṃ cāṅga-valanaṃ caivam ādayaḥ ||SRs_2.209||</l>\n\n<p>svapnād, yathā-\ntribhāga-śeṣāsu niśāsu ca kṣaṇaṃ\nnimīlya netre sahasā vyabudhyata |\nkva nīlakaṇṭha vrajasīty alakṣya-vāg\nasatya-kaṇṭhārpita-bāhu-bandhanā ||SRs_2.210|| (ku.saṃ. 5.57)</p>\n\n<p>sparśanād, yathā-\n<lg>\n<l>āghrāya cānanam adhistanam āyatākṣyāḥ</l>\n<l>suptaṃ tadā tvarita-keli-bhuvā śrameṇa |</l>\n<l>prābhātikaḥ pavana eṣa saroja-gandhī</l>\n<l>prābodhayan maṇi-gavākṣa-samāgato mām ||SRs_2.211||</l>\n</lg></p>\n\n<p>śabdād, yathā-\nuṣasi sa gaja-yūtha-karṇa-tālaiḥ\npaṭu-paṭaha-dhvnaibhir vinīta-nidraḥ |\naramata madhurāṇi tatra śṛṇvan\nvihaga-vikūjita-vandi-maṅgalāni ||SRs_2.212|| (ra.vaṃ. 9.71)</p>\n\n<p>nidrā-sampūrtyā, yathā-\nte ca prāpur udanvantaṃ bubudhe cādi-pūruṣaḥ |\navyākṣepo bhaviṣyantyāḥ kārya-siddher hi lakṣaṇam ||SRs_2.213|| (ra.vaṃ. 10.6)</p>\n\n<l>uttamādhama-madhyeṣu sāttvikā vyabhicāriṇaḥ | 95</l>\n<p>vibhāvair anubhāvaiś ca varṇanīyā yathocitam ||SRs_2.214|| [*13]\n<l>udvega-sneha-dambherṣyā-pramukhāś citta-vṛttayaḥ | 96</l>\n<l>ukteṣv antarbhavantīti na pṛthaktvena darśitāḥ ||SRs_2.215||</l></p>\n\n<p>[*13] Ed. adds: anukta-citta-vṛttīnām uktāntarbhāvaḥ |</p>\n\n<p>tathā hi-para-pratāraṇa-rūpa-dambhasya jihmatāvahitthāyām antar-bhāvaḥ | citta-dravatā-lakṣaṇasya snehasya harṣe' ntarbhāvaḥ | sva-viṣaya-dāna-mānādy-amarṣaṇa-rūpāyā īrṣyāyā amarṣe' ntarbhāvaḥ | para-viṣayāyās tv asūyāyām | udvegasya tu nirveda-viṣādādiṣu yathocitam antarbhāva ity ādi draṣṭavyam | tathā ca bhāva-prakāśikā-kāraḥ-\nanye' pi yadi bhāvāḥ syuś citta-vṛtti-viśeṣataḥ |\nantarbhāvas tu sarveṣāṃ draṣṭavyo vyabhicāriṣu ||SRs_2.216|| iti |</p>\n\n<l>vibhāvāś cānubhāvāś ca te bhavanti parasparam | 97</l>\n<l>kārya-kāraṇa-bhāvas tu jñeyaḥ prāyeṇa lokataḥ ||SRs_2.217||</l>\n\n<p>tathā hi-santāpasya dainyaṃ prati vibhāvatvaṃ glāniṃ pratyanubhāvatvaṃ ca | prahārasya pralaya-mohau prati vibhāvatvam augryaṃ pratyanubhāvatvaṃ ca | viṣādasya utpātāvegaṃ pratyanubhāvatṃ stambhaṃ prati vibhāvatvam | vyādher glāni-stambha-pralayādīn prati vibhāvatvam |</p>\n\n<l>svātantryāt pāratantryāc ca te dvidhā vyabhicāriṇaḥ | 98</l>\n<p>para-poṣakatāṃ prāptāḥ paratantrā itīritāḥ |\ntad-abhāve svatantrāḥ syur bhāvā iti ca te smṛtāḥ ||SRs_2.218|| 99</p>\n\n<p>tatra pāratantryeṇa nirvedo, yathā-\nkuryuḥ śastra-kathām amī yadi manor vaṃśe manuṣyāṅkurāḥ\nsyāc ced brahma-gaṇo' yam ākṛti-gaṇas tatreṣyate ced bhavān |\nsamrājāṃ samidhāṃ ca sādhakatamaṃ dhatte chidākāraṇaṃ\ndhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ ||SRs_2.219|| (a.rā. 4.44)</p>\n\n<p>ity atra nirvedasya krodhāṅgatvam |</p>\n\n<p>nirvedasya svatantratvaṃ, yathā-\nprāptāḥ śriyaḥ sakala-kāma-dudhās tataḥ kiṃ\nnyastaṃ padaṃ śirasi vidviṣatāṃ tataḥ kim |\nsampāditāḥ praṇayino vibhavais tataḥ kiṃ\nkalpaṃ sthitās tanubhṛtāṃ tanavas tataḥ kim ||SRs_2.220|| [vai.śa. 67]</p>\n\n<p>ityādi | atra nirvedasyānanyāṅgatvāt svatantratvam |</p>\n\n<p>nanu nirvedasya śānta-rasa-sthāyitvaṃ kaiścid uktam | tat katham asya anya-rasopakaraṇatvam iti ced, ucyate | sati khalu grāme sīmā-sambhāvanā | sthāyitvaṃ nāma saṃskāra-pāṭavena bhāvasya (vāsanā-rūpeṇa sthitasya kāraṇa-vaśād udbodhitasya) muhur muhur navībhāvaḥ | tena nirveda-vāsanā-vāsitaṃ bhāvaka-cetasi naiṣphalyābhimateṣu vibhāvādiṣu (bhāvakānāṃ prathamaṃ pravṛtter evāsambhavāt) tat-sāmagrī-phala-bhūtasya nirvedasyotpattir eva na saṅgacchate | kiṃ punaḥ sthāyitvam | kiṃ ca asati nirveda-sthāyini śānta-rūpo bhāvakānām āsvādaś citra-gata-kadalī-phala-rasāsvāda-lampaṭānāṃ rāja-śukānāṃ viveka-sahodaro bhaved iti kṛtaṃ saṃrambheṇa |</p>\n\n<p>viṣādasya paratantratvaṃ, yathā-\nvāraṃ vāraṃ tirayati dṛ;cām udgato bāṣpa-pūras\ntat-saṅkalpopahita-jaḍima-stambham abhyeti gātram |\nsadyaḥ svidyann ayam aviratotkampa-lolāṅgulīkaḥ\npāṇir lekhā-vidhiṣu nitarāṃ vartate kiṃ karomi ||SRs_2.221|| (mā.mā. 1.38)</p>\n\n<p>atra viṣādasya śṛṅgārāṅgatvam | svatantratvaṃ, yathā-</p>\n\n<p>sañcāriṇī dīpa-śikheva rātrau\nyaṃ yaṃ vyatīyāya patiṃvarā sā |\nnarendra-mārgāṭṭa iva prapede\nvivarṇa-bhāvaṃ sa sa bhūmi-pālaḥ ||SRs_2.222|| (ra.vaṃ. 6.67)</p>\n\n<p>ity atra viṣādasyānanyāṅgatvam | evam anyeṣām api svatantratva-paratantratve tatra tatrohanīye |</p>\n\n<p>ābhāsatā bhaved eṣām anaucitya-pravartitām |\n<l>asatyatvād ayogyatvād anaucityaṃ dvidhā bhavet | 100</l>\n<l>asatyatva-kṛtaṃ tat syād acetana-gataṃ tu yat ||SRs_2.223||</l></p>\n\n<lg>\n<l>yathā-</l>\n<l>kas tvaṃ bhoḥ, kathayāmi daiva-hatakaṃ māṃ viddhi śākhoṭakaṃ vairāgyād iva vakṣi, sādhu viditaṃ, kasmād idaṃ, kathyate |</l>\n<l>vāmenātra vaṭas tam adhvaga-janaḥ sarvātmanā sevate na cchāyāpi paropakāra-karaṇe mārga-sthitasyāpi me ||SRs_2.224||</l>\n</lg>\n\n<p>atra vṛkṣa-viśeṣatvād acetane śākhoṭake citta-vikārasyāsambhavānucito nirvedo' yam ābhāsatvam āpadyate |</p>\n\n<p>ayogyatva-kṛtaṃ proktaṃ nīca-tiryaṅ-narāśrayam ||SRs_2.225|| 101</p>\n\n<lg>\n<l>tatra nīca-tiryag-gataṃ, yathā-</l>\n<l>velā-taṭe prasūyethā mā bhūḥ śaṅkita-mānasā |</l>\n<l>māṃ jānāti samudro' yaṃ ṭiṭṭibhaṃ sāhasa-priyam ||SRs_2.226||</l>\n</lg>\n\n<p>atra yadi samudra-velāyāṃ prasūye tarhi udvela-kallola-mālābhir mamāpatyāni hṛtāni bhaveyur iti śaṅkitāyāṃ nija-gṛhiṇyāṃ kaścit ṭiṭṭibhaḥ pakṣi-viśeṣo garvāyate | tad ayaṃ garvo nīca-tiryag-gatatvād ābhāso nātīva svadate |</p>\n\n<p>nīca-narāśrayo, yathā-\n<lg>\n<l>atyuttāna-śayālunā kara-yuga-prāptopadhāna-śriyā</l>\n<l>gandhūrasya taros tale ghuṭa-puṭa-dhvānānusandhāyibhiḥ |</l>\n<l>dīrghaiḥ śvāsa-bharaiḥ saphūtkṛti-śatair āsphoṭitoṣṭha-dvayaṃ</l>\n<l>tat-pūrvaṃ kṛṣi-karmaṇi śramavatā kṣudreṇa nidrāyate ||SRs_2.227||</l>\n</lg></p>\n\n<p>utpatti-sandhi-śāvalya-śāntayo vyabhicāriṇām |\ndaśāś catasras tatra utpattir bhāva-sambhavaḥ ||SRs_2.228|| 102</p>\n\n<p>yathā-\nevaṃ vādini devarṣau pārśve pitur adhomukhī |\nlīlā-kamala-patrāṇi gaṇayāmāsa pārvatī ||SRs_2.229|| (ku.saṃ. 6.84)</p>\n\n<p>atra lajjāyāḥ harṣasya vā samutpattiḥ |</p>\n\n<p>sarūpam asarūpaṃ vā bhinna-kāraṇa-kalpitam |\nbhāva-dvayaṃ milati cet sa sandhir iti gīyate ||SRs_2.230|| 103</p>\n\n<p>svarūpayoḥ sandhir, yathā-\n<lg>\n<l>ari-vrajānām anapota-siṃha-</l>\n<l>khaḍga-prahārair avani gatānām |</l>\n<l>priyā-janāṅka-prahitāṅgakānāṃ</l>\n<l>bhavanti netrānta-nimīlanāni ||SRs_2.231||</l>\n</lg></p>\n\n<p>atra nāyaka-khaḍga-prahāra-priyā-janāṅga-sparśābhyāṃ kalpitayoḥ pratināyakeṣu mohayoḥ sandhir netrānta-nimīlanena vyajyate |</p>\n\n<p>asarūpayoḥ sandhir, yathā-\n<lg>\n<l>śrī-siṃha-bhūpa-pratināyakānāṃ</l>\n<l>svidyanti gātrāny ativepitāni |</l>\n<l>tat tūrya-saṃvādiṣu garjiteṣu</l>\n<l>priyābhir ālambita-kandharāṇām ||SRs_2.232||</l>\n</lg></p>\n\n<p>atra garjiteṣu nāyaka-saṃnāha-niḥsāṇa-śaṅkayāṅkuritasya pratināyakānāṃ trāsasya priyāliṅgana-taraṅgitasya ca harṣasya sveda-vepathu-sādṛśya-kalpita-saṃśleṣaḥ sandhiḥ |</p>\n\n<p>atyārūḍhasya bhāvasya vilayaḥ śāntir ucyate ||SRs_2.233|| 104ab</p>\n\n<p>yathā-\n<lg>\n<l>śuddhāntasya nivārito' py anunayair niḥśaṅkam aṅkūrito</l>\n<l>vṛddhāmātya-hitopadeśa-vacanai ruddho' pi vṛddhiṃ gataḥ |</l>\n<l>mānodreka-taruḥ pratikṣiti-bhujām āmūlam unmūlyate</l>\n<l>vāhinyām anapota-siṃha-nṛpater ālokitāyām api ||SRs_2.234||</l>\n</lg></p>\n\n<p>atra hitopadeśānādarādhirūḍhasya pratināyaka-gatasya garvasya śāntir āmūlam unmūlyata iti vāg-ārambheṇa vyajyate |</p>\n\n<p>śavalatvaṃ tu bhāvānāṃ saṃmardaḥ syāt parasparam ||SRs_2.235|| 104</p>\n\n<p>yathā-\n<lg>\n<l>ko vā jeṣyati soma-vaṃśa-tilakān asmān raṇa-prāṅgaṇe</l>\n<l>hantāsmāsu parāṅmukho hata-vidhiḥ kiṃ durgam adhyāsmahe |</l>\n<l>asmat-pūrva-nṛpān asau nihatavān dīrghān dhig asmad-bhujān</l>\n<l>kiṃ vākyair anapota-siṃha-nṛpateḥ sevaiva kṛtyaṃ param ||SRs_2.236||</l>\n</lg></p>\n\n<p>atra garva-viṣādāsūyā-cintā-smṛty-amarṣa-nirveda-matīnāṃ saṃmardo bhāva-śāvalyam ity ucyate |</p>\n\n<p>dig-antarāla-sañcāra-kīrtinā siṃha-bhūbhujā |\nevaṃ sañcāriṇaḥ sarve sa-prapañcaṃ nirūpitāḥ ||SRs_2.237|| 105</p>\n\n<p>iti sañcāri-bhāvāḥ |\natha sthāyinaḥ-</p>\n\n<p>sajātīyair vijātīyair bhāvair ye tv atiraskṛtāḥ |\nkṣrābdhivan nayanty anyān svātmatvaṃ sthāyino hi te ||SRs_2.238|| 106\nbharatena ca te kathitā rati-hāsotsāha-vismaya-krodhāḥ |\nśoko' tha jugupsā bhayam ity aṣṭau lakṣma vakṣyate teṣām ||SRs_2.239|| 107</p>\n\n<p>tatra ratiḥ-\nyūnor anyonya-viṣayā sthāyinīcchā ratir bhavet |\nnisargeṇābhiyogena saṃsargeṇābhimānataḥ ||SRs_2.240|| 108\nupamādhyātma-viṣayair eṣā syāt tatra vikriyāḥ |\nkaṭākṣa-pāta-bhrū-kṣepa-priya-vāg-ādayo matāḥ ||SRs_2.241|| 109</p>\n\n<p>tatra nisargeṇa ratir, yathā-</p>\n\n<p>alaṃ vivādena yathā śrutas tvayā\ntathāvidhas tāvad aśeṣam astu saḥ |\nmamātra bhāvaika-rasaṃ manaḥ sthitaṃ\nna kāma-vṛttir vacanīyam īkṣate ||SRs_2.242|| (ku.saṃ. 5.82)</p>\n\n<p>atra rūpādi-dṛṣṭa-kāraṇa-nirapekṣā pārvatyāḥ ratir janmāntara-vāsanā-rūpā nisargād eva bhavati | abhiyogo' bhiniveśaḥ | tad-eka-paratvam iti yāvat |</p>\n\n<p>tena, yathā-\ntan me manaḥ kṣipati yat sarasa-prahāram\nālokya mām agaṇita-skhalad-uttarīyā |\ntrastaika-hāyana-kuraṅga-vilola-dṛṣṭiḥ\nsāśliṣṭavaty amṛta-saṃvalitair ivāṅgaiḥ ||SRs_2.243|| (mā.mā. 4.8)</p>\n\n<p>atrottarīya-skhalanādi-sūcitena madayantikā-premābhiyogena makarandasya tatra ratir utpadyate |</p>\n\n<p>saṃsargeṇa, yathā-\nutpattir deva-yajanād brahma-vādī nṛpaḥ pitā |\nsuprasannojjvalā mūrtir asyāṃ snehaṃ karoti me ||SRs_2.244|| (ma.vī.ca. 1.21)</p>\n\n<p>atra deva-yajana-janakādi-sambandha-gauraveṇa sītāyāṃ rāmasya ratiḥ |</p>\n\n<p>atha abhimāṇaḥ | idam eva mama priyaṃ nānyad ity abhiprāyo' bhimānaḥ | tena, yathā-\njagati jayinas te te bhāvā navendu-kalādayaḥ\nprakṛti-madhurāḥ santy evānye mano madayanti ye | mama tu yad iyaṃ yātā loke vilocana-candrikā\nnayana-viṣayaṃ janmany ekaḥ sa eva mahotsavaḥ ||SRs_2.245|| (mā.mā. 1.39)</p>\n\n<p>atra mādhavasya vilcana-candrikā-nayana-mahotsavādy-abhimānena itara-ramaṇīya-vastu-naiḥspṛhyeṇa ca mālatyāṃ ratiḥ |</p>\n\n<p>upamayā, yathā-\napi turaga-samīpād utpatantaṃ mayūraṃ\nna sa rucira-kalāpaṃ bāṇa-lakṣyīcakāra |\nsapadi gata-manaskaś citra-mālyānukīrṇe\nrati-vigalita-bandhe keśa-pāśe priyāyāḥ ||SRs_2.246|| (ra.vaṃ. 9.67)</p>\n\n<p>atra mṛgayāntaritāpi daśarathasya priyā-viṣayā ratis tadīya-keśa-kalāpa-sadṛśa-keki-kalāpa-darśanenotpadyate |</p>\n\n<p>adhyātmaṃ svātma-prāmāṇya-mātram | tena, yathā-\nkāmaṃ pratyādiṣṭāṃ smarāmi na parigrahaṃ munes tanayān |\nbalavat tu dūyamānaṃ pratyāyayatīva me hṛdayam ||SRs_2.247|| (śaku. 5.31)</p>\n\n<p>atra duṣyantasya nija-citta-santāpa-pratyayena śāpa-vismṛtāyām api śakuntalāyāṃ ratiḥ |</p>\n\n<p>viṣayāḥ śabdādayaḥ | tatra śabdena, yathā mamaiva-\n<lg>\n<l>sakhi me niyati-hatāyās</l>\n<l>tad-darśanam astu vā mā vā |</l>\n<l>punar api sa veṇu-nādo</l>\n<l>yadi karṇa-pathe patet tad evālam ||SRs_2.248||</l>\n</lg></p>\n\n<p>atra prāg-adṛṣṭe' pi kṛṣṇe veṇu-nādena kāmavallyā ratiḥ |</p>\n\n<p>sparśena, yathā-\nyad ayaṃ ratha-saṅkṣobhād aṃsenāṃso rathāṅga-suśroṇyāḥ |\nspṛṣṭaḥ saroma-vikriyam aṅkuritaṃ manobhaveneva ||SRs_2.249|| (vi.u. 1.11)</p>\n\n<p>rūpeṇa, yathā-\n<lg>\n<l>ayaṃ rāmo nāyaṃ sa tu janaka-dharmaṃ dalitavān</l>\n<l>ayaṃ kāmo nāyaṃ sa tu madhumadāmodita-manāḥ |</l>\n<l>sakhi jñātaṃ so' yaṃ yuvati-nayanotpādana-phalaṃ</l>\n<l>nidānaṃ bhāgyānāṃ jayati khalu siṃha-kṣitipatiḥ ||SRs_2.250||</l>\n</lg></p>\n\n<p>atra rāmādi-smaraṇa-hetunā nāyaka-rūpātiśayena kasyāścid ratiḥ |</p>\n\n<p>rasena, yathā-\nharas tu kiñcit parilupta-dhairyaś\ncandrodayārambha ivāmburāśiḥ |\numā-mukhe bimba-phalādharoṣṭhe\nvyāpārayāmāsa vilocanāni ||SRs_2.251|| (ku.saṃ. 3.67)</p>\n\n<p>atra yadyapi sambhogāt prāg-ajñātasyādhara-rasasya rasaṃ prati vibhāvatā na saṅgacchate, tathāpi prasiddehḥ sambhāvitasya rasasyaiva vibhāvatvaṃ bimba-phalādharoṣṭha iti padena vyajyate | athavā samāsvādita-dākṣāyaṇī-bimbādharasya parameśvarasya tad-rasenaiva jananāntara-saṅgatāyām api tasyāṃ ratiḥ |</p>\n\n<p>gandhena, yathā mamaiva-\n<lg>\n<l>unmīlan-nava-mālatī-parimala-nyakkāra-baddha-vratair</l>\n<l>ālolair ali-maṇḍalaiḥ pratipadaṃ pratyāśam āsevitaḥ |</l>\n<l>aṅgānām abhijāta-campaka-rucām asyā mṛgākṣyā sphuran-</l>\n<l>nāmodo' yam adṛṣṭa-pūrva-mahimā badhnāti me mānasam ||SRs_2.252||</l>\n</lg></p>\n\n<p>atra parāśara-muni-prasādena labdhena divyena satyavatī-śarīra-saurabheṇa śantanos tasyāṃ ratiḥ |</p>\n\n<p>bhojas tu samprayogeṇa ratim anyām udāharat ||SRs_2.253|| 110a</p>\n\n<p>yathā-\nunnamayya sakaca-graham oṣṭhaṃ\ncumbati priyatame haṭha-vṛttyā |\nhuṃ huṃ muñca ma ma meti ca mandaṃ\njalpitaṃ jayati bāla-vadhūnām ||SRs_2.254|| (vijjikāyā idam iti subhāṣitāvaliḥ)</p>\n\n<p>vākṛtaṃ ca tenaiva | atra tarjanārthamokṣaṇārtha-vāraṇārthāṇāṃ mandaṃ maṇdaṃ prayogān mānavatyāḥ samprayoge raty-utpattiḥ pratīyata iti |</p>\n\n<p>samprayogasya śabdādiṣv antarbhāvān na tan-matam ||SRs_2.255|| 110</p>\n\n<p>tathā hi-uktodāharaṇe mānavatī-jalpitasya śabda-rūpatvam eva | tathā ca-</p>\n\n<p>āarapasārioṭṭhaṃ aghaḍiaṇāsaṃ acuṃbiaṇiḍākaṃ |\nbaṇṇaghialippamuhie tīe paricumbaṇaṃ bharimo ||SRs_2.256|| (gāthā 1.22)</p>\n\n<lg>\n<l>[ādara-prasāritoṣṭham aghaṭita-nāsam acumbita-niṭilam |</l>\n<l>varṇa-ghṛta-lipta-mukhyās tasyāḥ paricumbanaṃ smarāmaḥ ||]</l>\n</lg>\n\n<p>ity ādiṣu cumbanādīnām api sparśeṣv antar-bhāvaḥ |</p>\n\n<p>[atha raty-avasthāḥ]\naṅkura-pallava-kalikā-praspunaphalabhoga-bhāg iyaṃ kramaśaḥ |\npremā mānaḥ praṇayaḥ sneho rāgo' nurāgaś ca ||SRs_2.257|| 111</p>\n\n<p>atha premā-\nsa premā bheda-rahitaṃ yūnor yad bhāva-bandhanaṃ ||SRs_2.258|| 112a</p>\n\n<p>yathā-\nrathāṅga-nāmnor iva bhāva-bandhanaṃ\nbabhūva yat prema parasparāśrayam |\nvibhaktam apy eka-sutena tat tayoḥ\nparasparasyopari paryacīyata ||SRs_2.259|| (raghu. 3.24)</p>\n\n<p>atra bheda-kāraṇe suta-snehe saty api sudakṣiṇā-dilīpayo rater aparihāṇena bheda-rahitatvam |</p>\n\n<p>[keṣucit lipiṣu idam udāharaṇam atra dṛśyate-</p>\n\n<lg>\n<l>cira-virahiṇor utkaṇṭhārti-ślathīkṛta-gātrayor</l>\n<l>navam iva jagaj jātaṃ bhūyaś cirād abhinandatoḥ |</l>\n<l>katham api dine dīrghe yāte niśām adhirūḍhayoḥ</l>\n<l>prasarati kathā bahvī yūnor yathā na tathā ratiḥ || (amaru. 39)]</l>\n</lg>\n\n<p>atha mānaḥ-\n<l>yat tu premānubandhena svātantryād dhṛdayaṅgamam | 112</l>\n<l>bahnāti bhāva-kauṭilyaṃ so' yaṃ māna itīryate ||SRs_2.260||</l></p>\n\n<p>yathā-\nvyapohituṃ locanato mukhānilair\napārayantaṃ kila puṣpajaṃ rajaḥ |\npayodhareṇorasi kācid unmanāḥ\npriyaṃ jaghānonnata-pīvara-stanī ||SRs_2.261|| (kirāṭa 8.19)</p>\n\n<p>atrāparādha-sambhāvanāyām api prema-kalpita-svātantryeṇa avajñā-rūpaṃ citta-kauṭilyam |</p>\n\n<p>[keṣucit lipiṣu idam udāharaṇam atra dṛśyate-</p>\n\n<lg>\n<l>muñca kopam animitta-locane</l>\n<l>sandhyayā praṇamito' smi nānyathā |</l>\n<l>kiṃ na vetsi sahadharma-cāriṇaṃ</l>\n<l>cakravāka-sama-vṛttim ātmanaḥ || (ku.saṃ. 8.57)]</l>\n</lg>\n\n<p>atha praṇayaḥ-\n<l>bāhyāntaropacārair yat prema-mānopakalpitaiḥ | 113</l>\n<l>badhnāti bhāva-viśrambhaṃ so' yaṃ praṇaya ucyate ||SRs_2.262||</l></p>\n\n<p>yathā-\n<lg>\n<l>pratiśrutaṃ dyūta-paṇaṃ sakhībhyo</l>\n<l>vivakṣati preyasi kuñcita-bhrūḥ |</l>\n<l>kaṇṭhaṃ karābhyām avalambya tasya</l>\n<l>mukhaṃ pidhatte svakapolakena ||SRs_2.263||</l>\n</lg></p>\n\n<p>atra bhāva-bandhanāparādha-kauṭilyayor anuvṛttau kaṇṭhālambanādinopacāreṇa visrambhaḥ |</p>\n\n<p>[keṣucit lipiṣu idam udāharaṇam atra dṛśyate-</p>\n\n<lg>\n<l>kāñcyā gāḍhatarāvaruddha-vasana-prāntā kim-arthaṃ punar</l>\n<l>mugdhākṣī svapitīti tat-parijanaṃ svairaṃ priye pṛcchati |</l>\n<l>mātaḥ svaptum apīha vārayati mām ity āhita-krodhayā</l>\n<l>paryasya svapana-cchalena śayane datto' vakāśas tayā || (amaru. 18)]</l>\n</lg>\n\n<p>atha snehaḥ-\n<l>viśrambhe paramāṃ kāṣṭhām ārūḍhe darśanādibhiḥ | 114</l>\n<l>yatra dravaty antaraṅgaṃ sa sneha iti kathyate ||SRs_2.264||</l></p>\n\n<p>darśanena, yathā kandarpa-sambhave-</p>\n\n<lg>\n<l>ubhe tadānīm ubhayos tu citte</l>\n<l>kaduṣṇa-niḥśvāsa-cariṣṇukena |</l>\n<l>ekīkariṣyann anurāga-śilpī</l>\n<l>rāgoṣmaṇaiva dravatām anaiṣīt ||SRs_2.265||</l>\n</lg>\n\n<p>atra lakṣmī-nārāyaṇayor anyonya-darśanenāntaḥ-karaṇa-dravībhāvaḥ |</p>\n\n<p>sparśanena, yathā-\ngāḍhāliṅgana-vāmanīkṛta-kuca-prodbhinna-romodgamā\nsāndra-sneha-rasātireka-vigalat-śrīman-nitambāmbarā |\nmā mā mānada māti mām alam iti kṣāmākṣarollāpinī\nsuptā kiṃ nu mṛtā nu kiṃ manasi me līnā vilīnā nu kim ||SRs_2.266|| (amaru 36)</p>\n\n<l>sa tredhā kathyate prauḍha-madhya-manda-vibhedataḥ | 115</l>\n<p>pravāsādibhir ajñāta-citta-vṛttau priye jane |\nitara-kleśa-kārī yaḥ sa prauḍhaḥ sneha ucyate ||SRs_2.267|| 116</p>\n\n<p>yathā-\netasmān māṃ kuśalinam abhijñāna-dānād viditvā\nmā kaulīnād asita-nayane mayy aviśvāsinī bhūḥ |\nsnehān āhuḥ kim api virahe dhvaṃsinas te tv abhogād\niṣṭe vastuny upacita-rasāḥ prema-rāśī bhavanti ||SRs_2.268|| [me.dū. 2.52]</p>\n\n<p>atra proṣite yakṣe sneha-janitayā tad-anyāsaṅga-śaṅkayā janitaḥ priyā-kleśaḥ mayy aviśvāsinī mā bhūr iti pratyāśvāsanena vyajyate |</p>\n\n<p>atha madhyamaḥ-\nitarānubhavāpekṣāṃ sahate yaḥ sa madhyamaḥ ||SRs_2.269|| 117a</p>\n\n<p>yathā-\nkiṃ devyāḥ kṛta-dīrgha-roṣa-muṣita-snigdha-smitaṃ tan-mukhaṃ\nkiṃ vā sāgarikāṃ kramoddhata-ruṣā santarjyamānāṃ tathā |\nbaddhvā nītam ito vasantakam ahaṃ kiṃ cintayāmy adya bhoḥ\nsarvākāra-kṛta-vyathaḥ kṣaṇam api prāpnomi no nirvṛtim ||SRs_2.270|| (ratnā. 3.19)</p>\n\n<p>atra sāgarikānubhavāpekṣayā rāja-sneho vāsavadattāyāṃ madhyamaḥ |</p>\n\n<p>atha mandaḥ-\n<l>dvayor ekasya mānādau tad anyasya karoti yaḥ | 117</l>\n<l>naivopekṣāṃ na cāpekṣāṃ sa sneho manda ucyate ||270||</l></p>\n\n<p>yathā-\nmanye priyāhṛtamanās tasyāḥ praṇipāta-laṅghanaṃ sevām |\nevaṃ hi praṇayavatī sā śakyam upekṣituṃ kupitā ||SRs_2.271|| (mā.a.mi. 3.23)</p>\n\n<p>atra kupitāyām irāvatyām upekṣāpekṣābhāvasya kathanena rājñaḥ snehas tad-viṣayo mandaḥ | ādi-śabdād atiparicayādayaḥ | yathā-</p>\n\n<p>yaḥ kaumāra-haraḥ sa eva hi varas tā eva caitra-kṣapās\n<lg>\n<l>te conmīlita-mālatī-surabhayaḥ prauḍhāḥ kadambānilāḥ</l>\n<l>sā caivāsmi tathāpi tatra surata-vyāpāra-līlā-vidhau</l>\n<l>revā-rodhasi vetasī-taru-tale cetaḥ samutkaṇṭhate ||SRs_2.272||</l>\n</lg></p>\n\n<p>atra kasyāścit svairiṇyā gṛhiṇītva-paricayena pati-daśāṃ prāpte' pi jāre upekṣāpekṣayor abhāva-kathanān mandaḥ snehaḥ |</p>\n\n<p>atha rāgaḥ-\n<l>duḥkham apy adhikaṃ citte sukhatvenaiva rajyate | 118</l>\n<l>yena sneha-prakarṣeṇa sa rāga iti gīyate ||SRs_2.273||</l></p>\n\n<l>kusumbha-nīlī-mañjiṣṭha-rāga-bhedena sa tridhā | 119</l>\n<p>kusumbha-rāgaḥ sa jñeyo yaś citte rajyati kṣaṇāt |\natiprakāśamāno' pi kṣaṇād eva vinaśyati ||SRs_2.274|| 120</p>\n\n<p>yathā-\nbahu-ballahassa jā hoi ballahā kahabi pañjadi ahāiṃ |\nsā kiṃ chaṭṭhaṃ maggaī katto miṭṭhaṃ a bahuaṃ a ||SRs_2.275|| (gāthā 1.72)</p>\n\n<lg>\n<l>[bahu-vallabhasya yā bhavati vallabhā katham api pañca-divasāni |</l>\n<l>sā kiṃ ṣaṣṭhaṃ mṛgayate kuto mṛṣṭaṃ ca bahukaṃ ca ||]</l>\n</lg>\n\n<p>nīlī-rāgas tu yaḥ sakto nāpaiti na ca dīpyate ||SRs_2.276|| 121a</p>\n\n<p>yathā-\nyadaiva pūrve janane śarīraṃ\nsā dakṣa-roṣāt sudatī sasarja |\ntadā-prabhṛty eva vimukta-saṅgaḥ\npatiḥ paśūnām aparigraho' bhūt ||SRs_2.277|| (ku.saṃ. 3.53)</p>\n\n<p>atra paśupati-citta-rāgaḥ satī-saṅgamābhāva-niścayenāpi nāpaiti | viṣayābhāvān na prakāśate ca |</p>\n\n<l>acireṇaiva saṃsaktaś cirād api na naśyati | 121</l>\n<l>atīva śobhate yo' sau māñjiṣṭho rāga ucyate ||SRs_2.278||</l>\n\n<p>yathā-\nadvaitaṃ sukha-duḥkhayor anugataṃ sarvāsv avasthāsu yad\nviśrāmo hṛdayasya yatra jarasā yasminn ahāryo rasaḥ |\nkālenāvaraṇātyayāt pariṇate yat sneha-sāre sthitaṃ\nbhadraṃ tasya sumānuṣasya katham apy ekaṃ hi tat prāpyate ||SRs_2.279|| (u.rā.ca. 1.38)</p>\n\n<l>rāga eva svayaṃ vedya-daśā-prāptyā prakāśitaḥ | 122</l>\n<l>yāvad-āśraya-vṛttiś ced anurāga itīritaḥ ||279||</l>\n\n<lg>\n<l>yathā mamaiva-</l>\n<l>aśrānta-kaṇṭhakodgamam anavarata-svedam aviratotkampam |</l>\n<l>aniśa-mukulitāpāṅgaṃ mithunaṃ kalayāmi tad-avinābhūtam ||SRs_2.280||</l>\n</lg>\n\n<p>atra pārvatī-parameśvarayo ratiḥ śarīraikya-sambandhena yāvad-āśraya-vṛttiḥ anubhūta-sarva-rāgopaplavatayā sva-saṃvedya-daśā-prakāśita-nitya-bhoga-rūpā aśrānta-romāñcādibhir anubhāvair vyajyate |</p>\n\n<l>anye prītiṃ rater bhedm āmananti na tan-matam | 123</l>\n<l>asamprayoga-viṣayā seyaṃ harṣān na bhidyate ||280||</l>\n\n<p>atha hāsaḥ-\n<l>bhāṣaṇākṛti-veṣāṇaṃ kriyāyāś ca vikārataḥ | 124</l>\n<l>laulyādeś ca parasthānām eṣām anukṛter api ||SRs_2.281||</l></p>\n\n<l>vikāraś cetaso hāsas tatra ceṣṭāḥ samīritāḥ | 125</l>\n<l>dṛṣṭer vikāro nāmauṣṭha-kapola-spandanādayaḥ ||SRs_2.282||</l>\n\n<p>bhāṣā-vikāro bhāṣaṇāsambaddhatvādiḥ | ākṛti-vikṛtir ativāmana-danturatvādiḥ | veṣa-vikāro viruddhālaṅkāra-kalpanā | kriyā-vikāro vikaṭa-gatitvādiḥ | eṣām udāharaṇāni kaiśikyāṃ śuddha-hāsyaje narmaṇi nirūpitāni draṣṭavyāni |</p>\n\n<p>laulyād, yathā-\nbāleya-taṇḍula-vilopa-kadarthitābhir\netābhir agni-śaraṇeṣu sadharmiṇībhiḥ |\nutrāsahetum api daṇḍam udasyamānam\nāghrātum icchati mṛge munayo hasanti ||SRs_2.283|| (a.rā. 2.20)</p>\n\n<p>atra mṛgāṇāṃ santrāsana-yaṣṭi-samāghrāṇa-laulyena munīnāṃ hāsaḥ |</p>\n\n<p>purānukaraṇena, yathā-\npi pi priya sa sa svayaṃ mu mu mukhāsavaṃ dehi me\nta ta tyaja du du drutaṃ bha bha bha bhājanaṃ kāñcanam |\niti skhalita-jalpitaṃ mada-vaśāt kuraṅgīdṛśaḥ\nprage hasita-hetave sahacarībhir adhyaiyata ||SRs_2.284|| (sa.ka.ā.)</p>\n\n<p>atha utsāhaḥ-\n<l>śaktir dhariya-sahāyādyaiḥ phala-ślāghyeṣu karmasu | 126</l>\n<l>satvarā mānasī vṛttir utsāhas tatra vikriyāḥ ||SRs_2.285||</l></p>\n\n<l>kālādyavekṣaṇaṃ dhairyaṃ vāg-ārambhādayo' pi ca | 127</l>\n<l>sahajāhārya-bhedena sa dvidhā paribhāṣyate ||SRs_2.286||</l>\n\n<p>śaktyā sahajotsāho, yathā-\n<lg>\n<l>atho mahendraṃ girim āruroha</l>\n<l>vārāṃ nidhiṃ laṅghayituṃ hanūmān |</l>\n<l>vāmetarākṣi-sphuraṇena jāna</l>\n<l>kara-sthitāṃ rāghava-kārya-siddhim ||SRs_2.287||</l>\n</lg></p>\n\n<p>sa eva dhairyeṇa, yathā-\n<lg>\n<l>śaktyā vakṣasi magnayā saha mayā mūḍhe plavaṅgādhipe</l>\n<l>nidrāṇeṣu ca vidravatsu kapiṣu prāptāvakāśe dviṣi |</l>\n<l>mā bhaiṣteti nirundhataḥ kapi-bhaṭānasyorjitātma-sthiteḥ</l>\n<l>saumitrer adhiyuddha-bhūmi gaditā vācas tvayā na śrutāḥ ||SRs_2.288||</l>\n</lg></p>\n\n<p>atra rāvaṇa-śakti-prahāreṇa kṣīṇa-śakter api lakṣmaṇasya dhairya-janitotsāhaḥ kapi-bhaṭāśvāsanādibhir vyajyate |</p>\n\n<p>sahāyena sahajotsāho, yathā-\nsa gupta-mūla-prayatnaḥ śuddha-pārṣṇir ayānvitaḥ |\nṣaḍ-vidhaṃ balam ādāya pratasthe vijigīṣayā ||SRs_2.289|| (ra.vaṃ. 4.26)</p>\n\n<p>śaktyāhāryotsāho, yathā-</p>\n\n<p>hastālambitam akṣa-sūtra-valayaṃ karṇāvataṃsīkṛtaṃ\nsrastaṃ bhrū-yugam unnamayya racitaṃ yajñopavītena ca |\nsaṃnaddhā jaghane ca valkala-paṭī pāṇiś ca dhatte dhanur\ndṛṣṭaṃ bho janakasya yogina idaṃ dāntaṃ viraktaṃ manaḥ ||SRs_2.290|| (bā.rā. 1.53)</p>\n\n<p>dhairya-sahāyābhyām āhāryo, yathā-</p>\n\n<p>tava prasādāt kusumāyudho' pi\nsahāyam ekaṃ madhum eva labdhvā |\nkuryāṃ harasyāpi pināka-pāṇer\ndhairya-cyutiṃ ke mama dhanvino' nye ||SRs_2.291|| (ku.saṃ. 3.10)</p>\n\n<p>atra svabhāva-śakti-rahitasya manmathasya indra-protsāhana-janitena dhairyeṇa vasanta-sahāyena cāhṛtotsāho dhairya-cyuti-cikīrṣā-kathanād abhivyajyate |</p>\n\n<p>atha vismayaḥ-\n<l>lokottara-padārthānāṃ tat-pūrva-lokanādibhiḥ | 128</l>\nvistāraś cetaso yas tu vismayaḥ sa nigadyate |\nkriyās tatrākṣi-vistāra-sādhūkti-pulakādayaḥ ||SRs_2.292|| 129</p>\n\n<p>yathā-\n<lg>\n<l>śilā kampaṃ dhatte śiva śiva viyuṅkte kaṭhinatām</l>\n<l>aho nārīcchāyām ayati vanitābhūyam ayate |</l>\n<l>vadaty evaṃ rāme vivalita-mukhī balkalam uraḥ-</l>\n<l>sthale kṛtvā baddhvā kaca-bharam udasthād ṛṣi-vadhūḥ ||SRs_2.293||</l>\n</lg></p>\n\n<p>atha krodhaḥ-\nvadhāvajñādibhiś citta-jvalanaṃ krodha īritaḥ |\neṣa tridhā bhavet kordha-kopa-roṣa-prabhedataḥ ||SRs_2.294|| 130\nvadha-cchedādi-paryantaḥ krodhaḥ krūra-janāśrayaḥ |\nabhyarthanāvadhiḥ prāyaḥ kopo vīra-janāśrayaḥ ||SRs_2.295|| 131\nśatru-bhṛtya-suhṛt-pūjyāś catvāro viṣayās tayoḥ |\nmuhur daṣṭoṣṭhatā bhugna-bhrukuṭī-danta-ghaṭṭanam ||SRs_2.296|| 132\nhasta-niṣpīḍanaṃ gātra-kampaḥ śastra-pratīkṣaṇam |\nsva-bhujāvekṣaṇaṃ kaṇṭha-garjādyāḥ śātrava-krudhi ||SRs_2.297|| 133</p>\n\n<p>vadhena śatru-viṣaya-krodho, yathā-\nkṛtam anumataṃ dṛṣṭaṃ vā yair idaṃ guru-pātakaṃ\nmanuja-paśubhir nirmaryādair bhavadbhir udāyudhaiḥ |\nnaraka-ripuṇā sārdhaṃ teṣāṃ sabhīm akirīṭinām\nayam aham asṛṅ-medo-māṃsaiḥ karomi diśāṃ balim ||SRs_2.298|| (ve.saṃ. 3.24)</p>\n\n<p>avajñayā śatru-viṣaya-krodho, yathā-\n<lg>\n<l>śruti-śikhara-niṣadyāvadya-māna-prabhāvaṃ</l>\n<l>paśupatim avamantuṃ ceṣṭate yasya buddhiḥ |</l>\n<l>pralaya-śamana-daṇḍoccaṇḍam etasya so' haṃ</l>\n<l>śirasi caraṇam enaṃ pātayāmi tri-vāram ||SRs_2.299||</l>\n</lg></p>\n\n<p>atra parameśvarāvajñayā janito dakṣa-viṣayo dadhīci-krodhaḥ paruṣa-vāg-ārambheṇa vyajyate |</p>\n\n<p>bhṛtya-krodhe tu ceṣṭāḥ syus tarjanaṃ mūrdha-dhananam |\nnirbhartsanaṃ ca bahudhā muhur nirvarṇanādayaḥ ||SRs_2.300|| 134</p>\n\n<p>yathā vīrānande-\n<lg>\n<l>ādhūta-mūrdha-daśakaṃ taralāṅulīkaṃ</l>\n<l>rūkṣekṣaṇaṃ paruṣa-huṅkṛti-garbha-kaṇṭham |</l>\n<l>paśyan niśācara-mukhāni tato' vatīrṇaḥ</l>\n<l>saudhāt plavaṅga-pati-muṣṭi-hato daśāsyaḥ ||SRs_2.301||</l>\n</lg></p>\n\n<p>atra sugrīva-sampāte palāyiteṣu bhṛtyeṣu rāvaṇasya krodho mūrdha-dhūnanādibhir anubhāvair vyajyate |</p>\n\n<p>mitra-krodhe vikārāḥ syur netrāntaḥ-patad-aśrutā |\n<l>tūṣṇīṃ dhyānaṃ ca naiścalyaṃ śvasitāni muhur muhuḥ | 135</l>\n<l>maunaṃ vinamra-mukhatā bhugna-dṛṣṭyādayo' pi ca ||SRs_2.302||</l></p>\n\n<p>yathā mamaiva-\n<lg>\n<l>subhadrāyāḥ śrutvā tad-anumatimat tena haraṇaṃ</l>\n<l>kṛtaṃ kaunteyena kṣubhita-manasaḥ stabdha-vapuṣaḥ |</l>\n<l>namad-vaktrāḥ svānte kim api vilikhanto' tikuṭilair</l>\n<l>apaśyann udbāṣpair yadu-patim apāṅgair yadu-bhaṭāḥ ||SRs_2.303||</l>\n</lg></p>\n\n<p>atra subhadrā-haraṇānumatyā janitaḥ kṛṣṇa-viṣayo yadūnāṃ krodhaḥ kuṭila-vīkṣaṇādibhir vyajyate |</p>\n\n<l>pūjya-krodhe tu ceṣṭāḥ syuḥ sva-nindā namra-vaktratā | 136</l>\n<l>anuttara-pradānāṅga-sveda-gadgadikādayaḥ ||SRs_2.304||</l>\n\n<p>yathā vīrānande-\n<lg>\n<l>rāma-pravāsa-jananīṃ jananīṃ vilokya</l>\n<l>rūkṣaṃ vivakṣur api gadgadikāṃ dadhānaḥ |</l>\n<l>namrānanaḥ kuṭila-rajyad-apāṅga-dṛṣṭir</l>\n<l>jajvāla cetasi paraṃ bharato mahātmā ||SRs_2.305||</l>\n</lg></p>\n\n<l>śatru-krodhe tu ceṣṭāḥ syur bhāva-garbhita-bhāṣaṇam | 137</l>\n<l>bhrūbheda-niṭila-sveda-kaṭākṣaāruṇimādayaḥ ||SRs_2.306||</l>\n\n<p>yathā-\n<lg>\n<l>kopena pravidhūta-kuntala-bharaḥ sarvāṅgajo vepathuḥ</l>\n<l>kiñcit kokanada-cchadena sadṛśe netre svayaṃ rajyataḥ |</l>\n<l>dhatte kāntim idaṃ ca vaktram anayor bhaṅgena bhīma-bhruvoś</l>\n<l>candrasyodbhaṭa-lāñchanasya kamalasyodbhrānta-bhṛṅgasya ca ||SRs_2.307||</l>\n</lg></p>\n\n<p>(u.rā.ca. 5.36)</p>\n\n<p>atra lavasya candraketoś ca paraspara-viṣayaḥ kopo bhrū-bhedādibhir vyajyate |</p>\n\n<p>bhṛtyādi-kopa-tritaye tat-tat-krodhāditāḥ kriyāḥ ||SRs_2.308|| 138</p>\n\n<p>atha roṣaḥ-\nmithaḥ strī-puṃsayor eva roṣah strī-gocaraḥ punaḥ |\n<l>pratyayāvadhir atra syur vikārāḥ kuṭilekṣaṇam | 139</l>\n<l>adhara-sphuraṇāpāṅga-rāga-niḥśvasitādayaḥ ||SRs_2.309||</l></p>\n\n<p>yathā vīrānande-\n<lg>\n<l>bhrū-bhaṅga-bhinnam uparañjita-locanāntam</l>\n<l>ākampitādharam atiśvasitānubandham |</l>\n<l>patyur mukhaṃ kṣiti-sutā parilokayantī</l>\n<l>kārā-vimuktir api kaṣṭatareti mene ||SRs_2.310||</l>\n</lg></p>\n\n<p>atra rāvaṇa-kārāgāra-śaṅkayā janitaḥ sītā-viṣayo rāmasya roṣo bhrū-bhaṅgādibhir anubhāvair vyajyate |</p>\n\n<p>pratyayāvadhitvaṃ, yathā-</p>\n\n<p>diṣṭyārdha-śruta-vipralambha-janita-krodhād ahaṃ no gato\ndiṣṭyā no paruṣaṃ ruṣārdha-kathite kiñcin mayā vyāhṛtam |\nmāṃ pratyāyayituṃ vimūḍha-hṛdayaṃ diṣṭyā kathāntaṃ gatā\nmithyā-dūṣita-yānayā virahitaṃ diṣṭyā na jātaṃ jagat ||SRs_2.311|| (ve.saṃ. 2.13)</p>\n\n<p>atra svapna-vṛttānta-śravaṇa-bhrānti-janitasya bhānumatī-viṣayakasya suyodhana-roṣasya svapna-śeṣa-śravaṇa-janita-pratyaya-kṛtā śāntiḥ diṣṭyety-ādi-vāg-ārambheṇa vyajyate |</p>\n\n<l>dvedhā nigaditaḥ strīṇāṃ roṣaḥ puruṣa-gocaraḥ | 140</l>\n<l>sapatnī-hetur ādyaḥ syād anyaḥ syād anya-hetukaḥ ||SRs_2.312||</l>\n\n<l>sapatnī-hetuko roṣo vipralambhe prapañcyate | 141</l>\n<l>anya-hetu-kṛte tv atra kriyāḥ puruṣa-roṣavat ||SRs_2.313||</l>\n\n<p>yathā-\nmayy eva vismaraṇa-dāruṇa-citta-vṛttau\nvṛttaṃ rahaḥ-praṇayam apratipadyamāne |\nbhedād bhruvoḥ kuṭilayor atilohitākṣyā\nbhagnaṃ śarāsanam ivātiruṣā smarasya ||SRs_2.314|| (śaku. 5.23)</p>\n\n<p>atra prāktana-vṛttāntāpahnava-janito duṣyanta-viṣayakaḥ śakuntalā-roṣo bhrū-bhaṅgādibhir anubhāvair vyajyate |</p>\n\n<p>atha śokaḥ-\n<l>bandhu-vyāpatti-daurgaty-adhana-nāśādibhiḥ kṛtaḥ | 142</l>\n<l>citta-kleśa-bharaḥ śokas tatra ceṣṭā vivarṇatā ||SRs_2.315||</l></p>\n\n<l>bāṣpodgamo mukhe śoṣaḥ stambha-niḥśvasitādayaḥ | 143</l>\n<l>uttamānam ayaṃ prauḍho vibhāvair anya-saṃśritaiḥ ||SRs_2.316||</l>\n\n<l>ātma-sthair atirūḍho' pi prāyaḥ śauryeṇa śāmyati | 144</l>\n<l>tatra ceṣṭā guṇākhyāna-nigūḍha-ruditādayaḥ ||SRs_2.317||</l>\n\n<p>para-gata-vibhāvair, yathā-\n<lg>\n<l>devo rakṣatu vaḥ kilānana-parivyākīrṇa-cūḍā-bharāṃ</l>\n<l>bhartur bhasmani petuṣīṃ karatala-vyāmṛṣṭa-pārśva-kṣitim |</l>\n<l>hā prāṇeśvara hā smareti rudatīṃ bāspākulākṣīṃ ratiṃ</l>\n<l>dṛṣṭvā yasya lalāṭa-locanam api vyāptāśru nirvāpitam ||SRs_2.318||</l>\n</lg></p>\n\n<p>atra rati-gata-śocya-daśā-vilokanena devasya śoko bāṣpodgamena vyajyate |</p>\n\n<p>ātma-gatair, yathā-\nayi karṇa karṇa-subhagāṃ prayaccha me\ngiram udvamann iva mudaṃ mayi sthirām |\nsatatāviyuktam akṛtāpriyaṃ kathaṃ\nvṛṣasena-vatsala vihāya yāsi mām ||SRs_2.319|| (ve.saṃ. 5.14)</p>\n\n<l>syād eṣa mṛti-paryantaḥ sva-parasthais tu madhyame | 145</l>\n<l>anativyakta-rudita-pramukhās tatra vikriyāḥ ||SRs_2.320||</l>\n\n<p>svagatair madhyamasya, yathā karuṇā-kandale-</p>\n\n<lg>\n<l>nyāyopādhir ayaṃ yad aśru-kaṇikā muñcanti bandhu-vyaye</l>\n<l>rāgopādhir ayaṃ tyajanti viṣayān yaj jñātayo dustyajān |</l>\n<l>prāṇānāṃ punar utkramaḥ kim upadhis tat kena vijñāyate</l>\n<l>devaṃ cānakadundubhiṃ daśarathaṃ cekṣvāku-vaṃśyaṃ vinā ||SRs_2.321||</l>\n</lg>\n\n<p>atra vasudevasya bandhu-vipattijaḥ śokaḥ prāṇotkramaṇena vyajyate |</p>\n\n<p>para-gatair, yathā-\nnirbhidyanta ivāṅgakānya-suharair ākranda-saṃstambhanaiḥ\nkaṇṭhe garva-niruddha-bāṣpa-vigame vācāṃ gatir gadgadā |\ndhāvaty antara-saṃstutān api janān kaṇṭhe grahītuṃ manaḥ\nkāṣṭhā tasya mamedṛśī yadukule kulyaḥ kathaṃ jīvati ||SRs_2.322|| [*14]\n[*14] karuṇā-kandalād iti bhāti |</p>\n\n<p>atra yadu-kula-dhvaṃsanena nāradasya śokaḥ |</p>\n\n<l>hetubhiḥ svagatair eva prāyaḥ strī-nīcayor ayam | 146</l>\n<p>maraṇa-vyavasāyāntas tatra bhū-pariveṣṭanam |\nurastāḍana-nirbheda-pātoccai rodanādayaḥ ||SRs_2.323|| 147</p>\n\n<p>atha nīca-gato, yathā karuṇā-kandale-</p>\n\n<lg>\n<l>kacair ardha-cchinnaiḥ kara-nihita-raktaiḥ kuca-taṭair</l>\n<l>nakhotkṛttair gaṇḍair upala-hati-śīrṇaiś ca niṭilaiḥ |</l>\n<l>vidīrṇair ākrandād vikala-gaditaiḥ kaṇṭha-vivarair</l>\n<l>manas takṣṇotyantaḥ-pura-parijanānāṃ sthitir iyam ||SRs_2.324||</l>\n</lg>\n\n<p>strī-gato, yathā-\natha sā punar eva vihvalā\nvasudhāliṅgana-dhūsara-stanī |\nvilalāpa vikīrṇa-mūrdhajā\nsama-duḥkhām iva kurvatī sthalīm ||SRs_2.325|| [ku.saṃ. 4.4]</p>\n\n<p>atha jugupsā-\nahṛdyānāṃ padārthānāṃ darśana-śravaṇādibhiḥ |\nsaṅkocanaṃ yan manasah sā jugupsātra vikriyāḥ ||SRs_2.326|| 148\nnāsāpidhānaṃ tvaritā gatir āsya-vikūṇanam |\nsarvāṅga-dhūnanaṃ kutsā muhur niṣṭhīvanādayaḥ ||SRs_2.327|| 149</p>\n\n<p>ahṛdya-darśanād, yathā-\n<lg>\n<l>niṣṭāpa-svidyad-asthnaḥ kvathana-pariṇaman medasaḥ pretakāyān</l>\n<l>ākṛṣyāsakta-dhūpān api kuṇapa-bhujo bhūyasībhyaś citābhyaḥ |</l>\n<l>utpakva-sraṃsi māṃsa-pracalad-ubhayataḥ sandhi-nirmukta-mārād</l>\n<l>ete niścūṣya jaṅghān alakam udayinīr majja-dhārāḥ pibanti ||SRs_2.328||</l>\n</lg></p>\n\n<p>(mā.mā. 5.17)</p>\n\n<p>atra jaṅghā-niścūṣaṇa-majja-dhārā-pānādi-janitā piśāca-viṣayā mādhavasya jugupsā garhaṇena ete kuṇapa-bhuja ity anena vyajyate |</p>\n\n<p>śravaṇād, yathā-\n<lg>\n<l>medo-majjā-śoṇitaiḥ picchile' ntas</l>\n<l>tvak-pracchanne snāyu-baddhāsthi-sandhau |</l>\n<l>sādhur dehe karma-caṇḍāla-gehe</l>\n<l>badhnāty udyat-pūti-gandhe ratiṃ kaḥ ||SRs_2.329||</l>\n</lg></p>\n\n<p>atra kasyacid vastu-tattva-vicārāgama-śravaṇa-janitā dehe jugupsā-rūpā nindā vyajyate |</p>\n\n<p>ghṛṇā śuddhā jugupsānyā daśa-rūpe nirūpitā |\nsā heya-śravaṇotpanna-jugupsāyā na bhidyate ||SRs_2.330|| 150</p>\n\n<p>atha bhayam-\nbhayaṃ tu mantunā ghora-darśana-śravaṇādibhiḥ |\ncittasyātīva cāñcalyaṃ tat prāyo nīca-madhyayoḥ ||SRs_2.331|| 151\nuttamasya tu jāyeta kāraṇair atilaukikaiḥ |\nbhaye tu ceṣṭā vaivarṇyaṃ stabdhatvaṃ gātra-kampanam ||SRs_2.332|| 152\npalāyanaṃ parāvṛtya vīkṣaṇaṃ svātma-gopanam |\nāsya-śoṣaṇam utkrośa-śaraṇānveṣaṇādayaḥ ||SRs_2.333|| 153</p>\n\n<p>mantur aparādhaḥ | tasmād, yathā-\nvibhūṣaṇa-pratyupahāra-hastam\nupasthitaṃ vīkṣya viśāmpatis tam |\nsauparṇam astraṃ pratisañjahāra\nprahveṣv anirbandha-ruṣo hi santaḥ ||SRs_2.334|| (ra.vaṃ. 16.80)</p>\n\n<p>ghora-darśanād, yathā-\n<lg>\n<l>parājitaś cola-bhayena pāṇḍyaḥ</l>\n<l>palāyamāno diśi dakṣiṇasyām |</l>\n<l>samākulo vārinidhiṃ vigāhya</l>\n<l>setu-cchidaṃ dāśarathiṃ nininda ||SRs_2.335||</l>\n</lg></p>\n\n<p>atra yuddha-saṃrambha-bhīmasya colasya darśanāt pāṇḍyasya bhayaṃ palāyanādibhir vyajyate |</p>\n\n<p>ghora-śravaṇād, yathā-\n<lg>\n<l>śrutvā niḥsāṇa-rāṇaṃ raṇa-bhuvi bhavato mādhava-kṣmādhavendra</l>\n<l>prāpya pratyarthi-vīrāḥ kula-śikhari-guhāṃ gūḍha-gāḍhāndhakārām |</l>\n<l>līnā lūna-pratāpā nija-kaṭaka-maṇi-śreṇikānti-prakarṣa-</l>\n<l>sraṣṭāraṃ naṣṭa-dhairyāḥ kamala-bhuvam aho hanta nindanti mandam ||SRs_2.336||</l>\n</lg></p>\n\n<p>atilaukikāt kāraṇād uttamasya, yathā-</p>\n\n<p>aśaknuvan soḍhum adhīra-locanaḥ\nsahasra-raśmer iva yasya darśanam |\npraviśya hemādri-guhā-gṛhāntaraṃ\nnināya bibhyad divasāni kauśikaḥ ||SRs_2.337|| [māgha 1.53]</p>\n\n<p>atra varṇanīyatayā uttama-rāvaṇaṃ prati devendrasya (bhītatva-varṇanāt) madhyamatvaṃ (eveti tasya uttamatvaṃ katham iti) nāśaṅkanīyam | yataḥ prakṛtir eva kāraṇaṃ puṃsām uttamatve | na tu varṇanā | varṇanāyāḥ kāraṇatve priyeṇa tasyānaparādha-bādhitāḥ (māghe 1.61) ity ādibhiḥ augryādi-bhāva-kathanam (varṇanīyatayā) uttamasya rāvaṇasya nocitaṃ syāt | tasmād uttama-prakṛter api devendrasya lokātirikta-vara-prabhāva-bhīṣaṇād rāvaṇād bhayam upapadyate |</p>\n\n<p>uttamasyāpi hetuja-bhayānaṅgīkāre-\n<lg>\n<l>vidrāṇe dravya-nāthe savitari tarale jāta-śaṅke śaśāṅke</l>\n<l>vaikuṇṭhe kuṇṭha-garve dravati maghavati klānta-kāntau kṛtānte |</l>\n<l>abrahmṇyaṃ bruvāṇe viyati śata-dhṛtāv uddhṛtaikāgra-haste</l>\n<l>pāyād vaḥ kāla-kūṭaṃ jhaṭiti kavalayan līlayā nīla-kaṇṭhaḥ ||SRs_2.338||</l>\n</lg></p>\n\n<p>ity atra vidrāva-tāralyādibhir udghoṣitasya dravya-nātha-savitrādi-gata-bhayasya apalāpaḥ katham abhidheyaḥ | tad-apalāpe ca kāla-kūṭa-bhakṣaṇasya sukaratvāt tat-kārya-nirvahaṇaika-prāṇasya nīlakaṇṭha-prabhāvotkarṣasya kathaṃ mastakonnamanaṃ syāt |</p>\n\n<p>hetujād itare prokte bhaye soḍhala-sūnunā |\nkṛtrimaṃ tūttama-gataṃ gurv-ādīn pratyavāstavam ||SRs_2.339|| 154\nvibhīṣikotthaṃ bālāder vitrāsitakam ity ubhe |\ntatrāntyam antarbhūtaṃ syād ghora-śravaṇaje bhaye ||SRs_2.340|| 155\nbhikṣu-bhallūka-corādi-sūcanā-kalpitatvataḥ |\nādyaṃ tu yukti-kākṣyāyāṃ bhaya-kakṣyāṃ na gāhate ||SRs_2.341|| 156\ngurv-ādi-saṃnidhau yasmān nīcaiḥ sthity-ādi-sūcitam |\nbhāvo vinaya eva syād atha syān nāṭake yadi ||SRs_2.342|| 157\navahitthatayā tasya bhayatvaṃ dūrato gatam |\nato hetujam evaikaṃ bhayaṃ syād iti niścayaḥ ||SRs_2.343|| 158</p>\n\n<p>tathā ca bhāratīye-\netat svabhāvajaṃ syāt\nsattva-samutthaṃ tathaiva kartavyam |\npunar ebhir eva bhāvaiḥ\nkṛtakaṃ mṛdu-ceṣṭitaiḥ kāryam ||SRs_2.344|| iti | (nā.śā. 6.71)</p>\n\n<p>nanu cātra svabhāvajaṃ kṛtakaṃ ceti dvividhaṃ bhayaṃ pratīyate | tasmāt tad-virodha iti cet, maivam | bharatādy-abhiprāyam ajānatāṃ pelavokti-mātra-tātparyeṇa na śaṅkitavyam | tathā hi-yathā loke mañjiṣṭhādi-dravyaṃ sahajo raktimā gāḍhataraṃ vyāpnoti | evaṃ madhya-nīcayor bhayaṃ svalpa-kāraṇa-mātre' pi sahajavad dṛśyata iti sahajam ity upacaryate | yathā kṛtako lākṣā-rasaḥ prayatna-sajjito' pi kāṣṭhādikam antar na vyāpnoti, evam uttama-gataṃ bhayam iti alaukika-kāraṇa-prakarṣeṇāpi kṛtakavad eva pratīyata iti kṛtakam ity upacaryate | anyathā (tasya vāstavatve) svābhāvikasya bhayasya dāma-darśane' pi samutpatti-prasaṅgāt |</p>\n\n<p>nanu yadi svābhāvikaṃ bhayaṃ (uttamasya) na vidyate (tarhi)-</p>\n\n<p>dvāre niyukta-puruṣānumata-praveśaḥ\nsiṃhāsanāntika-careṇa sahopasarpan |\ntejobhir asya vinivārita-dṛṣṭi-pātair\nvākyād ṛte punar iva prativārito' smi ||SRs_2.345|| (mā.a.mi. 1.12)</p>\n\n<p>ity ādiṣu kathaṃ bhayotpattir iti ced ucyate | bhīṣaṇās trividhāḥ-ākṛti-bhīṣaṇāḥ kriyā-bhīṣaṇāḥ māhātmya-bhīṣaṇāś ceti | tatrākṛti-bhīṣaṇāḥ rakṣaḥ-piśācādayaḥ | kriyā-bhīṣaṇāḥ vīrabhadra-paraśurāma-śārdūla-vṛkādayaḥ | māhātmya-bhīṣaṇā deva-naradevādayaḥ | tato' tra māhātmya-bhīṣaṇa-rāja-darśanād bhayaṃ nāṭyācāryasya (hara-dattasya) jāyate | na punaḥ svabhāvāt | tad etan niḥśaṃśayaṃ kṛtam aho durāsado rāja-mahimā iti pūrva-vākyaṃ grathnatā tenaiva kālidāseneti sarvaṃ kalyāṇam |</p>\n\n<p>bhojenoktāḥ sthāyino' nye garvaḥ sneho dhṛtir matiḥ |\n<l>sthāsnur evoddhata-preyaḥ śāntodātta-raseṣv api | 159</l>\n<l>tatra sneho rater bhedas tridhā cecchātma-tat-kṛtaḥ ||SRs_2.346||</l></p>\n\n<p>tathā hi-idaṃ khalu tenaiva preyo-rasa-vādinā mahārājenodāhṛtam-</p>\n\n<p>yad eva rocate mahyaṃ tad eva kurute priyā |\niti vetti na jānāti tat priyaṃ yat karoti sā ||SRs_2.347|| iti |</p>\n\n<p>tenaiva vyākṛtaṃ ca-vatsala-prakṛter dhīra-lalita-nāyakasya priyālambana-vibhāvād utpannaḥ snehaḥ sthāyi-bhāvo viṣaya-saundaryādibhir uddīpana-vibhāvair uddīpyamānaḥ samupajāyamānair mati-dhṛti-smṛty-ādibhir vyabhicāri-bhāvair anubhāvaiś ca praśaṃsādibhiḥ saṃsṛjyamāno niṣpannaḥ preyo-rasa iti pratīyate | rati-prītyor api cāyam eva mūla-prakṛtir iṣyate |\nna tāvad asya snehasya ratiṃ prati mūla-prakṛtitvam | raty-aṅkura-daśāyām asyāsambhavāt | sambhogecchā-mātraṃ hi ratiḥ | saiva prema-māna-praṇayākhyābhis tisṛbhiḥ pūrva-daśābhir utkaṭībhūtā caturtha-daśāyāṃ citta-dravī-bhāva-lakṣaṇa-sneha-rūpatām āpnoti | tathā ca bhāva-prakāśikāyām-</p>\n\n<p>iyam aṅkuritā premṇā mānāt pallavitā bhavet |\nsakorakā praṇayataḥ snehāt kusumitā bhavet ||SRs_2.348|| iti |</p>\n\n<p>ato' sminn udāharaṇe snehasya rati-rūpeṇaivāsvādyatvaṃ na pṛthak sthāyitvena | evaṃ ca snehasya rati-bhedatva-kathanāt preyo-rasasyāpi śṛṅgārād apṛthaktvam artha-siddham |</p>\n\n<p>anye poṣā-sahiṣṇutvān naiva sthāyi-padocitāḥ ||SRs_2.349|| 160</p>\n\n<p>tathāpi garva-sthāyitvam udāhṛtam-</p>\n\n<lg>\n<l>apakartāham asmīti mā te manasi bhūd bhayam |</l>\n<l>vimukheṣu na me khaḍgaḥ prahartuṃ jātu vāñchati ||SRs_2.350||</l>\n</lg>\n\n<p>(sa.ka.ā., kāvyādarśa 2.293)</p>\n\n<p>vyākṛtaṃ ca-atra mayāpakāraḥ kṛta iti yat te cetasi bhayaṃ tan mā bhūt | mama khaḍgaḥ parāṅmukheṣu na kadācid api parahartum utsahata iti sarvathaiva rūḍho' haṅkāraḥ pratīyate | so' yaṃ garva-prakṛtir uddhato nāma raso niṣpadyate iti |</p>\n\n<p>na tāvad atra garvaḥ | kiṃ tu pūrvam apakartāraṃ paścād bhītaṃ dviṣantam avalokya jātayā sama-ravi-mukhaṃ na hanmi mā bhaiṣīr iti vāk-sūcitayā nīce dayayā kasyacid vīra-sārvabhaumasya śobhā nāma pauruṣa-sāttvika-bhāvaḥ pratīyate | yadi vā abhītam api śatruṃ bhīto yadi tarhi palāyasvety adhikṣipatīti garva iti ced astu vā garvaḥ | tathāpy asatyabhītikalpanā-rūpa-cittādhyavasāya-prakāśana-dvāreṇa śatru-gata-krodham eva puṣṇāti | kiṃ ca vimukhāprahāra-rūpātma-sambhāvanā-rūpa-garvasya asatya-bhīti-kalpanopabṛṃhaṇāt poṣo bhāvakānāṃ vairasyāya, na kevalaṃ svādābhāvāyeti nāsminn udāharaṇe garvasya sthāyitvam upapadyate |</p>\n\n<p>dhṛteḥ sthāyitvam api tenaivodāhṛtam, tathā hi-</p>\n\n<p>sarvāḥ sampattayas tasya santuṣṭaṃ yasya mānasam |\nupānad-gūḍha-pādasya nanu carmāstṛtaiva bhūḥ ||SRs_2.351|| (sa.ka.ā.) iti |</p>\n\n<p>vyākṛtaṃ ca | atra kasyacid upaśānta-prakṛter dhīra-śānta-nāyakasya arthopagamana-mano' nukūla-dārādi-sampatter ālambana-vibhāva-bhūtāyāḥ samutpanno dhṛti-sthāyi-bhāvo vastu-tattvālocanādibhir uddīpana-vibhāvair uddīpyamānaḥ samupajāyamāna-smṛti-maty-ādibhir vyabhicāri-bhāvair vāg-ārambhādibhiś cānubhāvair anuṣajyamāno niṣpannaḥ śānto rasa iti gīyate | anye punar asya śamaṃ prakṛtim āmananti | sa tu dhṛter eva viśeṣo bhaviṣyatīti |</p>\n\n<p>atra tāvad anukūla-dāra-siddhi-janitāyāḥ dhṛtes tu rati-paratantratvam ābāla-gopāla-prasiddham | nanu, vastutattvālocanādibhir asyāḥ sthāyitvaṃ kalpyate iti cet, na | naiḥspṛhya-vāsanā-vāsite bhāvaka-citte vibhāvādiṣv api naiḥsvpṛhyonmeṣād dhṛter mūla-ccheda-prasaṅgāt | artha-sampatti-janitā dhṛtis tu agṛdhnu-lakṣaṇa-lokottaratva-prāpti-vyavasāya-rūpam utsāham anusarantī vīropakaraṇatām āpnotīti nātra dhṛteḥ sthāyitvam | dhṛti-sthāyitva-nirākaraṇa-saṃrambheṇaiva naṣṭas tad-viṣayaḥ śama-sthāyī kutra vā līno na jñāyate |</p>\n\n<p>mateḥ sthāyitvaṃ tenaivodāhṛtam | tathā hi-</p>\n\n<p>sādhāraṇyān nirātaṅkaḥ kanyām anyo' pi yācate |\nkiṃ punar jagatāṃ jetā prapautraḥ parameṣṭhinaḥ ||SRs_2.352|| [ma.vī.ca. 1.31] iti |</p>\n\n<p>vyākṛtaṃ ca-rāmasya udātta-prakṛter nisargata eva tattvābhiniveśinī matir nānya-viṣaye pravartate | na ca pravṛttā uparamati | sā ca sīteyaṃ mama svīkāra-yogyety evaṃ-rūpeṇa pravṛttā rāvaṇa-prārthanā-lakṣmaṇa-protsāhanābhyām uddīpyamānā samupajāyamāna-cintā-vitarka-vrīḍāvahittha-smṛty-ādibhiḥ kālocitottarānu-mīyamānair viveka-cāturya-dhairyaudāryādibhiḥ saṃsṛjyamānā udātta-rasa-rūpeṇa niṣpadyate iti |</p>\n\n<p>atra tāvat sītā-viṣayā ātma-svīkāra-yogyatva-niścaya-rūpā rāmasya matis tu rater utpatti-mātra-kāraṇam eva | tad-aniścaye rater anaucityāt | atra kanyāyāḥ sādhāraṇya-niścayo matiḥ | tasyāḥ sthāyitvam icchāma iti cet, na | sā hi rāvaṇa-viṣaya-lajjāsūyā-doṣa-nivāraṇa-dvāreṇa kārya-karaṇāparāṅmukhībhāva-lakṣaṇa-lokottara-tat-prāpti-vyavasāya-rūpā rāmotsāhaṃ bhāvakāsvāda-yogyatayā protsāhayati |</p>\n\n<p>tad aṣṭāv eva vijñeyāḥ sthāyino muni-saṃmatāḥ |\nsthāyino' ṣṭau trayastriṃśac cāriṇo' ṣṭau ca sāttvikāḥ ||SRs_2.353|| 161\nevam ekonapañcāśad bhāvāḥ syur militā ime |\nevaṃ hi sthāyino bhāvān siṃha-bhūpatir abhyadhāt ||SRs_2.354|| 162\nathaiṣāṃ rasa-rūpatvam ucyate siṃha-bhūbhujā |\nvidvan-mānasa-haṃsena rasa-bhāva-vivekinā ||SRs_2.355|| 163\nete ca sthāyinaḥ svaiḥ svair vibhāvair vyabhicāribhiḥ |\nsāttvikaiś cānubhāvaiś ca naṭābhinaya-yogataḥ ||SRs_2.356|| 164\nsākṣātkāram ivānītāḥ prāpitāḥ svādu-rūpatām |\nsāmājikānāṃ manasi prayānti rasa-rūpatām ||SRs_2.357|| 165\ndadhyādi-vyañjana-dravyaiś ciñcādibhir athauṣadhaiḥ |\nguḍādi-madhura-dravyair yathā-yogaṃ samanvitaiḥ ||SRs_2.358|| 166\nyadvat pāka-viśeṣeṇa ṣāḍavākhyo rasaḥ paraḥ |\n<l>niṣpadyate vibhāvādyaiḥ prayogeṇa tathā rasaḥ | 167</l>\n<l>so' yam ānanda-sambhedo bhāvakair anubhūyate ||SRs_2.359||</l></p>\n\n<p>nanu nāyaka-niṣṭhasya sthāyi-prakarṣa-lakṣaṇasya rasasya sāmājikānubhava-yogyatā nopapadyate | anya-bhavasya tasyānyānubhavāyogāt iti cet satyam | ko vā nāyaka-gataṃ rasam ācaṣṭe | tathā hi-sa ca nāyako dṛṣṭaḥ śruto' nukṛto vā rasasyāśrayatām ālambate | nādyaḥ | sākṣād dṛṣṭa-nāyaka-ratyāder vrīḍā-jugupsādi-pratīpa-phalatvena svādābhāvāt | na dvitīya-tṛtīyau | tayor avidyamānatvāt | na hy asati āśraye tad-āśritasyāvasthānam upapadyate |</p>\n\n<p>nanu bhavatu nāmaivam | tathāpi rasasya naṭa-gatatve na sāmājikānubhavānupapattir iti cet, na | naṭe rasa-sambhavaḥ kim anubhāvādi-sad-bhāvena vibhāvādi-sambhavena vā | nādyaḥ, abhyāsa-pāṭavādināpi tat-siddheḥ | kiṃ ca sāmājikeṣu yathocitam anubhāva-sadbhāve' pi tvayā teṣāṃ rasāśrayatānaṅgīkārāt | yadi vibhāvena tatrāpi kim anukārya-mālavikādinā (uta) anukāriṇā svakāntādinā vā | nādyaḥ, anaucityāt | nāpi dvitīyaḥ, naṭe sākṣād-dṛṣṭa-nāyakavad aślīlatā-pratīteḥ |</p>\n\n<p>nanu, mālāvikādi-vibhāva-viśeṣasyānaucityāt (sva-vi-)bhāvasyāsaṃnihitatvāt (sannihitatve' pi sākṣād-dṛṣṭa-nāyakavad aślīlatā-pratīteḥ) ca sāmājikānām api naṭavad eva rasān āśrayatvaṃ prasajyate iti cet, atra kecana samādadhate-</p>\n\n<p>vibhāvādi-bhāvānām anapekṣita-bāhya-sattvānāṃ śabdopadhānād evāsādita-sad-bhāvānām anukāryāpekṣayā niḥsādhāraṇānām api kāvye nāṭye ca abhidhā-paryāyeṇa sādhāraṇīkaraṇātmanā bhāvanā-vyāpāreṇa sva-sambandhitayā vibhāvitānāṃ sākṣād bhāvaka-cetasi viparivartamānānām ālambanatvādy-avirodhād anaucityādi-viplava-rahitaḥ sthāyī nirbharānanda-viśrānti-svabhāvena bhogena bhāvakair bhujyate iti |</p>\n\n<p>anye tv anyathā samādhānam āhuḥ | loke pramadādi-kāraṇādibhiḥ sthāyy-anumāne abhyāsa-pāṭavavatāṃ sahṛdayānāṃ kāvye nāṭye ca vibhāvādi-pada-vyapadeśyaiḥ (mamaivaite śatror evaite taṭasthasyaivaite na mamaivaite na śatror evaite na taṭasthasyaivaite iti sambandha-viśeṣa-svīkāra-parihāra-niyamān adhyavasāyāt) sva-sambandhitvena anya-sambandhitvena ca sādhāraṇyāt pratītair abhivyaktībhūto vāsanātmatayā sthitaḥ sthāyī ratyādiḥ pānaka-rasa-nyāyena carvyamāṇo lokottara-camatkāra-kārī paramānandam iva kandalayan rasa-rūpatām āpnotīti |</p>\n\n<p>evaṃ ca bhukti-vyakti-pakṣayor ubhayor api sāmājikānāṃ rasāśrayatvopapatter anyatara-pakṣa-parigrahāgrahād udāsmahe |</p>\n\n<p>prāyeṇa bhāratīya-matānusāriṇāṃ prakriyā tu (ittham)-loke kāraṇa-kārya-sahakāritām upagataiḥ kāvye nāṭye vā sarasa-sūkti-sudhā-mādhurī-dhurīṇair yathoktābhinaya-sametair vā padārthatvena vibhāvānubhāva-sañcāri-vyapadeśaṃ prāpitaiḥ nāyikā-nāyaka-candra-candrikā-malayānilādi-bhrū-vikṣepa-kaṭākṣa-pāta-sveda-romāñcādi-nirveda-harṣādi-rūpair vāsanātmakair ātma-sambandhitvenābhi-matair bhāvaiḥ dharma-kīrti-ratānāṃ ṣaḍ-aṅga-nāṭya-samaya-jñānāṃ nānā-deśa-veṣa-bhāṣā-vicakṣaṇānāṃ nikhila-kalā-kalāpa-kovidānāṃ santyakta-matsarāṇāṃ sakala-siddhānta-vedināṃ rasa-bhāva-vivecakānāṃ kāvyārtha-nihita-cetasāṃ sāmājikānāṃ manasi mudrā-muditra-nyāyena viparitvartitāḥ vāsitāś cābhivardhitāḥ sthāyino bhāvāḥ (vākyārtha-sthānīyāḥ) kāvyārthatvenābhimatāḥ bāhyārthāvalambanātmakāḥ santo vikāsa-vistara-kṣobha-vikṣepātmakatayā vibhinnāḥ tat-tad-rūpeṇa (raty-utsāhādi-rūpeṇa sāmājikaiḥ) āsvādyamānāḥ paramānanda-rūpatām āpnuvantīti sakala-sahṛdaya-saṃvedana-siddhasya rasasya pramāṇāntareṇa saṃsādhana-pariśramaḥ śrotṛ-jana-citta-kṣobhāya na kevalaṃ, pratyuta nopayogāyeti prakṛtam anusarāmaḥ ||</p>\n\n<l>aṣṭadhā sa ca śṛṅgāra-hāsya-vīrādbhutā api | 168</l>\n<l>raudraḥ karuṇa-bībhatsau bhayānaka itīritaḥ ||SRs_2.360||</l>\n\n<l>eṣūttaras tu pūrvasmāt sambhūto viṣamāt samaḥ | 169</l>\n<l>bahu-vaktavyatā-hetoḥ sakalāhlādanād api ||SRs_2.361||</l>\n\n<l>raseṣu tatra śṛṅgāraḥ prathamaṃ lakṣyate sphuṭam | 170</l>\n<l>vibhāvair anubhāvaiś ca sāttvikair vyabhicāribhiḥ ||SRs_2.362||</l>\n\n<l>nītā sadasya-rasyatvaṃ ratiḥ śṛṅgāra ucyate | 171</l>\n<l>sa vipralambhaḥ sambhoga iti dvedhā nigadyate ||SRs_2.363||</l>\n\n<l>ayuktayos taruṇayor yo' nurāgaḥ parasparam | 172</l>\n<l>abhīṣṭāliṅganādīnām anavāptau prakṛṣyate ||SRs_2.364||</l>\n\n<l>sa vipralambho vijñeyaḥ sa caturdhā nigadyate | 173</l>\n<l>pūrvānurāga-mānau ca pravāsa-karuṇāv iti ||SRs_2.365||</l>\n\n<p>atrāyam arthaḥ-nāyikā-nāyakayoḥ prāg-asaṅgatayoḥ saṅgata-viyuktayor vā (parasparam anuraktayoḥ) svocita-vibhāvair anubhāviś copajāyamānaḥ parasparānurāgo' nyatarānurāgo vā svābhilaṣitāliṅganādīnām anavāptau satyām utpadyamānair vyabhicāribhir anubhāvaiś ca prakṛṣyamāṇo vipralambha-śṛṅgāra ity ākhyāyate | sa ca pūrvānurāgādi-bhedena cāturvidhyam āpadyate |</p>\n\n<p>tatra pūrvānurāgaḥ-\n<l>yat prema saṅgamāt pūrvaṃ darśana-śravaṇādibhiḥ | 174</l>\n<l>pūrvānurāgaḥ sa jñeyaḥ śravaṇaṃ tad-guṇa-śrutiḥ ||SRs_2.366||</l></p>\n\n<p>śravaṇena pūrvānurāgo, yathā-\nsādhu tvayā tarkitam etad eva\nsvenānalaṃ yat kila saṃśrayiṣye |\nvināmunā svātmani tu prahartuṃ\nmṛṣā-giraṃ tvāṃ nṛpatau na kuryām ||SRs_2.367|| (naiṣadhīye 3.77)</p>\n\n<p>atra haṃsa-mukhān nala-guṇa-śravaṇena damayantyāḥ pūrvānurāgaḥ |</p>\n\n<p>pratyakṣa-citra-svapnādau darśanaṃ darśanaṃ matam ||367|| 175</p>\n\n<p>pratyakṣa-darśanād, yathā-\ntaṃ vīkṣya sarvāvayavānavadyaṃ\nnyavartanānyopagamāt kumārī |\nna hi praphullaṃ sahakāram etya\nvṛkṣāntaraṃ kāṅkṣati ṣaṭ-padālī ||SRs_2.368|| (ra.vaṃ. 6.69)</p>\n\n<p>citra-darśanena, yathā-\nlīlāvadhūta-kamalā kalayantī pakṣapātam adhikaṃ naḥ |\nmānasam upaiti keyaṃ citra-gatā rājahaṃsīva ||SRs_2.369|| (ratnāvalī 2.8)</p>\n\n<p>atra citragata-ratnāvalī-darśanād vatsa-rājasya pūrvānurāgaḥ |</p>\n\n<lg>\n<l>svapna-darśanena, yathā-</l>\n<l>svapne dṛṣṭākārā tam api samādāya gatavatī bhavatī |</l>\n<l>anyam upāyaṃ na labhe prasīda rambhoru dāsāya ||SRs_2.370||</l>\n</lg>\n\n<p>atra kām api svapne dṛṣṭavataḥ kasyacin nāyakasya pūrvānurāgaḥ |</p>\n\n<p>yataḥ pūrvānurāgo' yaṃ saṅkalpātmā pravartate |\nso' yaṃ pūrvānurāgākhyo vipralambha itīritaḥ ||SRs_2.371|| 176\npāratantryād ayaṃ dvedhā daiva-mānuṣa-kalpanāt |\ntatra sañcāriṇo glāniḥ śaṅkāsūye śramo bhayam ||SRs_2.372|| 177\nnirvedautsukya-dainyāni cintā-nidre prabodhatā |\nviṣādo jaḍatonmādo moho maraṇam eva ca ||SRs_2.373|| 178</p>\n\n<p>tatra daiva-pāratantryeṇa, yathā-\nśailātmajāpi pitur ucchiraso' bhilāṣaṃ\nvyarthaṃ samarthya lalitaṃ vapur ātmanaś ca |\nsakhyoḥ samakṣam iti cādhika-jāta-lajjā\nśūnyā jagāma bhavanābhimukhī kathaṃcit ||SRs_2.374|| (ku.saṃ. 3.75)</p>\n\n<p>atra janakādy-ānukūlye' pi daiva-pāratantryeṇa pārvatyāḥ pūrvānurāgaḥ |</p>\n\n<p>mānuṣa-pāratantryeṇa, yathā-</p>\n\n<p>dullaho pio me tasmiṃ bhava hiaa ṇirāsaṃ\nammo apaṃgo me paripphurai kiṃ bi vāmo |\neso so cira-diṭṭho kahaṃ uṇa dakkhidabbo\nṇāha maṃ parāhīṇaṃ tui parigaṇaa satiṇhaṃ ||SRs_2.375|| (mā.a.mi. 2.4)</p>\n\n<lg>\n<l>[durlabhaḥ priyo me tasmin bhava hṛdaya-nirāsaṃ</l>\n<l>amho apāṅgo me parisphurati kim api vāmaḥ |</l>\n<l>eṣa sa cira-dṛṣṭaḥ kathaṃ punar draṣṭavyaḥ</l>\n<l>nātha māṃ parādhīnāṃ tvayi parigaṇaya satṛṣṇām ||]</l>\n</lg>\n\n<p>atra (catuṣpada-vastuke gīte) devayānī-pāratantryeṇa śarmiṣṭhāyāḥ yayāti-viṣayaḥ pūrvānurāgaḥ |</p>\n\n<p>etasminn abhilāṣādi maraṇāntam anekadhā |\ntat-tat-sañcāri-bhāvānām utkaṭatvād daśā bhavet ||SRs_2.376|| 179\ntathāpi prāktanair asyā daśāvasthāḥ samāsataḥ |\nproktās tad-anurodhena tāsāṃ lakṣaṇam ucyate ||SRs_2.377|| 180\nabhilāṣaś cintānusmṛti-guṇa-saṅkīrtanodvegāḥ |\nsavilāpā unmāda-vyādhī jaḍatā mṛtiś ca tāḥ kramaśaḥ ||SRs_2.378|| 181</p>\n\n<p>tatra abhilāṣaḥ-\nsaṅgamopāya-racita-prārabdha-vyavasāyataḥ |\nsaṅkalpecchā-samudbhūtir abhilāṣo' tra vikriyāḥ ||SRs_2.379|| 182\npraveśa-nirgamau tūṣṇīṃ tad-dṛṣṭi-patha-gāminau |\n<l>rāga-prakāśana-parāś ceṣṭāḥ svātma-prasādhanam | 183</l>\n<l>vyājoktayaś ca vijane sthitir ity evam ādayaḥ ||SRs_2.380||</l></p>\n\n<p>yathā-\n<lg>\n<l>alolaiś ca śvāsa-pravidalita-lajjā-parimalaiḥ</l>\n<l>pramodād udvelaiś cakita-hariṇī-vīkṣaṇa-sakhaiḥ |</l>\n<l>amandair autsukyāt praṇaya-laharī-marma-piśunair</l>\n<l>apāṅgaiḥ siṃha-kṣmā-ramaṇam abalā vīkṣitavatī ||SRs_2.381||</l>\n</lg></p>\n\n<p>atra rāga-prakāśana-parair dṛṣṭi-viśeṣair nāyake kasyāścid abhilāṣo vyajyate |</p>\n\n<p>atha cintā-\n<l>kenopāyena saṃsiddhiḥ kadā tasya samāgamaḥ | 184</l>\n<l>dūtī-mukhena kiṃ vācyam ity ādy ūhas tu cintanam ||SRs_2.382||</l></p>\n\n<l>atra nīvyādi-saṃsparśaḥ śayyāyāṃ parivartanam | 185</l>\n<p>sa-bāṣpākekarā dṛṣṭir mudrikādi-vivartanam |\nnirlakṣya-vīkṣaṇaṃ caivam ādyā vikṛtayo matāḥ ||SRs_2.383|| 186</p>\n\n<p>yathā-\n<lg>\n<l>udyānaṃ kim upāgatāsmi sukṛtī devo na kiṃ darśitaḥ</l>\n<l>śrī-siṃhaḥ sva-sakhī-mukhena sa kathaṃ neyaḥ sa kiṃ vakṣyati |</l>\n<l>siddhyet tena kadā samāgama iti dhyānena savyākulā</l>\n<l>śayyāyāṃ parivartane śvasiti ca kṣiptvā kapolaṃ kare ||SRs_2.384||</l>\n</lg></p>\n\n<p>atha anusmṛtiḥ-\narthānām anubhūtānāṃ deśa-kālānuvartinām | sāntatyena parāmarśo mānasaḥ syād anusmṛtiḥ ||SRs_2.385|| 187\ntatrānubhāvā niḥśvāso dhyāṇaṃ kṛtya-vihastatā |\nśayyāsanādi-vidveṣa ity ādyāḥ smara-kalpitāḥ ||SRs_2.386|| 188</p>\n\n<p>yathā-\n<lg>\n<l>ārāme ratirāja-pūjana-vidhāvāsanna-sañcāriṇo</l>\n<l>vyāpārānanapota-siṃha-nṛpate rāgānusandhāyakān |</l>\n<l>smāraṃ smāram amuṃ kṣaṇaṃ śaśimukhī śvāsair vivarṇādharā</l>\n<l>nānyat kāṅkṣati karma kartum ucitaṃ nāste na śete kvacit ||SRs_2.387||</l>\n</lg></p>\n\n<p>atah guṇa-kīrtanam-\nsaundaryādi-guṇa-ślāghā guṇa-kīrtanam atra tu |\n<l>romāñco gadgadā vāṇī bhāva-manthara-vīkṣaṇam | 189</l>\n<l>tat-saṅga-cintanaṃ sakhyā gaṇḍa-svedādayo' pi ca ||SRs_2.388||</l></p>\n\n<p>yathā-\n<lg>\n<l>kiṃ kāmena kim indunā surabhiṇā kiṃ vā jayantena kiṃ</l>\n<l>mad-bhāgyaād anapota-siṃha-nṛpate rūpaṃ mayā vīkṣitam |</l>\n<l>anyās tat-paricaryayeva sudṛśo hanteti romāñcitā</l>\n<l>svidyad-gaṇḍa-talaṃ sagadgada-padaṃ sākhyāti sakhyāḥ puraḥ ||SRs_2.389||</l>\n</lg></p>\n\n<p>atha udvegaḥ-\n<l>manasaḥ kampa udvegaḥ kathitas tatra vikriyāḥ | 190</l>\ncintā santāpa-niḥśvāsau dveṣaḥ śayyāsanādiṣu |\nstambha-cintāśru-vaivarṇya-dīnatvādaya īritāḥ ||SRs_2.390|| 191</p>\n\n<p>yathā-\n<lg>\n<l>sevāyā anapota-siṃha-nṛpater yāteṣu rājasv atho</l>\n<l>tat-strībhiś cirayat suteṣu vilasac-cetaḥ-samudbhrāntibhiḥ |</l>\n<l>niḥśvāsa-glapitādharaṃ paripatat-saṃruddha-bāṣpodayaṃ</l>\n<l>kāmaṃ snigdha-sakhī-jane viracitā dīnā dṛśor vṛttayaḥ ||SRs_2.391||</l>\n</lg></p>\n\n<p>atha vilāpaḥ-\niha me dṛk-pathaṃ prāpad ihātiṣṭhad ihāsta ca |\nihālapad ihāvātsīd ihaiva nyavṛtat tathā ||SRs_2.392|| 192\nity ādi-vākya-vinyāso vilāpa iti kīrtitaḥ |\n<l>tatra ceṣṭās tu kutrāpi gamanaṃ kvacid īkṣaṇam | 193</l>\n<l>kvacit kvacid avasthānaṃ kvacic ca bhramaṇādayaḥ ||SRs_2.393||</l></p>\n\n<p>yathā-\n<lg>\n<l>atrābhūd anapota-siṃha-nṛpatis tatrāham asmin latā-</l>\n<l>kuñje sādaram īkṣitāham iha mam ānandayan sa smitaiḥ |</l>\n<l>ity ālāpavatī vilokitam api vyālokate sambhramād</l>\n<l>yātaṃ yāti ca satvarā taru-talaṃ līlāta ekākinī ||SRs_2.394||</l>\n</lg></p>\n\n<p>atha unmādaḥ-\n<l>sarvāvasthāsu sarvatra tan-manaskatayā sadā | 194</l>\n<l>atasmiṃs tad iti bhrāntir unmādo virahodbhavaḥ ||SRs_2.395||</l></p>\n\n<l>tatra ceṣṭās tu vijñeyā dveṣaḥ sveṣṭe' pi vastuni | 195</l>\n<p>dīrghaṃ muhuś ca niḥśvāso nirnimeṣatayā sthitiḥ |\nnirnimitta-smita-dhyāna-gāna-maunādayo' pi ca ||SRs_2.396|| 196</p>\n\n<lg>\n<l>autsukyād anapota-siṃha-nṛpater ākāram ālikhya sā</l>\n<l>nirvarṇyāyam asau mama priya iti premābhiyoga-bhramāt |</l>\n<l>āśūtthāya tato' pasṛtya tarasā kiṃcid vivṛttānanā</l>\n<l>sāsūyaṃ sadara-smitaṃ sa-cakitaṃ sākāṅkṣam ālokate ||SRs_2.397||</l>\n</lg>\n\n<p>atha vyādhiḥ-\nabhīṣṭa-saṅgamābhāvād vyādhiḥ santāpa-lakṣaṇaḥ |\natra santāpa-niḥśvāsau śīta-vastu-niṣevaṇam ||SRs_2.398|| 197\njīvitopekṣaṇaṃ moho mumūrṣā dhṛti-varjanam |\nyatra kvacic ca patanaṃ srastākṣatvādayo' pi ca ||SRs_2.399|| 198</p>\n\n<p>yathā-\n<lg>\n<l>saṅgatyām anapota-siṃha-nṛpater āsakta-ceto-gataiḥ</l>\n<l>kandarpānala-dīpitāni sutanor aṅgāni paryākulāḥ |</l>\n<l>vyālimpan hima-bālukā-paricitaiḥ śrī-gandha-sāra-dravaiḥ</l>\n<l>sakhyaḥ pāṇi-talāni patra-marutā nirvāpayantyo muhuḥ ||SRs_2.400||</l>\n</lg></p>\n\n<p>atha jaḍatā-\nidam iṣṭam aniṣṭaṃ tad iti vetti na kiñcana |\nnottaraṃ bhāṣate praśne nekṣate na śṛṇoti ca ||SRs_2.401|| 199\nyatra dhyāyati niḥsaṃjñaṃ jaḍatā sā prakīrtitā |\n<l>atra sparśānabhijñatvaṃ vaivarṇyaṃ śithilāṅgatā | 200</l>\n<l>akāṇḍa-huṅkṛtiḥ stambho niḥśvāsa-kṛśatādayaḥ ||SRs_2.402||</l></p>\n\n<p>yathā-\n<lg>\n<l>saṅkalpair anapota-siṃha-nṛpatau saṃrūḍha-mūlāṅkurair</l>\n<l>ākrāntā tanutāṃ gatā smara-śaraiḥ śāteva śātodarī |</l>\n<l>asman-mūlam idaṃ tanutvam iti kiṃ lajjālase locane</l>\n<l>prāpte pakṣma-puṭāvṛtiṃ ratipates tat-ketanaṃ jṛmbhatām ||SRs_2.403||</l>\n</lg></p>\n\n<p>atha maraṇaṃ-\n<l>tais taiḥ kṛtaiḥ pratīkārair yadi na syāt samāgamaḥ | 201</l>\n<l>tataḥ syān maraṇodyogah kāmāgnes tatra vikriyāḥ ||SRs_2.404||</l></p>\n\n<l>līlā-śuka-cakorādi-nyāsaḥ snigdha-sakhī-kare | 202</l>\n<p>kala-kaṇṭha-kalālāpa-śrutir mandānilādaraḥ |\njyotsnā-praveśa-mākanda-mañjarī-vīkṣaṇādayaḥ ||SRs_2.405|| 203</p>\n\n<p>yathā-\n<lg>\n<l>tanvī darśana-saṃjñayaiva laitkām āpṛcchya saṃvardhitāṃ</l>\n<l>nyāsīkṛtya ca śārikāṃ parijane snigdhe samaṃ vīṇayā |</l>\n<l>jyotsnām āviśatī viśārada-sakhī-vargeṇa karṇāntike</l>\n<l>siktena hy anapota-siṃha-nṛpater nāmnā punar jīvitā ||SRs_2.406||</l>\n</lg></p>\n\n<p>atra kecid abhilāṣāt pūrvam icchotkaṇṭhā-lakṣaṇam avasthā-dvayam aṅgīkṛtya dvādaśāvasthā iti varṇayanti | tatrecchā punar abhilāṣān na bhidyate | tat-prāpti-tvarālakṣaṇā utkaṇṭhā tu cintanān nātiricyate ity udāsitam |</p>\n\n<p>atha māna-vipralambhaḥ-\nmuhuḥ-kṛto meti neti pratiṣedhārtha-vīpsayā |\nīpsitāliṅganādīnāṃ nirodho māna ucyate ||SRs_2.407|| 204\nso' yaṃ sahetu-nirhetu-bhedād dvedhātra hetujaḥ |\nīrṣyayā sambhaved īrṣyā tv anyāsaṅgini vallabhe ||SRs_2.408|| 205\nasahiṣṇutvam eva syād dṛṣṭer anumiteḥ śruteḥ |\n<l>īrṣyā-māne tu nirvedāvahittha-glāni-dīnatāḥ | 206</l>\n<l>cintā-cāpalya-jaḍatā-mohādyā vyabhicāriṇaḥ ||SRs_2.409||</l></p>\n\n<lg>\n<l>tatra darśanerṣyā-māno, yathā-</l>\n<l>paccakkha-maṃtu-kāraa ja{i} cumbasi maha ime hada-kapole |</l>\n<l>tā majjha pia-sahīe bisesao kīsa biṇṇao ||SRs_2.410||</l>\n</lg>\n\n<lg>\n<l>[pratyakṣa-mantu-kāraka yadi cumbasi mamaimau hata-kapolau |</l>\n<l>tato mama priya-sakhyā viśeṣakaḥ kasmād vijñātaḥ ||]</l>\n</lg>\n\n<p>atra nāyikā-kapola-cumbana-vyājena tat-pratibimbitāṃ sakhīṃ cumbati nāyake tad-īrṣyayā janito nāyikā-mānaḥ pratyakṣa-mantukārakety anayā sambuddhyā vyajyate |</p>\n\n<p>bhogāṅka-gotra-skhalanotsvapnair anumitis tridhā ||SRs_2.411|| 207</p>\n\n<p>bhogāṅkānumiti-janiterṣyamāno, yathā mamaiva-</p>\n\n<p>ko doṣo maṇi-mālikā yadi bhavet kaṇṭhe na kiṃ śaṅkaro\ndhatte bhūṣaṇam ardha-candram amalaṃ candre na kiṃ kālimā |\ntat sādhv eva kṛtaṃ kṛtaṃ bhaṇitibhir naivāparāddhaṃ tvayā\nbhāgyaṃ draṣṭum anīśayaiva bhavataḥ kāntāparāddhaṃ mayā ||SRs_2.412|| [*15]\n[*15] This verse appeared previously in 1.125.</p>\n\n<p>atra maṇi-mālikādi-lakṣaṇa-madana-mudrānumiti-priyāparādha-janiterṣyā-sambhūto mānaḥ tat sādhv eva kṛtam ity ādibhir viparīta-lakṣaṇoktibhir vyajyate |</p>\n\n<p>gotra-skhalanena yathā mamaiva-\n<lg>\n<l>nāma-vyatikrama-nimitta-ruṣāruṇena</l>\n<l>netrāñcalena mayi tāḍanam ācarantyāḥ |</l>\n<l>mā mā spṛśeti paruṣākṣara-vāda-ramyaṃ</l>\n<l>manye tad eva mukha-paṅkajam āyatākṣyāḥ ||SRs_2.413||</l>\n</lg></p>\n\n<p>utsvapnerṣyayā, yathā-\nsvapna-kīrtita-vipakṣam aṅganāḥ\npratyabhitsur avadantya eva tam |\npracchadānta-galitāśru-bindubhiḥ\nkrodha-bhinna-valayair vivartanaiḥ ||SRs_2.414|| (ra.vaṃ. 19.22)</p>\n\n<p>śrutiḥ priyāparādhasya śrutir āpta-sakhī-mukhāt ||SRs_2.415|| 208ab</p>\n\n<p>śruti-janiterṣyayā māno, yathā-</p>\n\n<p>aṅguly-agra-nakhena bāṣya-salilaṃ vikṣipya vikṣipya\nkiṃ tūṣṇīṃ rodiṣi kopane bahutaraṃ phūtkṛtya rodiṣyasi |\nyasyāste piśunopadeśa-vacanair māne' tibhūmiṃ gate\nnirviṇṇo' nunayaṃ prati priyatamo madhyasthatām eṣyati ||SRs_2.416|| (amaru. 5)</p>\n\n<p>atra piśuna-sakhī-janopadeśa-janito māno bāṣpādibhir vyajyate |</p>\n\n<l>kāraṇābhāsa-sambhūto nirhetuḥ syād dvayor api | 208</l>\n<l>avahitthādayas tatra vijñeyā vyabhicāriṇaḥ ||SRs_2.417||</l>\n\n<p>tatra puruṣasya, yathā-\nlikhann āste bhūmiṃ bahir avanataḥ prāṇa-dayito\nnirāhārāḥ sakhyaḥ satata-ruditocchūṇa-nayanāḥ |\nparityaktaṃ sarvaṃ hasita-paṭhitaṃ pañjara-śukais\ntavāvasthā ceyaṃ visṛja kaṭhine mānam adhunā ||SRs_2.418|| (amaru. 7)</p>\n\n<p>yathā vā-\nalia-pasuttaa viṇimīliaccha dehi suhaa majjha oāsaṃ |\ngaṇḍa-paricuṃbaṇāpulaiaṅga ṇa puṇo cirāissaṃ ||SRs_2.419|| (gā.sa. 1.20)</p>\n\n<lg>\n<l>(alīka-prasupta vinimīlitākṣa dehi subhaga mamāvakāśam |</l>\n<l>gaṇḍa-paricumbanā-pulakitāṅga na punaś cirayiṣyāmi ||)</l>\n</lg>\n\n<p>atrālīka-svāpākṣi-nimīlanādi-sūcita-puruṣa-māna-kāraṇasya prasādhana-gṛha-vyāpāra-nimittaṃ vilambanasyābhāsatvam |</p>\n\n<p>striyā, yathā-\nmuñca kopam animitta-locane\nsandhyayā praṇamito' smi nānyathā |\nkiṃ na vetsi sahadharma-cāriṇaṃ\ncakravāka-sama-vṛttim ātmanaḥ ||SRs_2.420|| (ku.saṃ. 8.57)</p>\n\n<p>atra pārvatī-māna-kāraṇasya parameśvara-kṛta-sandhyā-praṇāmasyābhāsatvam |</p>\n\n<p>nanu aliapasuttety atra gaṇḍa-paricumbanasya niṣedho nāsti | evaṃ muñca kopam ity atra ca niṣedho na śrūyate | tat katham asya nirhetukasya (meti vā neti vā niṣedhābhāve' pi) mānatvam iti cet | meti neti vācika-niṣedhasya upalaksaṇatvāt (aliapasutteti) pūrvasminn udāharaṇe apratikriyayā cumbanānaṅgīkāra-lakṣaṇo niṣedho vidyata eva | aparatra (muñca kopam ity atra) punar anuttara-dānādinā anaṅgīkāra-lakṣaṇo niṣedho vaktavya eva |</p>\n\n<p>nanu nirhetukasya mānasya bhāva-kauṭilya-rūpa-mānasya ca ko bheda iti ced ucyate | nirhetuka-māne tu kopa-vyājena cumbanādi-vilambanāt prema-parīkṣaṇaṃ phalam | bhāva-kauṭilya-māne tu cumbanādy-avilambaḥ phalam iti spaṣṭa eva tayor bhedaḥ |</p>\n\n<p>nirhetukaḥ svayaṃ śāmyet svayaṃ grāhasmitādibhiḥ ||SRs_2.421|| 209</p>\n\n<p>yathā-\n<lg>\n<l>idaṃ kim āryeṇa kṛtaṃ mamāṅge</l>\n<l>mugdhe kim etad racitaṃ tvayeti |</l>\n<l>tayoḥ kriyānteṣv anubhoga-cihnaiḥ</l>\n<l>smitottaro' bhūt kuhanāvirodhaḥ ||SRs_2.422||</l>\n</lg></p>\n\n<p>atra lakṣmī-nārāyaṇayor anyonya-mānasya paraspara-kṛta-bhoga-cihna-lakṣaṇa-kāraṇābhāsa-janitasya smitottaratayā svayaṃ śāntir avagamyate |</p>\n\n<p>hetujas tu śamaṃ yāti yathāyogyaṃ prakalpitaiḥ |\n<l>sāmnā bhedena dānena naty-upekṣā-rasāntaraiḥ | 210</l>\n<l>tatra priyokti-kathanaṃ yat tu tat sāma gīyate ||SRs_2.423||</l></p>\n\n<p>tatra yathā mamaiva-\n<lg>\n<l>ananya-sādhāraṇa eṣa dāsaḥ</l>\n<l>kim anyathā cetasi śaṅkayeti |</l>\n<l>priye vadaty ādṛtayā kayācin</l>\n<l>nājñāyi māno' pi sakhī-jano' pi ||SRs_2.424||</l>\n</lg></p>\n\n<p>atra priya-sāmokti-janitā kasyāścid māna-śāntiḥ sakhī-jana-mānādy-ajñāna-sūcitair āliṅganādibhir vyajyate |</p>\n\n<p>sakhyādibhir upālambha-prayogo bheda ucyate ||SRs_2.425|| 211</p>\n\n<p>yathā-\n<lg>\n<l>vihāyaitan māna-vyasanam anayos tanvi kucayor</l>\n<l>vidheyas te preyān yadi vayam anullaṅghya-vacasaḥ |</l>\n<l>sakhībhyaḥ snigdhābhyo giram iti niśamyaiṇa-nayanā</l>\n<l>nivāpāmbho datte nayana-salilair māna-suhṛde ||SRs_2.426||</l>\n</lg></p>\n\n<p>vyājena bhūṣaṇādīnāṃ pradānaṃ dānam ucyate ||SRs_2.427|| 212ab</p>\n\n<p>yathā-\nmuhur upahasitām ivāli-nādair\nvitarasi naḥ kalikāṃ kim-artham enām |\nadhirajani gatena dhāmni tasyāḥ\nśaṭhaḥ kalir eva mahāṃs tvayādya dattaḥ ||SRs_2.428|| (śi.va. 7.55)</p>\n\n<p>natiḥ pāda-praṇāmaḥ syāt ||SRs_2.429|| 212c</p>\n\n<p>tayā, yathā-\n<lg>\n<l>piśuna-vacana-roṣāt kiṃcid ākuñcita-bhrūḥ</l>\n<l>praṇamati nija-nāthe pāda-paryanta-pīṭham |</l>\n<l>yuvatir alam apāṅga-syandino bāṣpa-bindūn</l>\n<l>anayata kuca-yugme nirguṇāṃ hāra-vallīm ||SRs_2.430||</l>\n</lg></p>\n\n<p>tūṣṇīṃ sthitir upekṣaṇam ||SRs_2.431|| 212d</p>\n\n<p>yathā-\ncaraṇoāsaṇisaṇṇassa tassa bharimo aṇālabantassa |\npāaṅguṭṭhābeṭṭhia kesa-diḍhāaḍḍhaṇa-suhaṃ ||SRs_2.432|| (gāthā 2.8)</p>\n\n<lg>\n<l>[caraṇāvakāśa-niṣaṇṇasya tasya smarāmo' nālapataḥ |</l>\n<l>pādāṅguṣṭhāveṣṭhita keśa-dṛḍhākarṣaṇa-sukham ||]</l>\n</lg>\n\n<p>atra śayyāyāṃ caraṇāvakāśa-sthiti-maunādibhir upekṣā | tayā janitā mānasya śāntiś caraṇāṅguṣṭha-veṣṭita-keśa-dṛḍhākarṣaṇena vyajyate |</p>\n\n<p>ākasmika-bhayādīnāṃ kalpanā syad rasāntaram |\n<l>yādṛcchikaṃ buddhi-pūrvam iti dvedhā nigadyate | 213</l>\n<l>anukūlena daivena kṛtaṃ yādṛcchikaṃ bhavet ||SRs_2.433||</l></p>\n\n<p>tena māna-śāntir, yathā-\nmānam asyā nirākartuṃ pādayor me patiṣyataḥ |\nupakārāya diṣṭyaitad udīṇaṃ ghana-garjitam ||SRs_2.434|| (kā.ā. 2.290)</p>\n\n<p>atra māna-praṇodana-ghana-garjita-santrāsasya priya-prayatnair vinā daiva-vaśena sambhūtatvād yādṛcchikatvam |</p>\n\n<p>pratyutpanna-dhiyā puṃsā kalpitaṃ buddhi-pūrvakam ||SRs_2.435|| 214</p>\n\n<p>yathā-\nlīlā-tāmarasāhato' nya-vanitā-niḥśaṅka-daṣṭādharaḥ\nkaścit kesara-dūṣitekṣaṇa iva vyāmīlya netre sthitaḥ |\nmugdhā kuḍmalitānanena dadatī vāyuṃ sthitā tasya sā\nbhrāntyā dhūrtatayātha sā natim ṛte tenāniśaṃ cumbitā ||SRs_2.436|| (amaru 72)</p>\n\n<p>atra mānāpanodanasya priya-trāsasya netra-vyāvṛtti-naṭana-lakṣaṇatayā nāyakasya pratyutpanna-matyā kalpitatvād buddhi-pūrvakatvam |</p>\n\n<p>atha pravāsaḥ-\npūrva-saṅgatayor yūnor bhaved deśāntarādibhiḥ |\ncaraṇa-vyavadhānaṃ yat sa pravāsa itīryate ||SRs_2.437|| 215\ntaj-janyo vipralambho' pi pravāsatvena saṃmataḥ |\nharṣa-garva-mada-vrīḍā varjayitvā samīritāḥ ||SRs_2.438|| 216\nśṛṅgāra-yogyāḥ sarve' pi pravāsa-vyabhicāriṇaḥ |\nkāryataḥ sambhramāc chāpāt sa tridhā tatra kāryajaḥ ||SRs_2.439|| 217\nbuddhi-pūrvatayā yūnoḥ saṃvidhāna-vyapekṣayā |\nvṛtto vartiṣyamāṇaś ca vartamāna iti tridhā ||SRs_2.440|| 218</p>\n\n<p>dharmārtha-saṅgrahāya buddhi-pūrvo vyāpāraḥ kāryam | tena vṛtto, yathā-</p>\n\n<p>kriyā-prabandhād ayam adhvarāṇām\najasram āhūta-sahasra-netraḥ |\nśacyāś ciraṃ pāṇḍu-kapola-lambān\nmandāra-śūnyān alakāṃś cakāra ||SRs_2.441|| (ra.vaṃ. 6.23)</p>\n\n<p>atra purandarasya pūrvaṃ śacīm āmantrya paścād adhvara-pradeśa-gamanena tayoḥ saṃvidhān avyapekṣayā (kāryato) vipralambhasya bhūta-pūrvatvam |</p>\n\n<p>vartiṣyamāṇo, yathā-</p>\n\n<p>bhavatu viditaṃ chadmālāpair alaṃ priya gamyatāṃ\ntanur api na te doṣo' smākaṃ vidhis tu parāṅmukhaḥ |\ntava yathā tathābhūtaṃ prema prapannam imāṃ daśāṃ\nprakṛti-capale kā naḥ pīḍā gate hata-jīvite ||SRs_2.442|| (amaru 30)</p>\n\n<lg>\n<l>vartamāno, yathā-</l>\n<l>yāmīti priya-puṣṭāyāḥ priyāyāḥ kaṇṭha-lagnayoḥ |</l>\n<l>vaco-jīvitayor āsīt puro niḥsaraṇe raṇaḥ ||SRs_2.443||</l>\n</lg>\n\n<p>atha sambhramāt-\nāvegaḥ sambhramaḥ so' pi naiko divyādibhedataḥ ||SRs_2.444|| 219a</p>\n\n<p>tatra divyo, yathā-\ntiṣṭhet kopa-vaśāt prabhāva-pihitā dīrghaṃ na sā kupyati\nsvargāyotpatitā bhaven mayi punar-bhāvārdram asyā manaḥ |\ntāṃ hartuṃ vibudha-dviṣo' pi na ca me śaktāḥ puro-vartinīṃ\nsā cātyantam agocaraṃ nayanayor yāteti ko' yaṃ vidhiḥ ||SRs_2.445|| (vi.u. 4.9)</p>\n\n<p>atra vipralambhasya kāraṇāntara-nirāsena ko' yaṃ vidhir iti vidheḥ kāraṇatvābhiprāyeṇa divya-sambhrama-janitatvaṃ pratīyate |</p>\n\n<p>atha śāpaḥ-\n<l>śāpo vairūpyatād rūpya-pravṛtter dvividho bhavet | 219</l>\n<l>pravāsaḥ śāpa-vairūpyād ahalyā-gautamādiṣu ||SRs_2.446||</l></p>\n\n<p>tādrūpyeṇa, yathā-\nkaścit kāntā-viraha-guruṇā svādhikārāt pramattaḥ\nśāpenāstaṃgamita-mahimā varṣa-bhogyeṇa bhartuḥ |\nyakṣaś cakre janaka-tanayā-snāna-puṇyodakeṣu\nsnigdha-cchāyā-taruṣu vasatiṃ rāma-giry-āśrameṣu ||SRs_2.447|| [me.dū. 1.1]</p>\n\n<p>atha karuṇa-vipralambhaḥ-\n<l>dvayor ekasya maraṇe punar ujjīvanāvadhau | 220</l>\n<l>virahaḥ karuṇo' nyasya saṅgamāśānuvartanāt ||SRs_2.448||</l></p>\n\n<l>karuṇa-bhrama-kāritvāt so' yaṃ karuṇa ucyate | 221</l>\n<l>sañcāriṇo' nubhāvāś ca karuṇe' pi pravāsavat ||SRs_2.449||</l>\n\n<p>yathā-\natha madana-vadhūr upaplavāntaṃ\nvyasana-kṛśo pratipālayāṃ babhūva |\nśaśina iva divātanasya rekhā\nkiraṇa-parikṣaya-dhūsarā pradoṣam ||SRs_2.450|| (ku.saṃ. 4.46)</p>\n\n<p>atrākāśa-sarasvatī-pratyayena rater vipralambhaḥ kṛśatvādy-anumitair glāny-ādibhiḥ vyabhicāri-bhāvaiḥ poṣitaḥ samaya-paripālanādibhir anubhāvair vyajyate |</p>\n\n<p>atra kecid āhuḥ-karuṇo nāma vipralambha-śṛṅgāro nāsti | ubhayālambanasya tasya ekatraivāsambhavāt | yatra tv ekasyāpāye sati tad-itara-gatāḥ pralāpādayo bhavanti sa śokān na bhidyate iti | tad ayuktam | yatra punar-ujjīvanena sambhogo nāsti, tatra satyaṃ śoka eva | yatra so' sti tatra vipralambha eva | anyathā sambhoga-śiraske anyatarāpāya-lakṣaṇe vairūpya-śāpa-pravāse' pi śoka-rūpatvāpatteḥ |</p>\n\n<p>nanv evaṃ pravāsa-karuṇayoḥ ko bheda iti ced ucyate-śarīreṇa deśāntara-gamane pravāsaḥ | prāṇair deśāntara-gamane karuṇa iti |</p>\n\n<p>atra kecid ayoga-śabdasya pūrvānurāga-vācakatvaṃ viprayoga-śabdasya mānādi-vācakatvaṃ cābhipretya ayogo viprayogaś ceti sambhogād anyasya śṛṅgārasya vibhāgam āhuḥ | vipralambha-padasyāprayoge ca kāraṇaṃ bruvate-(saṅketa-sthānam āgamiṣyāmīti) uktvā saṅketam aprāptau tad-vyatikrame (tato) nāyikāntarānusaraṇe ca vipralambha-śabdasya (mukhyaḥ) prayogaḥ | vañcanārthatvāt tasya | (ayoga-viprayoga-viśeṣatvād vipralambhasya tādṛśa-viśeṣābhidhāyakasya vipralambha-śabdasya) tat-sāmānyābhidhāyitve tu vipralambha-śabdasya upacaritatvāpatter iti | tad ayuktam | caturvidhe' pi vipralambhe vañcana-rūpasyārthasya mukhyata eva siddheḥ | tathā ca śrī-bhojaḥ-</p>\n\n<lg>\n<l>vipralambhasya yadi vā vañcanāmātra-vācinaḥ |</l>\n<l>vinā samāse caturāś caturo' rthān niyuñjate ||SRs_2.451||</l>\n</lg>\n\n<lg>\n<l>pūrvānurāge vividhaṃ vañcanaṃ vrīḍitādibhiḥ |</l>\n<l>māne viruddhaṃ tat prāhuḥ punar īrṣyāyitādibhiḥ ||SRs_2.452||</l>\n</lg>\n\n<p>nyāviddhaṃ dīrgha-kālatvāt pravāse tat pratīyate |\nviniṣiddhaṃ tu karuṇe karuṇatvena gīyate ||SRs_2.453|| (sa.ka.ā. 5.63,65-6)</p>\n\n<p>atha sambhogaḥ-\n<l>sparśanāliṅganādīnām ānukūlyān niṣevaṇam | 222</l>\n<l>ghaṭate yatra yūnor yat sa sambhogaś caturvidhaḥ ||SRs_2.454||</l></p>\n\n<p>atrāyam arthaḥ-prāg-asaṅgatayoḥ saṅgata-viyuktayor vā nāyikā-nāyakayoḥ paraspara-samāgame prāg-utpannā tadānīntanī vā ratiḥ prepsitāliṅganādīnāṃ prāptau satyāṃ upajāyamānair harṣādibhiḥ saṃsṛjyamānā candrodayādibhir uddīpitā smitādibhir vyajyamānā prāpta-prakarṣā sambhoga-śṛṅgāra ity ākhyāyate | sa ca vakṣyamāṇa-krameṇa caturvidhaḥ |</p>\n\n<l>saṅkṣiptaḥ saṅkīrṇaḥ sampannataraḥ samṛddhimān iti te | 223</l>\n<l>pūrvānurāga-māna-pravāsa-karuṇānusambhavāḥ kramataḥ ||SRs_2.455||</l>\n\n<p>tatra saṅkṣiptaḥ-\n<l>yuvānau yatra saṃkṣiptān sādhvasa-vrīḍitādibhiḥ | 224</l>\n<l>upacārān niṣevete sa saṃkṣipta itīritaḥ ||SRs_2.456||</l></p>\n\n<p>puruṣa-gata-sādhvasena saṅkṣipto, yathā-</p>\n\n<lg>\n<l>līlā-hitulia-selo rakkhadu vo rāhiāi tthaṇa-paṭṭhe |</l>\n<l>hariṇo puḍhama-samāama-saddhasa-basa-bebilo hattho ||SRs_2.457||</l>\n</lg>\n\n<lg>\n<l>(līlābhitulita-śailo rakṣatu vo rādhikā-stana-sparśe |</l>\n<l>hareḥ prathama-samāgama-sādhvasa-vaśa-vepana-śīlo hastaḥ ||)</l>\n</lg>\n\n<p>strī-sādhvasāt saṅkṣipto, yathā-\ncumbaneṣv adhara-dāna-varjitaṃ\nsanna-hasta-madayopagūhane |\nkliṣṭa-manmatham api priyaṃ prabhor\ndurlabha-pratikṛtaṃ vadhūratam ||SRs_2.458|| (ku.saṃ. 8.8)</p>\n\n<p>atha saṅkīrṇaḥ-\n<l>saṅkīrṇas tu parādhīna vyalīka-maraṇādibhiḥ | 225</l>\n<l>saṅkīryamāṇaḥ sambhogaḥ kiñcit puṣpeṣu-peśalaḥ ||SRs_2.459||</l></p>\n\n<p>yathā-\n<lg>\n<l>vimarda-ramyāṇi samatsarāṇi</l>\n<l>vibhejire tair mithunai ratāni |</l>\n<l>vaiyātya-visrambha-vikalpitāni</l>\n<l>mānāvasādād viśadīkṛtāni ||SRs_2.460||</l>\n</lg></p>\n\n<p>atha sampannaḥ-\n<l>bhaya-vyalīka-smaraṇādy-abhāvāt prāpta-vaibhavaḥ | 226</l>\n<l>proṣitāgatayor yūnor bhogaḥ sampanna īritaḥ ||SRs_2.461||</l></p>\n\n<lg>\n<l>yathā-</l>\n<l>daṃta-kkhaaṃ kabole kaaggahubbellio a dhammillo |</l>\n<l>parighummirāa diṭṭhī piāgamaṃ sāhai bahūe ||SRs_2.462||</l>\n</lg>\n\n<lg>\n<l>(danta-kṣataṃ kapole kaca-grahodveellitaś ca dhammillaḥ |</l>\n<l>parighūrṇana-śīlā ca dṛṣṭiḥ priyāgamaṃ sādhayati vadhvāḥ ||)</l>\n</lg>\n\n<p>atra aprathama-sambhogatvād bhayābhāvaḥ | danta-kṣatādiṣv aṅgārpaṇānukūlyena vyalīka-smaraṇādy-abhāvaḥ | tābhyām upārūḍha-vaibhavaḥ sampadyate sambhogaḥ |</p>\n\n<p>atha samṛddhimān-\n<l>punar ujjīvane bhoga-samṛddhiḥ kiyatī bhavet | 227</l>\n<l>śivābhyām eva vijñeyam ity ayaṃ hi samṛddhimān ||SRs_2.463||</l></p>\n\n<p>yathā-\ncandrāpīḍaṃ sā ca jagrāha kaṇṭhe\nkaṇṭha-sthānaṃ jīvitaṃ ca prapede | tenāpūrvā sā samullāsa-lakṣmīm\n<l>indu-spṛṣṭāṃ sindhu-lekheva bheje ||SRs_2.464||</l></p>\n\n<p>(abhinandasya kādambarī-kathā-sāre, 8.80)</p>\n\n<p>yathā vā-\n<lg>\n<l>akalia-parirambha-bibbhamāi</l>\n<l>ajaṇia-cumbaṇa-ḍambarāi dūraṃ |</l>\n<l>aghaḍia-ghaṇa-tāḍaṇāi ṇiccaṃ</l>\n<l>ṇamaha aṇaṃga-rahīṇa mohaṇāiṃ ||SRs_2.465||</l>\n</lg></p>\n\n<lg>\n<l>(akalita-parirambha-vibhramāṇi</l>\n<l>ajanita-cumbana-ḍambarāṇi dūram |</l>\n<l>aghaṭita-ghana-tāḍanāni nityaṃ</l>\n<l>namatānaṅga-ratyor mohanāni ||)</l>\n</lg>\n\n<p>atra punar-ujjīvitenaa kāmena saha ratyā rater bāhyopacārānapekṣayaiva tat-phala-rūpa-sukha-prāpti-kathanāt sambhogaḥ samṛddhyati |</p>\n\n<p>atha hāsyaḥ-\n<l>vibhāvair anubhāvaiś ca svocitair vyabhicāribhiḥ | 228</l>\n<l>hāsaḥ sadasya-rasyatvaṃ nīto hāsya itīryate ||SRs_2.466||</l></p>\n\n<l>tatrālasya-glāni-nidrā-vyādhy-ādyā vyabhicāriṇaḥ | 229</l>\n<l>eṣa dvedhā bhaved ātma-para-sthiti-vibhāgataḥ ||SRs_2.467||</l>\n\n<l>ātmasthas tu yadā svasya vikārair hasati svayam | 230</l>\n\n<p>yathā bāla-rāmāyaṇe-bhṛṅgiriṭiḥ (ātmānaṃ nirvarṇya sopahāsam)-aho tribhuvanādhipater asya anucarasya mahārha-veṣatā |</p>\n\n<p>kaupīnācchādane valkam akṣa-sūtraṃ jaṭā-cchaṭāḥ |\nrudrāṅkuśas tripuṇḍraṃ ca veṣo bhṛṅgiriṭer ayam ||SRs_2.468|| (bā.rā. 2.2)</p>\n\n<p>atra bhṛṅgiriṭiḥ sva-veṣa-vaikṛtenaiva svayam ātmānaṃ hasati |</p>\n\n<p>parasthas tu para-prāptair etair hasati cet param ||SRs_2.468|| 231a</p>\n\n<p>yathā-\ntrastaḥ samasta-jana-hāsa-karaḥ kareṇos\ntāvat kharaḥ prakharam ullalayāṃcakāra |\nyāvac calāsana-vilola-nitamba-bimba-\nvisrasta-vastram avarodha-vadhūḥ papāta ||SRs_2.469|| (śi.va. 5.7)</p>\n\n<l>prakṛti-vaśāt sa ca ṣoḍhā smita-hasite vihasitāvahasite ca | 231</l>\n<l>apahasitātihasitake jyeṣṭhādīnāṃ kramād dve dve ||469||</l>\n\n<p>tatra smitam -\nsmitaṃ cālakṣya-daśanaṃ dṛk-kapola-vikāśa-kṛt ||SRs_2.470|| 232</p>\n\n<p>yathā-\nutphulla-gaṇḍa-maṇḍalam ullasita-dṛg-anta-sūcitākūtam |\nnamayantyāpi mukhāmbujam unnamitaṃ rāga-sāmrājyam ||SRs_2.471|| (ku.ā. 2.15)</p>\n\n<p>atra gaṇḍa-maṇḍala-vikāsa-dṛg-antollāsābhyāṃ nāyikāyāḥ smitaṃ vyajyate |</p>\n\n<p>hasitaṃ, yathā-\ntad eva lakṣya-daśana-śikharaṃ hasitaṃ bhavet ||SRs_2.472|| 233a\nsmayamānam āyatākṣyāḥ\nkiṃcid abhivyakta-daśana-śobhi mukham |\nasamagra-lakṣya-kesaram\nucchvasad iva paṅkajaṃ dṛṣṭam ||SRs_2.473|| (mā.a.mi. 2.11)</p>\n\n<p>atra kiñcid abhivyakta-daśanatvād idaṃ hasitam |</p>\n\n<p>vihasitaṃ, yathā-\n<l>tad eva kuñcitāpāṅga-gaṇḍaṃ madhura-niḥsvanam | 233</l>\n<l>kālocitaṃ sānurāgam uktaṃ vihasitaṃ bhavet ||SRs_2.474||</l></p>\n\n<lg>\n<l>yathā-</l>\n<l>savidhe' pi mayy apaśyati śiśujana-ceṣṭā-vilokana-vyājāt |</l>\n<l>hasitaṃ smarāmi tasyāḥ sa-svanam ākuñcitāpāṅgam ||SRs_2.475||</l>\n</lg>\n\n<p>avahasitam, yathā-\n<l>phulla-nāsā-puṭaṃ yat syān nikuñcita-śiro' ṃsakam | 234</l>\n<l>jihmāvaloka-nayanaṃ tac cāvahasitaṃ matam ||SRs_2.476||</l></p>\n\n<p>yathā-\n<lg>\n<l>kharvāṭa-dhammilla-bharaṃ kareṇa</l>\n<l>saṃspṛṣṭa-mātraṃ patitaṃ vilokya |</l>\n<l>nikuñcitāṃsaṃ kuṭilekṣaṇāntaṃ</l>\n<l>phullāgra-nāsaṃ hasitaṃ sakhībhiḥ ||</l>\n</lg></p>\n\n<p>kampitāṅgaṃ sāśru-netraṃ tac cāpahasitaṃ bhavet ||SRs_2.477|| 235</p>\n\n<p>yathā-\n<lg>\n<l>samaṃ putra-premṇā karaṭa-yugalaṃ cumbitu-mano</l>\n<l>gajāsye kṛṣṭāsye niviḍa-milad-anyonya-vadanam |</l>\n<l>apāyāt pāyād vaḥ pramatha-mithunaṃ vīkṣya tad idaṃ</l>\n<l>hasan krīḍānṛtta-ślatha-calita-tundaḥ sa ca śiśuḥ ||SRs_2.478||</l>\n</lg></p>\n\n<p>atihasitam, yathā-\nkaropagūḍha-pārśvaṃ yad uddhatāyata-niḥsvanam |\nbāṣpākulākṣa-yugalaṃ tac cātihasitaṃ bhavet ||SRs_2.479|| 236</p>\n\n<p>yathā-\niti vācam uddhatam udīrya\nsapadi saha veṇu-dāriṇā |\nsoḍha-ripu-bala-bharo' sahanaḥ\nsa jahāsa datta-kara-tālam uccakaiḥ ||SRs_2.480|| (śi.va. 15.39)</p>\n\n<p>atha vīraḥ-\nvibhāvair anubhāvaiś ca svocitair vyabhicāribhiḥ |\nnītaḥ sadasya-rasyatvam utsāho vīra ucyate ||SRs_2.481|| 237\neṣa tridhā samāsena dāna-yuddha-dayodbhavāḥ |\ndāna-vīro dhṛtir harṣo matyādyā vyabhicāriṇaḥ ||SRs_2.482|| 238\nsmita-pūrvābhibhāṣitvaṃ smita-pūrvaṃ ca vīkṣitam |\n<l>prasāde bahu-dātṛtvaṃ tadvad vācānumoditam | 239</l>\n<l>guṇāguṇa-vicārādyās tv anubhāvāḥ samīritāḥ ||SRs_2.483||</l></p>\n\n<p>yathā-\n<lg>\n<l>amuṣmai caurāya pratinihata-mṛtyu-pratibhiye</l>\n<l>prabhuḥ prītaḥ prādād uparitana-pāda-dvaya-kṛte |</l>\n<l>suvarṇānāṃ koṭīr daśa daśana-koṭi-kṣata-girīn</l>\n<l>gajendrānapy aṣṭau mada-mudita-kūjan madhulihaḥ ||SRs_2.484||</l>\n</lg></p>\n\n<l>yuddha-vīre harṣa-garvāmarṣādayā vyabhicāriṇā | 240</l>\n<p>asāhāyye' pi yuddhecchā samarād apalāyanam |\nbhītābhaya-pradānādyā vikārās tatra kīrtitāḥ ||SRs_2.485|| 241</p>\n\n<p>yathā-\nrathī niṣaṅgī kavacī dhanuṣmān\ndṛptah sa rājanyakam eka-vīraḥ |\nvilolayāmāsa mahā-varāhaḥ\nkalpa-kṣayodvṛttam ivārṇavāmbhaḥ ||SRs_2.486|| (ra.vaṃ. 7.56)</p>\n\n<p>dayā-vīre dhṛti-mati-pramukhā vyabhicāriṇaḥ |\n<l>svārtha-prāṇa-vyayenāpi vipanna-trāṇa-śīlatā | 242</l>\n<l>āśvāsanoktayaḥ sthairyam ity ādyās tatra vikriyāḥ ||SRs_2.487||</l></p>\n\n<p>yathā-\nārtaṃ kaṇṭha-gata-prāṇaṃ parityaktaṃ sva-bāndhavaiḥ |\ntrāye nainaṃ yadi tataḥ kaḥ śarīreṇa me guṇaḥ ||SRs_2.488|| (nāgānanda 4.11)</p>\n\n<p>atha adbhutaḥ-\n<l>vibhāvair anubhāvaiś ca svocitair vyabhicāribhiḥ | 243</l>\n<l>nītaḥ sadasya-rasyatvaṃ vismayo' dbhutatāṃ vrajet ||SRs_2.489||</l></p>\n\n<l>atra dhṛtyāvega-jāḍya-harṣādyā vyabhicāriṇaḥ | 244</l>\n<l>ceṣṭās tu netra-vistāra-svedāśru-pulakādayaḥ ||SRs_2.490||</l>\n\n<p>yathā-\n<lg>\n<l>soḍhāhe namateti dūta-mukhataḥ kāryopadeśāntaraṃ</l>\n<l>tat tādṛk samarāṅgaṇeṣu bhujayor vikrāntam avyāhatam |</l>\n<l>bhītānāṃ parirakṣaṇaṃ punar api sve sve pade sthāpanaṃ</l>\n<l>smāraṃ smāram arātayaḥ pulakitā recarla-siṃha-prabhoḥ ||SRs_2.491||</l>\n</lg></p>\n\n<p>atra nāyaka-guṇātiśaya-janito virodhināṃ vismayaḥ smṛti-harṣādibhiḥ vyabhicāribhir upacitaḥ pulakādibhir anubhāvair vyajyamāno' dbhutatvam āpadyate |</p>\n\n<p>atha raudraḥ-\n<l>vibhāvair anubhāvaiś ca svocitair vyabhicāribhiḥ | 245</l>\n<l>krodhaḥ sadasya-rasyatvaṃ nīto raudra itīryate ||SRs_2.492||</l></p>\n\n<l>āvega-garvaugryāmarṣa-mohādyā vyabhicāriṇaḥ | 246</l>\n<l>prasveda-bhrukuṭī-netra-rāgādyās tatra vikriyāḥ ||SRs_2.493||</l>\n\n<p>yathā karuṇākandale-\n<lg>\n<l>ātmākṣepa-kṣobhitaiḥ pīḍitoṣṭhaiḥ</l>\n<l>prāptodyogair yaugapadyād abhedyaiḥ |</l>\n<l>bhindhi-cchindhi-dhvānibhir bhilla-vargair</l>\n<l>darpād andhair āniruddhir niruddhaḥ ||SRs_2.494||</l>\n</lg></p>\n\n<p>atra vajra-viṣayo bhilla-varga-krodhaḥ svātmākṣepādibhir uddīpitā darpāndha-paruṣa-vāg-ārambhādy-anumitair garvāsūyādibhiḥ paripoṣitaḥ svoṣṭha-pīḍana-śatru-nirodhādibhir anubhāvair abhivyakto raudratayā niṣpadyate |</p>\n\n<p>atha karuṇaḥ-\n<l>vibhāvair anubhāvaiś ca svocitair vyabhicāribhiḥ | 247</l>\n<l>nītaḥ sadasya-rasyatvaṃ śokaḥ karuṇa ucyate ||SRs_2.495||</l></p>\n\n<l>atrāṣṭau sāttvikā jāḍya-nirveda-glāni-dīnatāḥ | 248</l>\n<l>ālasyāpasmṛti-vyādhi-mohādyā vyabhicāriṇaḥ ||SRs_2.496||</l>\n\n<p>yathā karuṇākandale-\n<lg>\n<l>kulasya vyāpattyā sapadi śatadhoddīpita-tanur</l>\n<l>muhur bāṣpaṃ śvāsān malinam api rāgaṃ prakaṭayan |</l>\n<l>ślathair aṅgaiḥ śūnyair asakṛd uparuddhaiś ca karaṇair</l>\n<l>yuto dhatte glāniṃ karuṇa iva mūrto yadupatiḥ ||SRs_2.497||</l>\n</lg></p>\n\n<p>atra bandhu-vyāpatti-janito vasudevasya śoko bandhu-guṇa-smaraṇādibhir uddīpito mlānatvendriya-śūnyatvādi-sūcitair dainya-moha-glānyādi-sañcāribhiḥ prapañcito muhur bāṣpa-śvāsa-malina-mukha-rāgādibhir anubhāvair abhivyaktaḥ karuṇatvam āpadyate |</p>\n\n<p>atha bībhatsaḥ-\n<l>vibhāvair anubhāvaiś ca svocitair vyabhicāribhiḥ | 249</l>\n<l>jugupsā poṣam āpannā bībhatsatvena rasyate ||SRs_2.498||</l></p>\n\n<l>atra glāni-śramonmāda-mohāpasmāra-dīnatāḥ | 250</l>\n<p>viṣāda-cāpalāvega-jāḍyādyā vyabhicāriṇaḥ |\nsveda-romāñca-nāmāgra-cchādanādyāś ca vikriyāḥ ||SRs_2.499|| 251</p>\n\n<p>yathā-\n<lg>\n<l>aṃhaḥ-śeṣair iva parivṛto makṣikāmaṇḍalībhiḥ</l>\n<l>pūya-klinnaṃ vraṇam abhimṛśan vāsasaḥ khaṇḍakena |</l>\n<l>rathopānte drutam apasṛtaṃ saṅkucan netra-koṇaṃ</l>\n<l>channa-ghrāṇaṃ racayati janaṃ dadru-rogī daridraḥ ||SRs_2.500||</l>\n</lg></p>\n\n<p>atra dardu-rogi-viṣayā rathyā-jana-jugupsā makṣikā-pūyādibhir uddīpitā tvarāpasaraṇānumitair viṣādādibhiḥ poṣitā netra-saṅkocanādibhir abhivyaktā bībhatsatām āpnoti |</p>\n\n<p>atha bhayānakaḥ-\nvibhāvair anubhāvaiś ca svocitair vyabhicāribhiḥ |\nbhayaṃ sadasya-rasyatvaṃ nītaṃ proktaṃ bhayānakaḥ ||SRs_2.501|| 252\ntatra santrāsa-maraṇa-cāpalāvega-dīnatāḥ |\n<l>viṣāda-mohāpasmāra-śaṅkādyā vyabhicāriṇaḥ | 253</l>\n<l>vikriyās tv āsya-śoṣādyāḥ sāttvikāś cāśru-varjitāḥ ||SRs_2.502||</l></p>\n\n<p>yathā-\n<lg>\n<l>śrī-siṃha-kṣiti-nāyakasya ripavo dhāṭī-śruter ākulāḥ</l>\n<l>śuṣyat-tālu-puṭaṃ skhalat-pada-talaṃ vyālokayanto diśaḥ |</l>\n<l>dhāvitvā katham apy upetya tamasā gāḍhopagūḍhāṃ guhām</l>\n<l>anviṣyanti tad-antare' pi kara-saṃsparśena gartāntaram ||SRs_2.503||</l>\n</lg></p>\n\n<p>atra nāyaka-pratibhūpatināṃ bhayaṃ tad-dhāṭī-śravaṇādinoddīpitaṃ vyākulatva-tālu-śoṣa-pada-skhalanādy-anumitair āvega-śaṅkātrāsādibhir vyabhicāribhir upacitaṃ palāyana-guhā-praveśa-gartāntarānveṣaṇādibhir anubhāvair anubhūyamānaṃ bhayānakatvena niṣpadyate |</p>\n\n<l>kecit samāna-balayo rasayoḥ saṅkaraṃ viduḥ | 254</l>\n<l>na parīkṣākṣamam idaṃ mataṃ prekṣāvatāṃ bhavet ||SRs_2.504||</l>\n\n<l>tuṣyatve pūrva āsvādaḥ katarasyety aniścayāt | 255</l>\n<l>spardhāparatvād ubhayor anāsvāda-prasaṅgataḥ ||SRs_2.505||</l>\n\n<l>tayor anyatarasyaiva prāyeṇāsvādanād api | 256</l>\n<p>yugapad rasanīyatvaṃ nobhayor upapadyate |\neṣām aṅgāṅgi-bhāvena saṅkaro mama saṃmataḥ ||SRs_2.506|| 257</p>\n\n<lg>\n<l>tathā ca bhāratīye-</l>\n<l>bhāvo vāpi raso vāpi pravṛttir vṛttir eva vā |</l>\n<l>sarveṣāṃ samavetānāṃ rūpaṃ yasya bhaved bahu ||</l>\n</lg>\n\n<p>sa mantavyo rasaḥ sthāyī śeṣāḥ sañcāriṇo matāḥ ||SRs_2.507|| (nā.śā. 7.119) iti |</p>\n\n<p>tulādhṛtatvam anayor na syāt prakaraṇādinā |\nkavi-tātparya-viśrānter ekatraivāvalokanāt ||SRs_2.508|| 258</p>\n\n<p>atha paraspara-viruddha-rasa-pratipādanam-\nubhau śṛṅgāra-bībhatsāv ubhau vīra-bhayānakau |\nraudrādbhutāv ubhau hāsya-karuṇau prakṛti-dviṣau ||SRs_2.509|| 259\nsvabhāva-vairiṇor aṅgāṅgi-bhāvenāpi miśraṇam |\nvivekibhyo na svadate gandha-gandhakayor iva ||SRs_2.510|| 260\nvirodhino' pi sāṃnidhyād atiraskāra-lakṣaṇam |\npoṣaṇaṃ prakṛtasyeti ced aṅgatvaṃ na tāvatā ||SRs_2.511|| 261\nyat kiñcid upakāritvād aṅgasyāṅgitvam aṅgini |\nna tat-saṃnidhi-mātreṇa carvaṇānupakārataḥ ||SRs_2.512|| 262\nanyathā pānakādyeṣu śarkarāder ivāpatet |\n<l>antarā patitasyāpi tṛṇāder upakāritā | 263</l>\n<l>tac carvaṇābhimāne syāt satṛṇābhyavahāritā ||SRs_2.513||</l></p>\n\n<p>nisarga-vairiṇor aṅgāṅgi-bhāvāt svādābhāvo, yathā-\n<lg>\n<l>lālā-jalaṃ sravatu vā daśanāsthi-pūrṇam</l>\n<l>apy astu vā rudhira-bandhuritādharaṃ vā |</l>\n<l>susnigdha-māṃsa-kalitojjvala-locanaṃ vā</l>\n<l>saṃsāra-sāram idam eva mukhaṃ bhavatyāḥ ||SRs_2.514||</l>\n</lg></p>\n\n<p>atra śṛṅgāra-rasāṅgatām aṅgīkṛtavatā bībhatsena aṅgino' pi vicchedāya mūle kuṭhāro vyāpāritaḥ | evam anyeṣām api virodhinām aṅgāṅgi-bhāvenāsvādābhāvas tatra tatrodāharaṇe draṣṭavyaḥ |</p>\n\n<l>bhṛtyor nāyakasyeva nisarga-dveṣiṇor api | 264</l>\n<l>aṅgayor aṅgino vṛddhau bhaved ekatra saṅgatiḥ ||SRs_2.515||</l>\n\n<p>yathā-\n<lg>\n<l>kastūryā tat-kapola-dvaya-bhuvi makarī-nirmitau prastutāyāṃ</l>\n<l>nirmitsūnāṃ sva-vakṣasy atiparicayanāt tvat-praśastīr upāṃśu |</l>\n<l>vīra śrī-siṃha-bhūpa tvad-ahita-kubhujāṃ rājya-lakṣmī-sapatnīm</l>\n<l>ānavyājena lajjāṃ sapadi vidadhate svāvarodhe pragalbhāḥ ||SRs_2.516||</l>\n</lg></p>\n\n<p>atra pratināyaka-gatayoḥ śṛṅgāra-bībhatsayoḥ nāyaka-gata-vīra-rasāṅgatvād ekatra samāveśo na doṣāya |</p>\n\n<p>nanv atra śatrūṇāṃ sva-vakṣasi nāyaka-viruda-vilekhanena jīvitānta-nirmita-sthānīyena janitā nija-jīvita-jugupsā svāvarodha-sāṃnidhyādibhir uddīpitā lajjānumitair nirveda-dainya-viṣādādibhir upacitā tad-anumitair eva mānasika-kutsādibhiḥ abhivyaktā satī nāyaka-gataṃ śaraṇāgata-rakṣā-lakṣaṇaṃ vīraṃ puṣṇātīti pratīyate | na punaḥ pratināyaka-gatasya śṛṅgārasya nāyaka-vīropakaraṇatvam (iti ced), ucyate-nāyaka-kṛpā-kaṭākṣa-sthirīkṛta-rājyānāṃ pratināyakānāṃ tādṛśāḥ (śṛṅgāra-) vinodāḥ sambhaveyuḥ | nānyatheti tasya śṛṅgārasya nāyaka-vīropakaraṇatva-viruda-dhāraṇādi-paricayena rājya-lakṣmī-sapatnī-pada-prayogeṇa cābhivyajyate |</p>\n\n<p>atha rasābhāsaḥ-\n<l>aṅgenāṅgī rasaḥ svecchā-vṛtti-vardhita-sampadā | 265</l>\n<l>amātyenāvinītena svāmīvābhāsatāṃ vrajet ||SRs_2.517||</l></p>\n\n<lg>\n<l>tathā ca bhāva-prakāśikāyām-</l>\n<l>śṛṅgāro hāsya-bhūyiṣṭhaḥ śṛṅgārābhāsa īritaḥ |</l>\n<l>hāsyo bībhatsa-bhūyiṣṭho hāsyābhāsa itīritaḥ ||SRs_2.518||</l>\n</lg>\n\n<lg>\n<l>vīro bhayānaka-prāyo vīrābhāsa itīritaḥ |</l>\n<l>adbhutaḥ karuṇāśleṣād adbhutābhāsa ucyate ||SRs_2.519||</l>\n</lg>\n\n<lg>\n<l>raudraḥ śoka-bhayāśleṣād raudrābhāsa itīritaḥ |</l>\n<l>karuṇo hāsya-bhūyiṣṭhaḥ karuṇābhāsa ucyate ||SRs_2.520||</l>\n</lg>\n\n<p>bībhatso' dbhuta-śṛṅgārī bībhatsābhāsa ucyate |\nsa syād bhayānakābhāso raudra-vīropasaṅgamāt ||SRs_2.521|| iti |</p>\n\n<p>atra śṛṅgāra-rasasya arāgād aneka-rāgāt tiryag-rāgāt mleccha-rāgāc ceti caturvidham ābhāsa-bhūyastvam | tatra arāgas tv ekatra rāgābhāvaḥ | tena rasasyābhāsatvaṃ, yathā-\nsa rāmo naḥ sthātā na yudhi purato lakṣmaṇa-sakho\nbhavitrī rambhoru tridaśa-vadana-glānir adhunā |\nprayāsyaty evoccair vipadam acirād vānara-camūr\nlaghiṣṭhedaṃ ṣaṣṭhākṣara-para-vilopāt paṭha punaḥ ||SRs_2.522|| (ha.nā. 10.12)</p>\n\n<p>atra sītāyāṃ rāvaṇa-viṣaya-rāgātyantābhāvād ābhāsatvam |</p>\n\n<p>nanv ekatra rāgābhāvād rasasyābhāsatvaṃ na yujyate | prathamam ajātānurāge vatsa-rāje jātānurāgāyāḥ ratnāvalyāḥ-</p>\n\n<p>dullaha-jaṇāṇurāo lajjā guruī parabbaso appā |\npia-sahi visamaṃ pemmaṃ maraṇaṃ saraṇaṃ nu varam ekkaṃ ||SRs_2.523|| (ra.ā. 2.1)</p>\n\n<lg>\n<l>[durlabha-janānurāgo lajjā gurvī para-vaśa ātmā |</l>\n<l>priya-sakhi viṣamaṃ prema maraṇaṃ śaraṇaṃ nu varam ekam ||]</l>\n</lg>\n\n<p>ity atra pūrvānurāgasyābhāsatva-prasaṅga iti ced ucyate | abhāvo hi trividhaḥ prāg-abhāvo' tyantābhāvaḥ pradhvaṃsābhāvaś ceti | tatra prāg-abhāve darśanādi-kāraṇeṣu sambhāviteṣu rāgotpatti-sambhāvanayā nābhāsatvam | itarayos tu kāraṇa-sad-bhāve' pi rāgānutpatter ābhāsatvam eva | anye tu striyā eva rāgābhāve rasasyābhāsatvaṃ pratijānate | na tad upapadyate | puruṣe' pi rāgābhāve rasasyānāsvādanīyatvāt | yathā-</p>\n\n<p>gate premāveśe praṇaya-bahu-māne' pi galite\nnivṛtte sad-bhāve jana iva jane gacchati puraḥ |\ntad utprekṣyotprekṣya priya-sakhi gatāṃs tāṃś ca divasān\nna jāne ko hetur dalati śatadhā yan na hṛdayam ||SRs_2.524|| (amaru 43)</p>\n\n<p>atra hṛdaya-dalanābhāva-pūrva-gata-divasotprekṣādy-anumitair nirveda-smṛty-ādibhir abhivyakto' pi striyā anurāgaḥ premāveśa-ślathanādi-kathitena puruṣa-gata-rāga-dhvaṃsanena cārutāṃ nāpnoti |</p>\n\n<p>puruṣa-rāgātyantābhāvena rasābhāsatvaṃ, yathā-</p>\n\n<p>dhyāna-vyājam upetya cintayasi kām unmīlya cakṣuḥ kṣaṇaṃ\npaśyānaṅga-śarāturaṃ janam imaṃ trātāpi no rakṣasi |\nmithyā-kāruṇiko' si nirghūṇataras tvattaḥ kuto' nyaḥ pumān\nserṣyaṃ māra-vadhūbhir ity abhihito buddho jinaḥ pātu vaḥ ||SRs_2.525|| (nāgā. 1.1)</p>\n\n<p>atra jinasya rāgātyantābhāvena rasābhāsatvam |</p>\n\n<p>anekatra yoṣito rāgābhāsatvaṃ, yathā-\nparaspareṇa kṣatayoḥ prahartror\nutkrāntavāyvoḥ samakālam eva |\namartya-bhāve' pi kayościd āsīd\nekāpsaraḥ-prārthanayor vivādaḥ ||SRs_2.526|| (ra.vaṃ. 7.53)</p>\n\n<p>atra kasyāścid divya-vanitāyā vīra-dvaye raṇānivṛtti-maraṇa-prāpta-devatābhāve anurāgasya nirupamānaśūra-guṇopādher avaiṣamyeṇa pratibhāsanādābhāsatvam |</p>\n\n<p>anekatra puṃso rāgād, yathā-</p>\n\n<lg>\n<l>ramyaṃ gāyati menakā kṛta-rucir vīṇā-svanair urvaśī</l>\n<l>citraṃ vakti tilottamā paricayaṃ nānāṅga-hāra-krame |</l>\n<l>āsāṃ rūpam idaṃ tad uttamam iti premānavasthā dviṣā</l>\n<l>bheje śrī-yanapota-siṃha-nṛpate tvat-khaḍga-bhinnātmanā ||SRs_2.527||</l>\n</lg>\n\n<p>atra nāyaka-khaḍga-dhārā-galitātmanaḥ kasyacit svarga-pratināyaka-vīrasya menakādi-svarloka-gaṇikāsu avaiṣamyeṇa rāgād ābhāsatvam |</p>\n\n<p>nanv evaṃ dakṣiṇādīnām api rāgasyābhāsatvam iti cet, na | dakṣiṇasya nāyakasya nāyikāsu anekāsu vṛtti-mātreṇaiva sādhāraṇyam | na rāgeṇa | tad ekasyām eva rāgasya prauḍhatvam | itarāsu tu madhyamatvaṃ mandatvaṃ ceti tad-anurāgasya nābhāsatā | atra tu avaiṣamyeṇa anekatra pravṛtter ābhāsatvam upapadyate |</p>\n\n<p>tiryag-rāgād, yathā-\nmadhu dvirephaḥ kusumaika-pātre\npapau priyāṃ svām anuvartamānaḥ |\nśṛṅgeṇa ca sparśa-nimīlitākṣīṃ\nmṛgīm akaṇḍūyata kṛṣṇa-sāraḥ ||SRs_2.528|| (ku.saṃ. 3.36)</p>\n\n<p>mleccha-rāgād, yathā-\najjaṃ mohaṇa-suhiaṃ muatti mottū palāie halie |\ndara-phuḍia-beṇṭa-bhāroṇaāi hasiaṃ ba phalahīe ||SRs_2.529|| (gāthā 4.60)</p>\n\n<lg>\n<l>[āryāṃ mohana-sukhitāṃ mṛteti muktvā palāyite halike |</l>\n<l>dara-sphuṭita-vṛnta-bhārāvanatayā hasitam iva kārpāsyā ||]</l>\n</lg>\n\n<p>atra surata-mohana-supti-maraṇa-daśayor vivekābhāvena hālikasya mlecchatvaṃ gamyate |</p>\n\n<p>nanu tiryaṅ-mleccha-gatayor ābhāsatvaṃ na yujyate | tayor vibhāvādi-sambhavāt | āsvāda-yogyatā-pratīter iti cet, na | bho mleccha-rasa-vādin ! uktalādhipateḥ śṛṅgāra-rasābhimānino narasiṃhadevasya cittam anuvartamānena vidyādhareṇa kavinā bāḍham abhyantarī-kṛto' si | evaṃ khalu samarthitam ekāvalyām anena-</p>\n\n<p>apare tu rasābhāsaṃ tiryakṣu pracakṣate | tan na parīkṣā-kṣamam | teṣv api vibhāvādi-sambhavāt | vibhāvādi-jñāna-śūnyās tiryañco na bhājanaṃ bhavitum arhanti rasasyeti cet, na | manuṣyeṣv api keṣucit tathā-bhūteṣu rasa-viṣaya-bhāvābhāva-prasaṅgāt | vibhāvādi-sambhavo hi rasaṃ prati prayojakaḥ | na vibhāvādi-jñānam | tataś ca tiraścām apy asty eva rasaḥ iti | (ekāvalyām 106)</p>\n\n<p>na tāvat tiraścāṃ vibhāvatam upapadyate | śṛṅgāre hi samujjvalasya śucino darśanīyasyaiva vastuno muninā vibhāvatvenāmnātam | tiraścam udvartana-majjanākalpa-racanādy-abhāvād ujjvala-śuci-darśanīyatvānām asambhāvanā prasiddhaiva |</p>\n\n<p>atha sva-jāti-yogyair dharmaiḥ kāriṇāṃ kariṇīṃ prati (dadau saraḥ paṅkaja ity ādi (ku.saṃ. 3.37) padye iva) vibhāvatvam iti cen, na | tasyāṃ kakṣyāyāṃ kariṇāṃ kariṇī-rāgaṃ prati kāraṇatvaṃ na punar vibhāvatvam |</p>\n\n<p>kiṃ ca, jāti-yogyair dharmair vastuno na vibhāvatvam | api tu bhāvaka-cittollāsa-hetubhiḥ rati-viśiṣṭair eva |</p>\n\n<p>kiṃ ca, vibhāvādi-jñānaṃ nāma aucitya-vivekaḥ | tena śūnyās tiryañco na vibhāvatām arhanti |</p>\n\n<p>tarhi vibhāvādi-jñāna-rahiteṣu manuṣyeṣu rasābhāsa-prasaṅga iti cet, naiṣa doṣaḥ | viveka-rahita-janopalakṣaṇa-mleccha-gatasya rasasyābhāsatve sveṣṭāvāpteḥ |</p>\n\n<p>kiṃ ca vibhāvādi-sambhavo hi rasaṃ prati prayojako na vibhāvādi-jñānam ity etan na yujyate | tathā hi-vibhāvāder viśiṣṭasya vastu-mātrasya vā sambhavo rasaṃ prati prayojakaḥ | viśiṣṭa-prayojakatvāṅgīkāre vivekādi-praveśo' ṅgīkṛta iti asmad-anusaraṇam eva śaraṇaṃ gato' si |</p>\n\n<p>atra vivekaṃ vinā tad-itara-viśeṣavattvaṃ vaiśiṣṭyam iti cen, na | viśeṣāṇāṃ dharmiṇi paramotkarṣānusandhāna-tat-parāṇām anyonya-sahiṣṇūnām iyattayā niyamāsambhavāt |</p>\n\n<p>atha yadi vastu-mātrasya tarhi anvāsitam arundhatyā svāhayeva havir bhujam (ra.vaṃ. 1.56) ity ādāv api strī-puṃsa-vyakti-mātra-vibhāva-sad-bhāvād anvāsanālakṣaṇānubhāva-sambhavāc ca śṛṅgāraḥ svadanīyaḥ prasajyeta | kiṃ ca-</p>\n\n<lg>\n<l>ajjaṃ mohaṇa-suhiaṃ muatti mottū palāie halie |</l>\n<l>dara-phuḍia-beṇṭa-bhāroṇaāi hasiaṃ ba phalahīe ||[*16]</l>\n</lg>\n<p>[*16] 529 saṅkhyaka-padyaṃ draṣṭavyam |</p>\n\n<p>ity ādiṣu strī-puṃsa-vyakti-mātra-vibhāva-sadbhāvaḥ sphuṭa eva | tad-aviveka-janita-hāsya-paṅka-nirmagnaṃ śṛṅgāra-gandha-gajam uddhartuṃ tvaratām ity alaṃ rasābhāsāpalāpa-saṃrambheṇa |</p>\n\n<p>nanu sītādi-vibhāvair vastu-mātrair eva yoṣin-mātra-pratītau sāmājikānāṃ rasodayaḥ | na punar viśiṣṭaiḥ | tat katham iti ced, ucyate | atra janaka-tanayatva-rāma-parigrahatvādi-viruddha-dharma-parihāreṇa lalitojjvala-śuci-darśanīyatvādi-viśiṣṭa eva śabdataḥ | (pratipadyamāno) sītādi-vibhāvo yoṣit-sāmānyaṃ tādṛśam eva jñāpayati | na punaḥ strī-jāti-mātram iti sakalam api kalyāṇam |</p>\n\n<p>hariścandro rakṣākaraṇa-ruci-satyeṣu vacasāṃ\nvilāse vāgīśo mahati niyame nīti-nigame |\nvijetā gāṅgeyaṃ jana-bharaṇa-saṃmohana-kalā-\nvrateṣu śrī-siṃha-kṣitipatir udāro viharate ||SRs_2.530|| 267</p>\n\n<p>nitya śrīyannapota-kṣitipati-januṣaḥ siṃha-bhūpāla-mauleḥ\nsaundaryaṃ sundarīṇāṃ hariṇa-vijayināṃ vāgurā locanānām |\ndānaṃ mandāra-cintāmaṇi-sura-surabhī-garva-nirvāpaṇāṅkaṃ\nvijñānaṃ sarva-vidyā-nidhi-budha-pariṣac-chemuṣī-bhāgya-rekhā ||SRs_2.531|| 268</p>\n\n<p>iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite rasārṇava-sudhākara-nāmni nāṭyālaṅkāra-śāstre rasikollāso nāma\ndvitīyo vilāsaḥ\n||2||</p>\n\n<p>(3)\ntṛtīyo vilāsaḥ\nbhāvakollāsaḥ</p>\n\n<p>sa kṣemadāyī kamalānukūlaḥ\nkaṭhora-pārāvata-kaṇṭha-nīlaḥ |\nkṛpā-nidhir bhavya-guṇābhirāmaḥ\nparaḥ pumān raja-mahīdhra-vāsī ||SRs_3.1|| 1</p>\n\n<p>bhavatv iti sambandhaḥ smaraṇīyaḥ |</p>\n\n<p>tad īdṛśa-rasādhāraṃ nāṭyaṃ rūpakam ity api |\nnaṭasyātipravīṇasya karmatvān nāṭyam ucyate ||SRs_3.2|| 2\nyathā mukhādau padmāder ārope rūpaka-prathā |\n<l>tathaiva nāyakāropo naṭe rūpakam ucyate | 3</l>\ntac ca nāṭyaṃ daśa-vidhaṃ vākyārthābhinayātmakam ||SRs_3.3|| 4a</p>\n\n<p>tathā ca bhāratīye (18.2-3)-\nnāṭakaṃ saprakaraṇam aṅko vyāyoga eva ca |\nbhāṇaḥ samavakāraś ca vīthī prahasanaṃ ḍimaḥ |\n<l>īhāmṛgaś ca vijñeyo daśadhā nāṭya-lakṣaṇam |||SRs_3.4||</l></p>\n\n<l>rasetivṛtta-netāras tat-tad-rūpaka-bhedakāḥ | 4</l>\n<l>lakṣitau rasanetārāv itivṛttaṃ tu kathyate ||SRs_3.5||</l>\n\n<l>itivṛtta-kathā-vastu-śabdāḥ paryāya-vācinaḥ | 5</l>\n<l>itivṛttaṃ prabandhasya śarīraṃ trividhaṃ hi tat ||SRs_3.6||</l>\n\n<l>khyātaṃ kalpyaṃ ca saṅkīrṇaṃ khyātaṃ rāma-kathādikam | 6</l>\n<l>kavi-buddhi-kṛtaṃ kalpyaṃ mālatī-mādhavādikam ||SRs_3.7||</l>\n\n<l>saṅkīrṇam ubhayāyattaṃ lava-rāghava-ceṣṭitam | 7</l>\n<l>lakṣyeṣv etat tu bahudhā divya-martyādi-bhedataḥ ||SRs_3.8||</l>\n\n<l>tac cetivṛttaṃ vidvadbhiḥ pañcadhā parikīrtitam | 8</l>\n<l>bījaṃ binduḥ patākā ca prakarī kāryam ity api ||SRs_3.9||</l>\n\n<p>atha bījaḥ-\n<l>yat tu svalpam upakṣiptaṃ bahudhā vistṛtiṃ gatam | 9</l>\nkāryasya kāraṇaṃ prājñais tad bījam iti kathyate |\nuptaṃ bījaṃ taror yadvad aṅkurādi-prabhedataḥ ||SRs_3.10|| 10\nphalāya kalpate tadvan nāyakādi-vibhedataḥ |\nphalāyaitad bhaved yasmād bījam ity abhidhīyate ||SRs_3.11|| 11</p>\n\n<p>yathā bāla-rāmāyaṇe prathama-dvitīyāṅkayoḥ kalpite mukha-sandhau svalpo rāmotsāho bījam ity ucyate |</p>\n\n<p>atha binduḥ-\nphale pradhāne bījasya prasaṅgoktaiḥ phalāntaraiḥ |\nvicchinne yad aviccheda-kāraṇaṃ bindur ucyate ||SRs_3.12|| 12\njala-bindur yathā siñcaṃs taru-mūlaṃ phalāya hi |\ntathaivāyam upakṣipto bindur ity abhidhīyate ||SRs_3.13|| 13</p>\n\n<p>yathā tatraiva [bāla-rāmāyaṇe] tṛtīya-caturthāṅkayoḥ kalpite pratimukha-sandhau nikṣipto rāvaṇa-virodha-mūlaṃ sītā-parigraho bindur ucyate |</p>\n\n<p>atha patākā--\nyat pradhānopakaraṇa-prasaṅgāt svārtham ṛcchati |\nsā syāt patākā sugrīva-makarandādi-vṛttavat ||SRs_3.14|| 14</p>\n\n<p>atha prakarī-\nyat kevalaṃ parārthasya sādhakaṃ ca pradeśa-bhāk |\nprakarī sā samuddiṣṭā nava-vṛndādi-vṛttavat ||SRs_3.15|| 15</p>\n\n<p>patākā-prakarī-vyapadeśo bhāva-prakāśikā-kāreṇoktaḥ, yathā-</p>\n\n<lg>\n<l>yathā patākā kasyāpi śobhākṛc cihna-rūpataḥ |</l>\n<l>svasyopanāyakādīnāṃ vṛttāntas tadvad ucyate ||SRs_3.16||</l>\n</lg>\n\n<p>śobhāyai vedikādīnāṃ yathā puṣpākṣatādayaḥ |\ntatha rtu-varṇanādis tu prasaṅge prakarī bhavet ||SRs_3.17|| iti (bhāva-prakāśe) |</p>\n\n<p>atha patākā-sthānakāni-\naṅgasya ca pradhānasya bhāvyavasthasya sūcakam |\nyad āgantuka-bhāvena patākā-sthānakaṃ hi tat ||SRs_3.18|| 16\netad dvidhā tulya-saṃvidhānaṃ tulya-viśeṣaṇam |\n<l>tatrādyaṃ tri-prakāraṃ syād dvitīyaṃ tv ekam eva hi |17</l>\nevaṃ caturvidhaṃ jñeyaṃ patākā-sthānakaṃ budhaiḥ ||SRs_3.19|| 18a</p>\n\n<p>tathā ca bharataḥ (19.31)-\nsahasaivārtha-sampattir guṇavaty upacārataḥ |\npatākā-sthānakam idaṃ prathamaṃ parikīrtitam ||SRs_3.20|| iti |</p>\n\n<p>yathā ratnāvalyām-\nvidūṣakaḥ- bhoḥ ! esā kkhu abarā debī bāsabadattā | (bhoḥ ! eṣā khalu aparā devī vāsavadattā |)</p>\n\n<p>rājā (saśaṅkaṃ ratnāvalī-hastaṃ visṛjati |)</p>\n\n<p>ity atra iyaṃ vāsavattety anenopacāra-prayogeṇa bhāvino vāsavadattā-kopasya sūcanāt sahasārtha-sampatti-rūpam idam ekaṃ patākā-sthānakam |</p>\n\n<p>tathā ca (19.32)-\nvacaḥ sātiśayaṃ śliṣṭaṃ kāvya-bandha-samāśrayam |\npatākā-sthānakam idaṃ dvitīyaṃ parikīrtitam ||SRs_3.21|| iti |</p>\n\n<p>yathā uttara-rāma-carite (1.38)-\n<lg>\n<l>iyaṃ gehe lakṣmīr iyam amṛta-vartir nayanayor</l>\n<l>asāv asyāḥ sparśo vapuṣi bahalaś candana-rasaḥ |</l>\n<l>ayaṃ kaṇṭhe bāhuḥ śiśira-masṛṇo mauktika-saraḥ</l>\n<l>kim asyā na preyo yadi param asahyas tu virahaḥ ||SRs_3.22||</l>\n</lg></p>\n\n<p>(praviśya) pratīhārī-deva upasthitaḥ |</p>\n\n<p>rāmaḥ-aye kaḥ ? ity atra bhaviṣyataḥ sītā-virahasya sūcanād idaṃ śliṣṭaṃ nāma dvitīyaṃ patākā-sthānakam |</p>\n\n<lg>\n<l>tathā ca (19.33)-</l>\n<l>arthopakṣepaṇaṃ yatra līnaṃ sa-vinayaṃ bhavet |</l>\n<l>śliṣṭa-pratyuttaropetaṃ tṛtīyam idam iṣyate ||SRs_3.23||</l>\n</lg>\n\n<p>yathā veṇī-saṃhāre (2.23), rājā-</p>\n\n<lg>\n<l>lolāṃśukasya pavanākulitāṃśukāntaṃ</l>\n<l>tvad-dṛṣṭi-hāri mama locana-bāndhavasya |</l>\n<l>adhyāsituṃ tava ciraṃ jaghana-sthalasya</l>\n<l>paryāptam eva karabhoru maoru-yugmam ||SRs_3.24||</l>\n</lg>\n\n<p>(praviśya sambhrāntaḥ) kañcukī-deva bhagnam | deva bhagnam !</p>\n\n<p>rājā-kena ?</p>\n\n<p>kañcukī-deva bhīmena |</p>\n\n<p>rājā-āḥ kiṃ pralapasi ?</p>\n\n<p>ity atra śliṣṭa-pratyuttareṇa kañcuki-vākyena bhāvino duryodhanoru-bhaṅgasya sūcanena śliṣṭottaraṃ nāma tṛtīyam idaṃ patākā-sthānakam |</p>\n\n<p>tathā ca (19.34) -\ndvy-artho vacana-vinyāsaḥ suśliṣṭaḥ kāvya-yojitaḥ |\nupanyāsa-suyuktaś ca tac caturtham udāhṛtam ||SRs_3.25|| iti |</p>\n\n<p>yathā-\n<lg>\n<l>uddāmotkalikāṃ vipāṇḍur arucaṃ prārabdha-jṛmbhāṃ kṣaṇād</l>\n<l>āyāsaṃ śvasanodgamair aviralair ātanvatīm ātmanaḥ |</l>\n<l>adyodyāna-latām imāṃ samadanāṃ nārīm ivānyāṃ dhruvaṃ</l>\n<l>paśyan kopa-vipāṭala-dyuti mukhaṃ devyāḥ kariṣyāmy aham ||SRs_3.26||</l>\n</lg></p>\n\n<p>(ratnāvalyāṃ 2.4)</p>\n\n<p>ity atra viśeṣaṇa-śleṣeṇa bhāvino ratnāvalī-sandarśanasya sūcanāt tulya-viśeṣaṇaṃ nāma caturthaṃ patākā-sthānakam idam |</p>\n\n<p>atha kāryam-\n<l>vastunas tu samastasya dharma-kāmārtha-lakṣaṇam | 18</l>\nphalaṃ kāryam iti śuddhaṃ miśraṃ vā kalpayet sudhīḥ ||SRs_3.27|| 19a</p>\n\n<p>śuddhaṃ, yathā mālatī-mādhave (10.23), kāmandakī-\n<lg>\n<l>yat prāg eva manorathair vṛtam abhūt kalyāṇam āyuṣmatos</l>\n<l>tat puṇyair mad-upakramaiś ca phalitaṃ kleśo' pi mac-chiṣyayoḥ |</l>\n<l>niṣṇātaś ca samāgamo' bhivihitas tvat-preyasaḥ kāntayā</l>\n<l>samprītau nṛpa-nandanau yad aparaṃ preyas tad apy ucyatām ||SRs_3.28||</l>\n</lg></p>\n\n<p>ity atra kāvyopasaṃhāra-ślokena tṛtīya-puruṣārthasyaiva phala-kathanāt śuddhaṃ kāryam idam |</p>\n\n<p>miśraṃ, yathā bāla-rāmāyaṇe (10.104)-</p>\n\n<lg>\n<l>rugṇaṃ cājagavaṃ na cātikupito bhargaḥ sura-grāmaṇīḥ</l>\n<l>setuś ca grathitaḥ prasanna-madhuro dṛṣṭaś ca vārāṃ nidhiḥ |</l>\n<l>paulastyaś carama-sthitaś ca bhagavān prītaḥ śrutīnāṃ kaviḥ</l>\n<l>prāptaṃ yānam idaṃ ca yācitavate dattaṃ kuberāya ca ||SRs_3.29||</l>\n</lg>\n\n<p>ity anenopasaṃhāra-ślokena miśrasya trivarga-phalasya kathanān miśram idam |</p>\n\n<l>pradhānam aṅgam iti ca tad vastu dvividhaṃ punaḥ | 19</l>\n<l>pradhānaṃ netṛ-caritaṃ pradhāna-phala-bandhi ca ||SRs_3.30||</l>\n\n<l>kāvye vyāpi pradhānaṃ tad yathā rāmādi-ceṣṭitam | 20</l>\n<l>nāyakārtha-kṛd-aṅgaṃ syān nāyaketara-ceṣṭitam ||SRs_3.31||</l>\n\n<l>nityaṃ patākā prakarī cāṅgaṃ bījādayaḥ kvacit | 21</l>\n<l>bījatvād bījam ādau syāt phalatvāt kāryam antataḥ ||SRs_3.32||</l>\n\n<l>tayoḥ sandhān a-hetutvān madhye binduṃ prakalpayet | 22</l>\n<l>yathāyogaṃ patākāyāḥ prakaryāś ca niyojanam ||SRs_3.33||</l>\n\n<p>atha kāryasya pañcāvasthāḥ-\n<l>kāryasya pañcadhāvasthā nāyakādi-kriyā-vaśāt | 23</l>\nārambha-yatna-prāpty-āśā-niyatāpti-phalāgamāḥ |\ntatra mukhya-phalodyoga-mātram ārambha iṣyate ||SRs_3.34|| 24</p>\n\n<p>yathā bāla-rāmāyaṇe mukha-sandhau rāmasya lokottarotkarṣa-prāptaye vyavasāya-mātram ārambhaḥ |</p>\n\n<p>atha yatnaḥ-\nyatnas tu tat-phala-prāptyām autsukyena tu vartanam ||SRs_3.35|| 25a</p>\n\n<p>yathā tatraiva pratimukha-sandhau tāṭaka-pātana-bhūta-pati-dhanur-dalanādiṣu rāmasya yatnaḥ |</p>\n\n<p>atha prāpty-āśā-\nprāpty-āśā tu mahārthasya siddhi-sadbhāva-bhāvanā[*17] ||SRs_3.36|| 25b\n[*17] siddha-sad-bhāvanā matā.</p>\n\n<p>yathā tatraiva garbha-sandhau mālavan māyā-prayoga-vana-pravāsa-sītāpaharaṇādibhir antaritāyāḥ rāmasya paramotkarṣa-prāpter dhanur-bhaṅgādi-sugrīva-sandhi-setu-bandhanādibhiḥ siddhi-sad-bhāva-bhāvanā-kathanāt prāpty-āśā |</p>\n\n<p>atha niyatāptiḥ-\nniyatāptir avighnena kārya-saṃsiddhi-niścayaḥ ||SRs_3.37|| 26a</p>\n\n<p>yathā tatraiva [bāla-rāmāyaṇe] vimarśa-sandhau nikhila-rakṣaḥ-kula-nibarhaṇād avighnena rāmasya phala-saṃsiddhi-niścayo niyatāptiḥ |</p>\n\n<p>atha phalāgamaḥ-\nsamagreṣṭa-phalāvāptir bhaved eva phalāgamaḥ ||SRs_3.38|| 26b</p>\n\n<p>yathā tatraiva [bāla-rāmāyaṇe] nirvahaṇa-sandhau rāmasya tātājñā-nirbahaṇa-vaira-praśamana-rājyopabhogair lokottara-trivarga-phalasyāvāptiḥ phalāgamaḥ |</p>\n\n<p>atha sandhiḥ-\nekaikasyās tv avasthāyāḥ prakṛtyā caikayaikayā |\nyogaḥ sandhir iti jñeyo nāṭya-vidyā-viśāradaiḥ ||SRs_3.39|| 27\npatākāyās tv avasthānaṃ kvacid asti na vā kvacit |\npatākā-virahe bījaṃ binduṃ vā kalpayet sudhīḥ ||SRs_3.40|| 28\nmukhya-prayojana-vaśāt kathāṅgānāṃ samanvaye |\navāntarārtha-sambandhaḥ sandhiḥ sandhāna-rūpataḥ ||SRs_3.41|| 29</p>\n\n<p>(tatra pañca-sandhayo bhavanti-)\nmukha-pratimukhe garbha-vimarśāv upasaṃhṛtiḥ |\npañcaite sandhayaḥ</p>\n\n<p>(mukha-sandhis tad-aṅgāni cettham-)\n  teṣu yatra bīja-samudbhavaḥ ||SRs_3.42|| 30\nnānā-vidhānām arthānāṃ rasānām api kāraṇam |\ntan mukhaṃ tatra cāṅgāni bījārambhānurodhataḥ ||SRs_3.43|| 31\nupakṣepaḥ parikaraḥ parinyāso vilobhanam |\n<l>yuktiḥ prāptiḥ samādhānaṃ vidhānaṃ paribhāvanā | 32</l>\nudbheda-bhedau karaṇam iti dvādaśa yojayet ||SRs_3.44|| 33a</p>\n\n<p>tatropakṣepaḥ-\nupakṣepas tu bījasya sūcanā kathyate budhaiḥ ||SRs_3.45|| 33b</p>\n\n<p>yathā bāla-rāmāyaṇe pratijñāta-paulastya-nāmani prathae' ṅke-</p>\n\n<p>(tataḥ praviśati viśvāmitra-śiṣyaḥ) śunaḥśepaḥ-prātaḥsavana eva yajamānaṃ draṣṭum icchāmiity upakramyaà rākṣasa-rakṣauṣadhaṃ rāmam ānetuṃ siddhāśramād ayodhyāṃ gatavatā tāta-viśvāmitreṇa yajñopanimantritasya parama-suhṛdaḥ śrotriya-kṣatriyasya sīradhvajasya sva-pratinidhiḥ preṣito' smi ity antena (1.23 padyāt pūrvam] rāvaṇādi-duṣṭa-rākṣasa-śikṣā-lakṣaṇa-rāmotsāhopabṛṃhaka-viśvāmitrārambha-rūpasya bījasya sūcanād upakṣepaḥ |</p>\n\n<p>atha parikaraḥ-\nparikriyā tu bījasya bahulīkaraṇaṃ matam ||SRs_3.46|| 34a</p>\n\n<p>yathā tatraiva [bāla-rāmāyaṇe] (praviśya tāpasa-cchamanā) rākṣasaḥ-</p>\n\n<p>sampreṣito mālyavatām aham adya\njñātuṃ pravṛttiṃ kuśikātmajasya |\npurīṃ nimīnāṃ mithilāṃ ca gantuṃ\ntāṃ cāpy ayodhyāṃ raghu-rājadhānīm ||SRs_3.47|| (1.23)</p>\n\n<p>kula-putraketi saprasāmad āśliṣṭo' smi ity upakramyaà sa hi naktaṃ-carāṇāṃ nisargāmitro viśvāmitro vrata-caryayā, vīra-vrata-caryayā samartho daśaratho' pi tathāvidha eva eva (1.25 padyād anantaraṃ] ity antena viśvāmitrārambhasya mālyavadādi-vitarka-gocaratvena bahulīkaraṇāt parikaraḥ |</p>\n\n<p>atha parinyāsaḥ-\nbīja-niṣpatti-kathanaṃ parinyāsa itīryate ||SRs_3.48|| 34b</p>\n\n<p>yathā tatraiva [bāla-rāmāyaṇe] rākṣasaḥ (puro' valokya)-kathaṃ tāpasaḥ | (pratyabhijñāya) tatrāpi viśvāmitra-dharma-putraḥ śunaḥśepaḥ ity upakramyaà sampraty eva rākṣasa-bhayāt satre dīkṣiṣyamāṇaḥ sa bhagavān goptāraṃ rāmabhadraṃ varītum ayodhyāṃ gataḥ | rākṣasaḥ (sa-trāsaṃ svagatam)-hanta katham etad api niṣpannam | (prakāśam) bhagavan mā kopīḥ ity ādinā (svagatam) kṛtaṃ yat kartavyam | samprati cāra-sañcārasyāyam avasaraḥ (1.27 padyād anantaram] ity antena viśvāmitrānubhāva-kathanāt sarākṣatrāsa-kathanāc ca bīja-niṣpatteḥ parinyāsaḥ |</p>\n\n<p>atha vilobhanam-\nnāyakādi-guṇānāṃ yad varṇanaṃ tad vilobhanam ||SRs_3.49|| 35a</p>\n\n<p>yathā tatraiva [bāla-rāmāyaṇe] rāvaṇaḥ-</p>\n\n<l>yasyāropaṇa-karmaṇāpi bahavo vīra-vrataṃ tyājitāḥ ||SRs_3.50||</l>\n\n<p>ity upakramya, rāvaṇaḥ (sapratyāśam)-</p>\n\n<p>nirmālyaṃ nayana-śriyaḥ kuvalayaṃ vaktrasya dāsaḥ śaśī\nkāntiḥ prāvaraṇaṃ tanor madhumuco yasyāś ca vācaḥ kila |\nviṃśatyā racitāñjaliḥ kara-puṭais tvāṃ yācate rāvaṇas\ntāṃ draṣṭuṃ janakātmajāṃ hṛdaya he netrāṇi mitrīkuru ||SRs_3.51|| (1.40)</p>\n\n<p>ity antena tad-guṇa-varṇanād vilobhanam |</p>\n\n<p>atha yuktiḥ-\nsamyak prayojanānāṃ hi nirṇayo yuktir iṣyate ||SRs_3.52|| 35b</p>\n\n<p>yathā tatraiva [bāla-rāmāyaṇe] paraśurāma-rāvaṇīya-nāmani dvitīyāṅke-</p>\n\n<p>(tataḥ praviśati) bhṛṅgiriṭiḥ (parikrāmann ātmānaṃ nirvarṇya)-aye nirūpatāpi kvacin mahate' bhuyadayāya ity upakramya, bhṛṅgiriṭiḥ-ām, nārada yathā samarthayase | tathā hi-</p>\n\n<p>ekaṃ kailāsam adriṃ kara-gatam akaroc cicchade krauñcam anyo\nlaṅkām ekaḥ kuberād ahṛta vasataye koṅkaṇānabdhito' nyaḥ |\nekaḥ śakrasya jetā samiti bhagavataḥ kārtikeyasya cānyas\ntat kāmaṃ karma-sāmyāt kim aparam anayor madhyagā vīra-lakṣmīḥ ||SRs_3.53|| (2.15)</p>\n\n<p>ity antena rāghava-pratināyakayor bhārgava-rāvaṇayoḥ karma-sāmya-nirṇaya-kathanād yuktiḥ |</p>\n\n<p>atha prāptiḥ-\nprājñaiḥ sukhasya samprāptiḥ prāptir ity abhidhīyate ||SRs_3.54|| 36a</p>\n\n<p>yathā tatraiva [bāla-rāmāyaṇe] nāradaḥ (saharṣaṃ hastam udyamya)-</p>\n\n<p>citraṃ netra-rasāyanaṃ tridaśatāsiddher mahā-maṅgalaṃ\nmokṣa-dvāram apāvṛtaṃ mama manaḥ-prahlādanā-bheṣajam |\nsākaṃ nāka-purandhirbhir nava-pati-prāpty-utsukābhiḥ surāḥ\nsarve paśyata rāma-rāvaṇa-raṇaṃ vakty eṣa vo nāradaḥ ||SRs_3.55|| (2.16)</p>\n\n<p>ity atra nāradasya yuddhāvalokana-harṣa-prāpteḥ prāptiḥ |</p>\n\n<p>atha samādhānaṃ-\nbījasya punar ādhānaṃ samādhānam ihocyate ||SRs_3.56|| 36b</p>\n\n<p>yathā tatraiva [bāla-rāmāyaṇe] bhṛṅgiriṭiḥ-yuddha-ruce mā nirbharaṃ saṃrambhasva | ity upakramya | ayodhyāṃ gatvā paraṃ rāma-rāvaṇīyaṃ yojayiṣyāmi (2.16 padyād anantaram] ity antena rāghavotsāha-bījasya nāradena punar ādhānāt samādhānam |</p>\n\n<p>atha vidhānaṃ-\nsukha-duḥkha-karaṃ yat tu tad vidhānaṃ budhā viduḥ ||SRs_3.57|| 37a</p>\n\n<p>yathā tatraiva [bāla-rāmāyaṇe] prathamāṅke, sītā (sa-sādhvasautsukyam)-ammo rakkhaso tti suṇia saccaṃ sajjhasa-kodahalāṇaṃ majjhe baṭṭāmi | (aṃho rākṣasa iti śrutvā satyaṃ sādhvasa-kautūhalayor antare varte |) ity upakramya sītā-tādasadānaṃdamissāṇaṃ antare ubabisissaṃ (tāta-śatānanda-miśrāṇām antare upavekṣyāmi) | (1.42 padyāt pūrvam] ity antena sītāyāḥ adṛṣṭa-pūrva-rākṣasa-darśanena sukha-duḥkha-vyatikarākhyānād vidhānam |</p>\n\n<p>atha paribhāvanā-\nślāghyaiś citta-camatkāro guṇādyaiḥ paribhāvanā ||SRs_3.58|| 37b</p>\n\n<p>yathā tatraiva [bāla-rāmāyaṇe], rāvaṇaḥ (sautsukyaṃ vilokya svagatam)-aho tribhuvanātiśāyi makaradhvaja-sañjīvanaṃ rāmaṇīyakam asyāḥ | tathā hi-</p>\n\n<p>indur lipta ivāñjanena jaḍitā dṛṣṭir mṛgīṇām iva\npramlānāruṇimeva vidrumalatā śyāmeva hema-prabhā |\npāruṣyaṃ kalayā ca kokila-vadhū-kaṇṭheṣv iva prastutaṃ\nsītāyāḥ purataś ca hanta śikhināṃ barhāḥ sagarhā iva ||SRs_3.59|| (1.42)</p>\n\n<p>ity upakramya, śatānandaḥ (apavarya)-aho laṅkādhipater apūrva-garva-garimā | yan mamāpi śatānandasya na niścinute cetaḥ | kiṃ bhaviṣyati (1.46 padyād anantaram] ity antena rāvaṇasya sītā-rāmaṇīyaka-darśanena śatānandasya rāvaṇotsāha-darśanena ca tayoś citta-camatkāra-kathanāt paribhāvanā |</p>\n\n<p>athodbhedaḥ-\nudghātanaṃ yad bījasya sa udbhedaḥ prakīrtitaḥ ||SRs_3.60|| 38a</p>\n\n<p>yathā tatraiva [bāla-rāmāyaṇe] dvitīyāṅke, rāvaṇaḥ-traiyāmbakaḥ paraśur eṣa nisarga-caṇḍa (2.36) ity ādi paṭhati | jāmadagnyaḥ-apakurvatāpi bhavatā param upakṛtam | yad eṣa smārito' smīty upakramya (2.44 padyāt pūrvam]-</p>\n\n<p>lokottaraṃ caritam arpayati pratiṣṭhāṃ\npuṃsāṃ kulaṃ na hi nimittam udāratāyāḥ |\nvātāpitāpana-muneḥ kalaśāt prasūtir\nlīlāyitaṃ punar amuṣya samudra-pānam ||SRs_3.61|| (2.51)</p>\n\n<p>ity antena gūḍha-śaṅkara-dhanur adhikṣepodghāṭanād vā lokottara-carita-sāmānya-varṇanena tirohita-rāmacandrotsāhodghāṭanād vā udbhedaḥ |</p>\n\n<p>atha bhedaḥ-\nbījasyottejanaṃ bhedo yad vā saṅghāta-bhedanam ||SRs_3.62|| 38b</p>\n\n<p>yathā tatraiva [bāla-rāmāyaṇe] rāvaṇaḥ (vilokya)-atha yācita-paraśunā paraśurāmeṇa kim abhihitam āsīt |</p>\n\n<p>māyāmayaḥ-trailokya-māṇikya rāmodantam ākarṇayatu svāmī |</p>\n\n<p>paulastyaḥ praṇayena yācata iti śrtuvā mano modate\ndeyo naiṣa hara-prasāda-paraśus tenādhikaṃ tāmyati |\ntad vācyaḥ sa daśānano mama girā dattā dvijebhyo mahī\ntubhyaṃ brūhi rasātala-tridivayor nirjitya kiṃ dīyatām ||SRs_3.63|| (2.20)</p>\n\n<p>rāvaṇaḥ-kadā nu khalu paraśurāmo rasātala-tridivayor jetā dātā ca saṃvṛttaḥ | rāvaṇaḥ punaḥ pratigrahītā ca | tatas tvayā kim asau pratyuktaḥ | ity upakramya</p>\n\n<p>māyāmayaḥ-deva prakṛti-roṣaṇo reṇukāputraḥ | tat tam evāgatam aham utprekṣe |</p>\n\n<p>rāvaṇaḥ-priyaṃ naḥ (2.24 padyāt pūrvam] ity antena pratināyaka-rūpa-bhārgava-rāvaṇayor uttejanād bhedaḥ |</p>\n\n<p>atha karaṇam-\nprastutārtha-samārambhaṃ karaṇaṃ paricakṣate ||SRs_3.64|| 39a</p>\n\n<p>yathā tatraiva [bāla-rāmāyaṇe] (2.25 padyād anantaram] ubhāv api cāpāropaṇaṃ nāṭayataḥ ity upakramya ā aṅka-parisamāpteḥ jāmadagnya-rāvaṇayoḥ prastuta-yuddhārambha-kathanāt karaṇam |</p>\n\n<p>atha pratimukha-sandhiḥ-\n<l>bīja-prakāśanaṃ yatra dṛśyādṛśyatayā bhavet | 39</l>\n<l>tat syāt pratimukhaṃ bindoḥ prayatnasyānurodhataḥ ||SRs_3.65||</l></p>\n\n<l>iha trayodaśāṅgāni prayojyāni manīṣibhiḥ | 40</l>\n<l>vilāsa-parisarpau ca vidhutaṃ śama-narmaṇī ||SRs_3.66||</l>\n\n<l>narma-dyutiḥ pragamanaṃ nirodhaḥ paryupāsanam | 41</l>\n<l>puṣpaṃ vajram upanyāso varṇa-saṅgrahanaṃ tathā ||SRs_3.67||</l>\n\n<p>tatra vilāsaḥ-\nvilāsaḥ saṅgamārthas tu vyāpāraḥ parikīrtitaḥ ||SRs_3.68|| 42</p>\n\n<p>yathā tatraiva [bāla-rāmāyaṇe] vilakṣa-laṅkeśvara-nāmani tṛtīyāṅke (3.21 padyāt pūrvam] rāmaḥ-aye iyam asau sā sītā, yasyāḥ svayaṃ vasumatī mātā yāga-bhūr janma-mandiraṃ indu-śekhara-kārmukāropaṇaṃ ca paṇaḥ | (sa-spṛhaṃ nirvarṇya) ity ārabhya, pratīhāraḥ-</p>\n\n<p>etenoccair vihasitam asau kākalī-garbha-kaṇṭho\nlaulyāc cakṣuḥ prahitam amunā sāṅga-bhaṅgaḥ sthito' yam |\nhārasyāgraṃ kalayati kareṇaiṣa harṣāc ca kiṃcit\nstraiṇaḥ puṃsāṃ nava-parigamaḥ kāmam unmāda-hetuḥ ||SRs_3.69|| (3.26)</p>\n\n<p>ity antena rāmādīnāṃ sītālambanābhilāṣa-kathanād vilāsaḥ |</p>\n\n<p>atha parisarpaḥ-\npūrva-dṛṣṭasya bījasya tv aṅka-cchedādinā tathā |\nnaṣṭasyānusmṛtiḥ śaśvat parisarpa iti smṛtaḥ ||SRs_3.70|| 43</p>\n\n<p>yathā tatraiva [bāla-rāmāyaṇe] pratīhāraḥ (svagatam)-katham ete kṣatriya-jana-samucite' pi cāpāropaṇa-karmaṇi nikhilāḥ kṣatriyāḥ vitatha-sāmarthyāḥ vartante | tad eṣa param anākalita-sāro vikartana-kula-kumāra āste | yad vā, kim anenāpi-</p>\n\n<p>yasya vajra-maṇer bhede bhidyante loha-sūcayaḥ |\nkarotu tatra kiṃ nāma nārī-nakha-viḍambanam ||SRs_3.71|| (3.66)</p>\n\n<p>(vicintya) bhavatu | tathāpi saṅkīrtayāmy enam | anākalita-sāro hi vīra-prakāṇḍa-sambhūtiḥ ity upakramya |</p>\n\n<p>hemaprabhā-saṃpaṇṇaṃ ca pia-sahīe pāṇi-ggahaṇam (3.79 padyād anantaram] (sampannaṃ ca priya-sakhyā pāṇi-grahaṇam) ity antena pūrvaṃ tāṭakādi-vadha-dṛṣṭasya paścān nikhila-kṣatriya-durāropa-dhūrjaṭi-cāpāropaṇa-prabhāva-varṇanād naṣṭasya rāmabhadrotsāhasya tad-dhanur-bhaṅga-kriyā-rūpeṇa smaraṇāt parisarpaḥ |</p>\n\n<p>atha vidhutam-\nnāyakāder īpsitānām arthānām anavāptitaḥ |\n<l>aratir yad bhaved tad dhi vidvadbhir vidhutaṃ matam | 44</l>\nathavānunayotkarṣaṃ vidhutaṃ syān nirākṛtiḥ ||SRs_3.72|| 45a\nyathā tatraiva [bāla-rāmāyaṇe] bhārgava-bhaṅga-nāmani caturthe' ṅke, śatānandaḥ-</p>\n\n<p>yasyāste jananī svayaṃ kṣitir ayaṃ yogīśvaras te pitā ||SRs_3.73|| (4.42)</p>\n\n<p>ity ārabhya, rāmaḥ (vicintya svagatam)-rudaty api kamanīyā jānakī-ity antena (4.47 padyād anantaraṃ] sītāyāḥ bandhu-viraha-janitārati-kathanād vidhutam | atha vā matāntareṇa tatraiva, rāmaḥ (samupasṛtya)-bhagavan bhārgava sadayaṃ prasīda ity ārabhya, jāmadagnyaḥ-nābhivādana-prasādyo reṇukā-sūnuḥ (4.58 padyāt pūrvam] ity atra rāmānunayasya bhārgaveṇāsvīkārād vidhūtam |</p>\n\n<p>atha śamaḥ-\narateḥ śamanaṃ taj-jñāḥ śamam āhur manīṣiṇaḥ ||SRs_3.74|| 45b</p>\n\n<p>yathā tatraiva [bāla-rāmāyaṇe] (4.57 padyāt pūrvaṃ) hemaprabhā-jujjai paphulla-kodūhala-ttaṇaṃ | parasurāma-daṃsaṇeṇa uṇa sasajjha-sattaṇaṃ bhagga-dhana-ddaṇḍa-caṇḍa-caritassa purado rāmacaṃdassa | (yujyate praphulla-kautūhalatvaṃ paraśurāma-daṃśanena punaḥ sa-sādhvasatvaṃ bhagna-dhanur-daṇḍa-caṇḍa-caritasya purato rāmacandrasya) ity atra rāmacandra-parākrama-kathanāt sītāyāḥ arati-śamanāt śamaḥ |</p>\n\n<p>atha narma-\nparihāsa-pradhānaṃ yad vacanaṃ narma tad viduḥ ||SRs_3.75|| 46</p>\n\n<p>yathā tatraiva [bāla-rāmāyaṇe] tṛtīye' ṅke, rāmaḥ (sakaṇṭha-rodham)-</p>\n\n<p>vācā kārmukam asya kauśika-pater āropaṇāyārpitaṃ\nmad-dor-daṇḍa-haṭhāñcanena tad idaṃ bhagnaṃ kṛta-nyak-kṛti |\nno jāne janakas tad atra bhagavān vrīḍā-vaśād uttaraṃ\nnikṣeptre nata-kandharo bhagavate rudrāya kiṃ dāsyati ||SRs_3.76|| (3.71)</p>\n\n<p>ity atra janakādhipāpalāpena hāsa-pradhānaṃ narma |</p>\n\n<p>atha narma-dyutiḥ-\nkopasyāpahnavārthaṃ yad dhāsyaṃ narma-dyutir matā ||SRs_3.77|| 46</p>\n\n<p>yathā tatraiva [bāla-rāmāyaṇe] caturthāṅke viśvāmitro jāmadagnyaṃ prati-</p>\n\n<p>rāmaḥ śiṣyo bhṛgubhava bhavān bhāgineyī-suto me\nvāme bāhāv uta tad-itare kāryataḥ ko viśeṣaḥ |\ndivyāstrāṇāṃ tava paśupater asya lābhas tu mattas\ntat tvāṃ yāce virama kalahād āryakarmārabhasva ||SRs_3.78|| (4.69)</p>\n\n<p>jāmadagnyaḥ (vihasya) : mātur mātula na kiṃcid antaraṃ bhavato bhavānīvallabhasya ca | (ity upakramya)</p>\n\n<p>rāmaḥ (vihasya) : jāmadagnya ! ekaḥ punar ayaṃ śastra-grahaṇādhikāro yad guruṣv api tiraskāraḥ (tatraiva kiñcit parastāt) ity antena bhārgava-rāghavayoḥ pūjya-viṣaya-krodhāpahnavārthaṃ hāsya-kathanān narma-dyutiḥ |</p>\n\n<p>atha pragamaṇam-\ntat tu pragamanaṃ yat syād uttarottara-bhāṣaṇam ||SRs_3.79|| 47a</p>\n\n<p>yathā tatraiva [bāla-rāmāyaṇe], rāmaḥ-</p>\n\n<p>kiṃ punar imāḥ sarvaṅkaṣā roṣa-vācaḥ |\nsarvatyāgī pariṇata-vayāḥ saptamaḥ padma-yoneḥ ||SRs_3.80|| (4.71)</p>\n\n<p>iti ślokānte jāmadagnyaḥ: tat kim ?</p>\n\n<p>rāmaḥ (sa-khedam) :\nyasyācāryakam indu-maulir akarot sa-brahmacārī ciraṃ\njāto yatra guhaś cakāra ca bhuvaṃ yad gīta-vīra-vratām |\ntat kodaṇḍa-rahasyam adya bhagavan draṣṭaiṣa rāmaḥ sa te\nhelojjṛmbhita-jṛmbhakeṇa dhanuṣā kṣatraṃ ca nālaṃ vayam ||SRs_3.81|| (4.72)</p>\n\n<p>jāmadagnyaḥ : sādhu re kṣatriya-ḍimbha, sādhu | ity antena bhārgava-rāghavayor ukti-pratyukti-kathanāt pragamanam |</p>\n\n<p>atha nirodhaḥ-\nyatra vyasanam āyāti nirodhaḥ sa nigadyate ||SRs_3.82|| 47b</p>\n\n<p>yathā tatraiva [bāla-rāmāyaṇe] jāmadagnyaḥ-</p>\n\n<p>pakva-karpūra-niṣpeṣam ayaṃ nirapiṣat trayam |\nmama vrīḍāṃ ca caṇḍīśa-cāpaṃ ca svaṃ ca jīvitam ||SRs_3.83|| (4.65)</p>\n\n<p>janakaḥ-kathaṃ sannyasta-śastrasyāpi punar astra-grahaṇa-kṣaṇo vartate ity upakramya,</p>\n\n<p>prahiṇu tad iha bāṇān vārdhakaṃ māṃ dunoti ||SRs_3.84|| (4.67)</p>\n\n<p>daśarathaḥ-bhoḥ sambandhin kṛtaṃ kārmuka-parigraha-vyasanena-ity antena janakasya bhārgava-nimittasya jarā-nimittasya vā vyasanasya kathanād nirodhaḥ |</p>\n\n<p>atha paryupāsanam-\nruṣṭasyānunayo yaḥ syāt paryupāsanam īritam ||SRs_3.85|| 48a</p>\n\n<p>yathā tatraiva [bāla-rāmāyaṇe] viśvāmitraḥ (jāmadagnyaṃ prati)-</p>\n\n<p>rāmaḥ śiṣyo bhṛgu-suta bhavān bhāgineyī-suto me ||SRs_3.86|| (4.69)</p>\n\n<p>ity atra śloke roṣāndhasya bhārgavasyānunayo viśvāmitreṇa kṛta iti paryupāsanam |</p>\n\n<p>atha puṣpam-\nsa-viśeṣābhidhānaṃ yat puṣpaṃ tad iti saṃjñitam ||SRs_3.87|| 48b</p>\n\n<p>yathā tatraiva [bāla-rāmāyaṇe] tṛtīyāṅke (praviśya) kohalaḥ-</p>\n\n<p>karpūra iva dagdho' pi śaktimān yo jane jane ||SRs_3.88|| [bā.rā. 3.11] ity upakramya,</p>\n\n<p>prakaṭita-rāmāmbhojaḥ kauśikavā sapadi lakṣmaṇānandī |\nsura-cāpa-namana-hetor ayam avatīrṇaḥ śarat-samayaḥ ||SRs_3.89|| [bā.rā. 3.16]</p>\n\n<p>ity ante rāmacandra-lakṣaṇārtha-viśeṣābhidhānāt puṣpam |</p>\n\n<p>atha vajram-\nvajraṃ tad iti vijñeyaṃ sākṣān niṣṭhura-bhāṣaṇam ||SRs_3.90|| 49a</p>\n\n<p>yathā tatraiva [bāla-rāmāyaṇe] caturthāṅke, jāmadagnyaḥ-nidarśita-lāghava rāghava tad ākarṇaya yat te karomi-</p>\n\n<p>truṭita-niviḍa-nāḍī-cakravāla-praṇālī-\nprasṛta-rudhira-dhārā-carcitoccaṇḍa-ruṇḍam |\nmaḍamaḍita-mṛḍānī-kānta-cāpasya bhaṅktuḥ\nparaśur amara-vandyaḥ khaṇḍayaty adya muṇḍam ||SRs_3.91|| [bā.rā. 4.61]</p>\n\n<p>ity upakramya, yaḥ preta-nāthasyātithyam anubhavitu-kāma ity antena vajra-niṣṭhura-bhāṣaṇād vajram |</p>\n\n<p>athopanyāsaḥ-\nyuktibhiḥ sahito yo' rthaḥ upanyāsaḥ sa iṣyate ||SRs_3.92|| 49b</p>\n\n<p>yathā tatraiva [bāla-rāmāyaṇe] mātaliḥ-ayaṃ hi pitṛ-bhakty-atiśayaḥ paraśurāmasya yad uta reṇukā-śiraś-chedaḥ [4.29 padyād anantaram] ity upakramya-</p>\n\n<p>yad vā te guravo' vicintya-caritās tebhyo' yam astv añjaliḥ ||SRs_3.93|| [bā.rā. 4.33]</p>\n\n<p>ity antena upapattibhiḥ pitur nideśa-karaṇād api mātṛ-vadha-karaṇasyaiva pratipādanād vā gurūṇām avicintya-caritatvopanyāsena sarvopapannatva-pratipādanād vā upanyāsaḥ |</p>\n\n<p>atha varṇa-saṃhāraḥ-\nsarva-varṇopagamanaṃ varṇa-saṃhāra ucyate ||SRs_3.94|| 50a\nyathā tatraiva [bāla-rāmāyaṇe] jāmadagnyaḥ (karṇaṃ dattvā ākāśe)-kiṃ brūtha ? kena na varṇitaṃ dāśaratheḥ śaṅkara-kārmukāropaṇam ? ko na vismitas tad-bhaṅgena ? (sākṣepam) (kena na varṇitam ity ādi paṭhati) śṛṇuta bhoḥ |</p>\n\n<p>yaḥ kartā hara-cāpa-daṇḍa-dalane yaś cānumantā nanu\ndraṣṭā yaś ca parīkṣitā ca ya iha stotā ca vaktā ca yaḥ ||SRs_3.95|| [bā.rā. 4.56]</p>\n\n<p>ity upakramya-\nrāmo rāma-mayaṃ svayaṃ guha-sahādhyāyī samanviṣyati ||SRs_3.96|| [bā.rā. 4.57]</p>\n\n<p>ity antena hara-cāpa-dalanasya niṣiddhayā kartṛtayā anumantṛtayā stotṛtayā ca rāghava-viśvāmitra-pīrādi-parāmarśena brāhmaṇa-kṣatriyādi-varṇānāṃ saṅgrahaṇād varṇa-saṃhāraḥ |</p>\n\n<p>atha garbha-sandhiḥ-\n<l>dṛṣṭādṛṣṭasya bījasya garbhas tv anveṣaṇaṃ muhuḥ | 50b</l>\n<l>atrāpy ācāpatākānurodhād aṅgāni kalpayet ||SRs_3.97||</l></p>\n\n<l>abhūtāharaṇaṃ mārgo rūpodāharaṇe kramaḥ | 51</l>\n<p>saṅgrahaś cānumānaṃ ca toṭakādhibale tathā |\nudvegaḥ sambhramāksepau dvādaśaiṣāṃ tu lakṣaṇam ||SRs_3.98|| 52</p>\n\n<p>tatrābhūtāharaṇam-\nabhūtāharaṇam tat syād vākyaṃ yat kapaṭāśrayam ||SRs_3.99|| 53a</p>\n\n<p>yayā tatraiva [bāla-rāmāyaṇe] unmatta-daśānana-nāmani pañcamāṅke mālyavān (hasitvā)-vṛddha-buddhir hi prathamaṃ paśyati caramaṃ kāryam | yan mayā dhūrjaṭi-dhanur-adhikṣepataḥ prabhṛti mati-cakṣuṣā dṛṣṭam eva yad uta daśakandharo' nusandhāsyati sītā-haraṇam |</p>\n\n<p>māyā-mayaḥ : tatas tataḥ ?</p>\n\n<p>mālyavān: tataś ca mayā mandodarī-pitur māyā-guror mayasya prathama-śiṣyo viśārada-nāmā yantra-kāraḥ sa-bahumānaṃ niyuktaḥ sītā-pratikṛti-karaṇāya | viracitā ca sā rāvaṇopacchandanārtham | abhihitaṃ ca-</p>\n\n<p>sūtra-dhāra-calad-dāru-gātreyaṃ yantra-jānakī |\nvaktrastha-śārikālāpa laṅkendraṃ vañcayiṣyati ||SRs_3.100|| [bā.rā. 5.5]</p>\n\n<l>ity upakramya, rāvaṇaḥ (punar nirūpya śārikādhiṣṭhita-vaktraṃ sītā-pratikṛti-yantraṃ): aho matimān māyāmayaḥ | chālito' si janaka-rāja-putryāḥ pratikṛti-samarpaṇena (5.20 padyād anantaram] ity antena mālyavat kapaṭa-vākya-saṃvidhānād abhūtāharaṇam |</l>\n\n<p>atha mārgaḥ-\nmārgas tattvārtha-kathanam ||SRs_3.101|| 53b</p>\n\n<p>yathā tatraiva [bāla-rāmāyaṇe] nirdoṣa-daśaratha-nāmani ṣaṣṭhāṅke māyā-mayaḥ-ārya kim api dviṣatām apy āvarjakam udātta-jana-caritam | paśya-</p>\n\n<p>krūra-kramā kim api rākṣasa-jātir ekā\ntatrāpi kārya-parateti mayi prakarṣaḥ |\nrāmeṇa tu pravasatā pitur ājñayaiva\nbāṣpāmbhasām aham apīha kṛto rasajñaḥ ||SRs_3.102|| [bā.rā. 6.9]</p>\n\n<p>ity upakramya, māyāmayaḥ-tataś ca vāmadeva-prabhṛtibhir mantribhir yathā-vṛttam abhidhāya sapādopagrahaṃ nivārito' pi tad idam abhidhāya prasthitaḥ-</p>\n\n<p>mayā mūrdhni prahve pitur iti dhṛtaṃ śāsanam idaṃ\nsa yakṣo rakṣo vā bhavatu bhagavān vā raghupatiḥ |\nnivartiṣye so' haṃ bharata-kṛta-rakṣāṃ raghupurīṃ\nsamāḥ samyaṅ nītvā vana-bhuvi catasraś ca daśa ca ||SRs_3.103|| [bā.rā. 6.11]</p>\n\n<p>ity antena rāma-pravāsa-viṣayasya māyamaya-duḥkhasya satyasyaiva vyaktatvād vā māyāmayādeḥ kapaṭatva-jñāne' pi rāmacandreṇa satyatayāṅgīkārād vā mārgaḥ |</p>\n\n<p>atha rūpam-\nrūpaṃ sandeha-kṛd vacaḥ ||SRs_3.104|| 53b</p>\n\n<p>yathā tatraiva [bāla-rāmāyaṇe] ṣaṣṭhāṅke kaikeyī (sodvegam)-paṇamāmi bhaavadiṃ saraūṃ jā pubbaṃ dīsamāṇā ṇayaṇa-pīūsa-gaṇḍūsa-kabalaṃ kareṃti asi | sā saṃpadaṃ hālāhala-kabaḍa-paḍirūbā paḍihāadi | kiṃ puṇa me aojjhā-daṃsaṇe bi akāraṇa-pajjāulaṃ hiaaṃ | [praṇamāmi bhagavatīṃ sarayūṃ yā pūrvaṃ dṛśyamānā nayaṇa-pīyūṣa-gaṇḍūṣa-kavalaṃ kurvatī āsīt, sā samprataṃ hālāhala-kavala-pratirūpā pratibhāti | kiṃ punar me ayodhyā-darśane' pi akāraṇa-paryākulaṃ hṛdayam |]</p>\n\n<p>ity upakramya, daśarathaḥ (akarṇitakena)-</p>\n\n<p>etac chrānta-vicitra-catvara-pathaṃ viśrānta-vaitālika-\nślāghā-ślokam aguñji-mañju-murajaṃ vidhvasta-gīta-dhvani |\nvyāvṛttādhyayanaṃ nivṛtta-sukavi-krīḍā-samasyaṃ namad-\nvidvadvad vāda-kathaṃ kathaṃ puram idaṃ mauna-vrate vartate ||SRs_3.105|| [bā.rā. 6.12]</p>\n\n<p>ity antena kaikeyī-daśarathayor ayodhyā-viṣaya-viṣāda-vitarka-vinyāsād rūpam |</p>\n\n<p>athodāharaṇam-\nsotkarṣa-vacanaṃ yat tu tad udāharaṇaṃ matam ||SRs_3.106|| 54a</p>\n\n<p>yathā tatraiva [bāla-rāmāyaṇe] asama-parākrama-nāmani saptamāṅke vibhīṣaṇaḥ-sakhe sugrīva ! atiśaśāṅka-śekharam idam āceṣṭitaṃ rāmadevasya yad anena-</p>\n\n<p>nirvāṇaṃ jala-pāna-pīḍana-balair yasmin yugāntānalair\nyasyābhāti kukūla-murmura-mṛduḥ kroḍe śikhī bāḍavaḥ |\ntasyāpy asya kṛśānu-saṅkrama-kṛta-jyotiḥ-śikhaṇḍaiḥ śarair\ndattaś caṇḍa-davāgni-ambara-vidhir devasya vārāṃ-nidheḥ ||SRs_3.107|| (7.32)</p>\n\n<l>ity upakramya, samudraḥ-tarhi bāla-nārāyaṇaṃ rāmam evopasarpāmaḥ | na hi rākāmṛgāṅkam antareṇa candra-maṇer ānanda-jala-niṣyandaḥ (7.36 padyād pūrvam] ity antena samudra-kṣobhaka-rāmacandrotsāhotkarṣa-kathanād udāharaṇam |</l>\n\n<p>atha kramaḥ-\nbhāva-jñānaṃ kramo yad vā cintyamānārtha-saṅgatiḥ ||SRs_3.108|| 54b</p>\n\n<p>yathā tatraiva [bāla-rāmāyaṇe] ṣaṣṭhāṅke [6.4 padyād anantaram] mālyavān (smṛti-nāṭikena)-na jāne kiṃ hi vṛttaṃ kaikeyī-daśarathayoḥ |</p>\n\n<p>(upasarpitakena) māyamayaḥ-jayatv āryaḥ |</p>\n\n<p>śūrpaṇakhā-jedu jedu kaṇiṭṭhamādām aho | [jayatu jayatu kaniṣṭha-mātāmahaḥ |]</p>\n\n<p>mālyavān-atha kiṃ vṛttaṃ tatra ?</p>\n\n<p>māyamayaḥ-yathādiṣṭam āryeṇa | ity upakramya |</p>\n\n<p>mālyavān (saharṣam)-tarhi vistarataḥ kathyatām |</p>\n\n<p>ity antena mālyavac cintā-samakālam eva śūrpaṇakhā-māyāmayayor upagamanād vā mālyavato vilambāsahābhiprāya-parijñānavatā māyāmayena niṣpannasya kāryasya saṅkṣepa-kathanād vā kramaḥ |</p>\n\n<p>atha saṅgrahaḥ-\nsaṅgrahaḥ sāmadānārtha-saṃyogaḥ parikīrtitaḥ ||SRs_3.109|| 55a</p>\n\n<p>yathā tatraiva [bāla-rāmāyaṇe] saptamāṅke, samudraḥ (sābhyarthanam)-</p>\n\n<p>indur lakṣmīr amṛta-madire kaustubhaḥ pārijātaḥ\nsvar-mātaṅgaḥ sura-yuvatayo deva dhanvantariś ca |\nmanthāmreḍaiḥ smarasi tad idaṃ pūrvam eva tvayātta\nsampraty abdhiḥ śṛṇu jala-dhanas tvāṃ prapannaḥ praśādhi ||SRs_3.110|| [bā.rā. 7.36]</p>\n\n<p>rāmaḥ (sagauravam)-bhagavan ratnākara ! namas te | ity upakramya,</p>\n\n<p>samudraḥ-yathā saptamo vaikuṇṭhāvatāraḥ [7.44 padyāt pūrvam] ity antena samudra-rāmacandrayoḥ paraspara-priya-vacana-saṅgrahaṇāt saṅgrahaḥ |</p>\n\n<p>atha anumānam-\narthasyābhyūhanaṃ liṅgād anumānaṃ pracakṣate ||SRs_3.111|| 55b</p>\n\n<p>yathā tatraiva [bāla-rāmāyaṇe, 7.21 padyāt pūrvam] pratīhārī (samantād avalokya)-katham ayam anyādṛśa iva lakṣyate' mburāśiḥ |</p>\n\n<p>vandī (yathopalakṣita-mārgeṇa sa-camatkāraṃ puro' valokya)-paśya | vilīyamāna-jala-mānuṣa-mithunam atyartha-kadarthyamāna-śaṅkhinī-yūtham ity upakramya,</p>\n\n<p>pratīhārī-\nāṃ jñātaṃ dhāmni vārāṃ raghupatir\nviśikhāḥ prajvalantaḥ patanti ||SRs_3.112|| [bā.rā. 7.30]</p>\n\n<p>ity antena samudra-kṣobha-liṅgānumita-rāmotsāhārtha-kathanād anumānam |</p>\n\n<p>atha toṭakam-\nsaṃrambhaṃ tu vacanaṃ saṅgirante hi toṭakam ||SRs_3.113|| 56a</p>\n\n<p>yathā tatraiva [bāla-rāmāyaṇe] hanumān-yathādiśati svāmī | (sarvato' valokya)-</p>\n\n<p>dṛpyad-vikrama-kelayaḥ kapi-bhaṭāḥ śṛṇvantu sugrīvajām\nājñāṃ mauli-niveśitāñjali-puṭāḥ sator iha vyūhane |\ndor-daṇḍa-dvaya-tāḍana-ślatha-dharā-bandhoddhṛtān bhūdharān\nānetuṃ sakalāḥ prayāta kakubhaḥ kiṃ nāma vo duṣkaram ||SRs_3.114|| [bā.rā. 7.46]</p>\n\n<p>ity upakramyāṅka-parisamāpteḥ kapi-rākṣasādi-saṃrambha-kathanāt toṭakam |</p>\n\n<p>atha adhibalam-\nbudhair adhibalaṃ proktaṃ kapaṭenātivañcanam ||SRs_3.115|| 56b</p>\n\n<p>yathā tatraiva [bāla-rāmāyaṇe] ṣaṣṭhāṅke [6.5 padyāt pūrvam] māyāmayaḥ-athaikadā dayita-sneha-mayyā kaikeyyā samam asurānīka-vijayāya pūrita-suhṛn-manorathe daśarathe tgirviṣṭapa-tilaka-bhūtaṃ puruhūtaṃ prabhāvavati samupasthitavati tad-rūpa-dhāriṇau kuvalayābhirāmaṃ rāmaṃ saparicchadaṃ chalayituṃ ayodhyāṃ śūrpaṇakhā ahaṃ ca prāptavantau | ity upakramya,</p>\n\n<p>mālyavān-kim asādhyaṃ vaidagdhyasya [6.5 padyād anantaraṃ] ity antena māyāmaya-śūrpaṇakhābhyāṃ kapaṭa-veṣa-dhāraṇena rāma-vāmadeva-vañcanād adhibalam |</p>\n\n<p>atha udvegaḥ-\nśatru-vairādi-sambhūtaṃ bhayam udvega ucyate ||SRs_3.116|| 57a</p>\n\n<p>yathā tatraiva [6.56 padyāt pūrvam] (tataḥ praviśati gaganārdhāvataraṇa-nāṭitakena ratna-śikhaṇḍaḥ)-svasti mahārāja-daśarathāya |</p>\n\n<p>daśarathaḥ-api kuśalaṃ vayasyasya jaṭāyoḥ |</p>\n\n<p>ratnaśikhaṇḍaḥ-priya-suhṛd-upayogena | na punaḥ śarīreṇa |</p>\n\n<p>daśarathaḥ-bhadra samupaviśya kathyatām | vyākulo' smi ity upakramya,</p>\n\n<p>kosalyā-hā debba tue kida-viḍaṃbaṃ samatthiaṃ baṇa-gadaṃ rāhava-kuṭuṃbaṃ | [hā deva tvayā kṛta-viḍambaṃ samarthitaṃ vana-gataṃ rāghava-kuṭumbam | ]</p>\n\n<p>sumitrā-ṇa kebalaṃ baṇa-gadaṃ | bhubaṇa-gadaṃ bi | [na kevalaṃ vana-gataṃ | bhuvana-gatam api |] (6.70 padyād anantaraṃ] ity antena mātṛ-gata-bhīter upanyāsād udvegaḥ |</p>\n\n<p>atha sambhramaḥ-\nśatru-vyāghrādi-sambhūtau śaṅkātrāsau ca sambhramaḥ ||SRs_3.117|| 57b</p>\n\n<p>yathā tatraiva [bāla-rāmāyaṇe] vāmadevaḥ (sāsraṃ svagatam)-</p>\n\n<p>he mad-vāṇi nijāṃ vimuñca vasati drāg dehi yātrāṃ bahiḥ\n(rājānaṃ prati prakāśam)\ndeva stambhaya cetanāṃ śravaṇayor abhyeti śuṣkāśaniḥ |\n(dampatī śaṅkāṃ nāṭayataḥ) vāmadevaḥ-\ntvad-rūpād vipināya cīvaradharo dhanvī jaṭī śāsanaṃ\nrāmaḥ prāpya gataḥ kutaścana vanaṃ saumitri-sītā-sakhaḥ ||SRs_3.118|| [bā.rā. 6.13]</p>\n\n<p>ubhau mūrcchataḥ | vāmadevaḥ-deva samāśvasihi |</p>\n\n<p>daśarathaḥ (samāśvāsya)-kena punaḥ kāraṇena ity upakramya,</p>\n\n<l>daśarathaḥ-vatsa rāmabhadra manye mamaiva malayācala-nivāsinaḥ priya-vayasyasya jaṭāyor api śoka-śaṅkur ayaṃ sarvaṅkaṣo bhaviṣyati | [6.55 padyād anantaram] ity antena kausalyā-daśarathādīnāṃ rakṣas-tarakṣu-haryakṣa-prabhṛti-sañcaraṇa-dāruṇāraṇyādiṣu rāma-pravāsa-viṣaya-śaṅkā-trāsānuvṛtti-kathanāt sambhramaḥ |</l>\n\n<p>atha ākṣepaḥ-\ngarbha-bīja-samākṣepam ākṣepaṃ paricakṣate ||SRs_3.119|| 58a</p>\n\n<p>yathā tatraiva [bāla-rāmāyaṇe] pañcamāṅke [5.74 padyād anantaraṃ] (praviśya apaṭīkṣepeṇa chinna-nāmā kṛtāvaguṇṭhanā) śūrpaṇakhā (sākrandaṃ pādayor nipatya)-ajja ekka-mādua pekkha takkhaa-cūḍāmaṇī uppāḍido | baḍavāṇala-jālā-kalāpaaṃ ghuṃtalidaṃ | dasakaṇṭha-kaniṭṭha-bahiṇie accāhidaṃ | [ārya eka-mātṛka prekṣasva takṣaka-cūḍāmaṇir utpāṭitaḥ | baḍavānala-jvālā-kalāpakaṃ cūrṇitam | daśakaṇṭha-kaniṣṭha-bhaginyā atyāhitam |] ity upakramya,</p>\n\n<p>rāvaṇaḥ (prakāśam)-tataḥ kiṃ tasyāḥ ?</p>\n\n<p>śūrpaṇakhā-sāpi laṃkessarassa samucidatti abaharaṃtī tehiṃ kābālia-bbada-joggā kidaṃhi | [sāpi laṅkeśvarasya samuciteti vyavaharantī taiḥ kāpālika-vrata-yogyā kṛtāsmi |]</p>\n\n<p>ity antena aṅkānta-gata-bhāgena sakala-devatā-tejas tiraskaraṇa-rāvaṇātiśaya-varṇanā-garbhīkṛtasya rāmotsāhasya śūrpaṇakhā-karṇa-nāsā-nikṛntana-rūpeṇa samudbhedād ākṣepaḥ |</p>\n\n<p>atha vimarśa-sandhiḥ-\n<l>yatra pralobhana-krodha-vyasanādyair vimṛśyate | 58b</l>\n<l>bījārtho garbha-nirbhinnaḥ sa vimarśa itīryate ||SRs_3.120||</l></p>\n\n<l>prakarī-niyatāptyānuguṇyād atrāṅga-kalpanam | 59</l>\n<l>apavādo' tha sampheṭo vidrava-drava-śaktayaḥ ||SRs_3.121||</l>\n\n<l>dyuti-prasaṅgau chalana-vyavasāyau nirodhanam | 60</l>\n<l>prarocanā vicalanam ādānaṃ syus trayodaśa ||SRs_3.122||</l>\n\n<p>atha apavādaḥ-\ntatrāpavādo doṣāṇāṃ prakhyāpanam itīryate ||SRs_3.123|| 61</p>\n\n<p>yathā tatraiva [bāla-rāmāyaṇe] aṣṭamāṅke vīra-vilāsa-nāmani [ādau] (tataḥ praviśato rākṣasau) ekaḥ-sakhe durmukha kim api mahān sattva-bhraṃśo daśakaṇṭhasya yat kumāra-siṃhanāda-vadham apy ākarṇya na śokaṃ kṛto nāpy amarṣaḥ | ity upakramya,</p>\n\n<p>trijaṭā-kahaṃ deveṇa diṇṇo lajjā-deīe jalāṃjalī | [kathaṃ devena datto lajjā-devyai jalāñjaliḥ |] [8.10 padyād anantaram] ity antena rāvaṇa-gata-durbuddhi-doṣa-prakhyāpanād apavādaḥ |</p>\n\n<p>atha sampheṭaḥ-\ndoṣa-saṅgrathitaṃ vākyaṃ sampheṭaṃ sampracakṣate ||SRs_3.124|| 62a</p>\n\n<p>yathā tatraiva, sumukhaḥ (janāntikam)-sakhe durmukha ! kim api śauryātireko rāmānujasya yad amunā nikumbhilāṃ prasthitasya kumāra-meghanādasya sandiṣṭam, yad uta-\nyāvan naiva nikumbhilāya-janataḥ siddhe havir lehini\nprāpta-syandana-bāṇa-cāpa-kavacaḥ svaṃ manyase durjayam |\nvaidehī-viraha-vyathā-vidhurite' py ārye vidhāya krudho\nvandhyās tāvad ayaṃ sa śakra-vijayiṃs tvāṃ lakṣmaṇo jeṣyati ||SRs_3.125|| [bā.rā. 8.15]</p>\n\n<p>ity upakramya, nepathye-</p>\n\n<p>sītā-priyaṃ ca daliteśvara-kārmukaṃ ca\nbāli-druhaṃ ca racitāmbudhi-bandhanaṃ ca |\nrakṣohaṇaṃ ca vijigīṣu-vibhīṣaṇaṃ ca\nrāmaṃ nihatya caraṇau tava vanditāhe ||SRs_3.126|| [bā.rā. 8.47]</p>\n\n<p>ity antena, lakṣmaṇendrajit-kumbhakarṇānāṃ roṣa-vākya-grahaṇāt sampheṭaḥ |</p>\n\n<p>atha vidravaḥ-\nvirodha-vadha-dāhādir vidravaḥ parikīrtitaḥ ||SRs_3.127|| 62b</p>\n\n<p>yathā tatraiva (8.48 padyād anantaraṃ] sumukhaḥ-deva padātilavaḥ sumukhas tu manyate lakṣmaṇa-didhakṣayā kumāra-meghanādena pāvakīyaḥ śaraḥ saṃhita iti upakramya,</p>\n\n<p>(dakṣiṇataḥ) sumukhaḥ-ayam aparaḥ kṣate kṣārāvasekaḥ |</p>\n\n<p>ākarṇākṛṣṭa-cāponmukha-viśikha-śikhā-śekharaḥ śūla-pāṇir\nbibhrāṇo bhairavatvaṃ bahula-kalakalārāva-raudrāṭṭa-hāsaḥ |\ndhyātaḥ saumitri-ṇātha prasarad-urutarottāla-vetāla-mālas\ntad-vaktrād utpatadbhiḥ samajani śikhibhir bhasmasād indrajic ca ||SRs_3.128|| [8.85]</p>\n\n<p>(rāvaṇo mūrcchati sarve yathocitam upacaranti |) rāvaṇaḥ (mūrcchā-viccheda-nāṭitakena) ity antena kapisenāvikṣobha-sugrīva-nirodha-kumbhakarṇa-vadhendrajid-bhasmīkaraṇa-rāvaṇa-mūrcchādi-saṅkathanād vidravaḥ |</p>\n\n<p>atha dravaḥ-\nguru-vyatikramaṃ prāha dravaṃ tu bharato muniḥ ||SRs_3.129|| 63a</p>\n\n<p>yathā tatraiva, karaṅkaḥ-</p>\n\n<p>dhik śauṇḍīrya-madoddhataṃ bhuja-vanaṃ dhik candrahāsaṃ ca te\ndhig vaktrāṇi nikṛtta-kaṇṭha-valaya-prītendu-maulīni ca |\nnidrā-lāvatighasmare pratidinaṃ svāpān mahā-medure\npratyāśā cira-vismṛtāyudha-vidhau yat kumbhakarṇe sthitā ||SRs_3.130|| [bā.rā. 8.74]</p>\n\n<p>ity atra svāminor daśakaṇṭha-kumbhakarṇayor anujīvinā rākṣasena nindā-karaṇād dravaḥ |</p>\n\n<p>atha śaktiḥ-\nutpannasya virodhasya śamanaṃ śaktir iṣyate ||SRs_3.131|| 63</p>\n\n<p>yathā tatraiva rāvaṇa-vadha-nāmani navamāṅke [9.49 padyād pūrvam], purandaraḥ-yat kulācala-sandoha-dahana-karmaṇi bhagavān kālāgnirudraḥ ity upakramya,</p>\n\n<p>nepathye-\nbāṇair lāñchita-ketu-yaṣṭi-śikharo mūrcchā-namat-sārathir\nmāsāsvādana-lubdha-gṛdhra-vihaga-śreṇībhir āsevitaḥ |\nrakṣo-nātha-mahā-kabandha-patana-kṣuṇṇākṣa-daṇḍo hayair\nheṣitvā smṛta-mandurāsthiti-hṛtair laṅkāṃ ratho nīyata ||SRs_3.132|| [bā.rā. 9.56]</p>\n\n<p>ity antena niravaśeṣa-pratināyaka-bhūta-rāvaṇa-kaṇṭhotsādana-kathanena virodha-śamanāt śaktiḥ |</p>\n\n<p>atha dyutiḥ-\ndyutir nāma samuddiṣṭā tarjanodvejane budhaiḥ ||SRs_3.133|| 64a</p>\n\n<p>yathā tatraiva aṣṭamāṅke, rāvaṇaḥ (ūrdhvam avalokya)-kim ayam atisatvaraḥ sura-samājaḥ ? śaṅke katipaya-yātudhāna-vadhān tāpasaṃ prati prīyate | (sa-krodha-tarjanam)</p>\n\n<p>harṣotkarṣaḥ kim ayam amarāḥ kṣudra-rakṣo-vadhād vas\ntan me doṣṇāṃ vijita-jagatāṃ vikramaṃ vistṛtāḥ stha |\nkiṃ cādyaiva priya-raṇa-raso bodhyate kumbhakarṇas\ntūrṇaṃ jetā sa ca diviṣadāṃ bodhyate meghanādaḥ ||SRs_3.134|| [bā.rā. 8.12]</p>\n\n<p>ity upakramya, nepathye-biraeha keli-ākaḍḍhaṇa-pāḍaṇijjaṃ goura-duvāraṃ, boḍheha bibiha-ppaharaṇa-saṇṇāha-daha-sahassāi | (vracayata kelikākarṣaṇa-pātanīyaṃ gopura-dvāram | vahata vividha-praharaṇa-saṃnāha-daśa-sahasrāṇi |) ity antena devatā-tarjana-laṅkā-pura-janodvejana-kathanād dyutiḥ |</p>\n\n<p>atha prasaṅgaḥ-\n<l>prastutārthasya kathanaṃ prasaṅgaḥ parikīrtitaḥ | 64b</l>\n<l>prasaṅgaṃ kathayanty anye gurūṇāṃ parikīrtanam ||SRs_3.135||</l></p>\n\n<p>yathā tatraiva navamāṅke [ādau] (praviśya) yama-puruṣaḥ-tatra-bhavato lulāya-lakṣaṇaḥ sakala-prāṇibhṛtāṃ vihita-nāśasya kīnāśasya kim api viśvātiśāyinī prabhaviṣṇutā ity upakramya,</p>\n\n<l>daśarathaḥ-bhagavan gīrvāṇa-nātha sa-prasādam ito nidhīyantāṃ dṛṣṭayaḥ | [9.18 padyāt pūrvam] ity antena yama-purandarādi-pūjya-saṅkīrtanād vā prastuta-rākṣasa-vadha-rūpasyārthasya prapañcanād vā prasaṅgaḥ |</l>\n\n<p>atha chalanam[*18]-\navamānādi-karaṇaṃ kāryārthe chalanaṃ viduḥ ||SRs_3.136|| 65\n[*18] nātya-śāstre atra chādana iti saṃjñā prāpyate |</p>\n\n<p>yathā tatraiva [bāla-rāmāyaṇe] cāraṇaḥ (karṇaṃ dattvā ākāśe)-kim āha rāmabhadraḥ | re re rākṣasa-putra-\nyad gaurī-caraṇābjayoḥ prathamatas tyakta-praṇāma-kriyaṃ\npremārdreṇa sa-vibhrameṇa ca purā yenekṣitā jānakī |\nlūnaṃ te tad idaṃca rākṣasa-śiro jātaṃ ca śāntaṃ manaḥ\nśeṣa-ccheda-vidhis tu samprati paraṃ svar-vandin-mokṣāya me ||SRs_3.137|| [bā.rā. 9.10]</p>\n\n<p>kim āha rāvaṇaḥ ? re re kṣatriyā-putra sulabha-vibhrama-carma-cakṣur asi ity upakramya,</p>\n\n<l>rāmaḥ-tad ittham abhidhānam apavitraṃ te vaktram | ito nirviśatu vadha-śuddhim [9.46 padyād anantaram] ity antena rāma-rāvaṇābhyāṃ parasparāvamānana-karaṇāt chalanam |</l>\n\n<p>atha vyavasāyaḥ-\nvyavasāyaḥ sva-sāmarthya-prakhyāpanam itīryate ||SRs_3.138|| 66a</p>\n\n<p>yathā tatraiva [bāla-rāmāyaṇe]-</p>\n\n<p>bho laṅkeśvara dīyatāṃ janakajā rāmaḥ svayaṃ yācate\nko' yaṃ te mati-vibhramaḥ smara nayaṃ nādyāpi kiṃcid gatam |\nnaivaṃ cet khara-dūṣaṇa-triśirasāṃ kaṇṭhāsṛjā paṅkilaḥ\npatrī naiṣa sahiṣyate mama dhanur jyā-bandha-bandhūkṛtaḥ ||SRs_3.139|| [bā.rā. 9.19]</p>\n\n<p>ity upakramya-kim āha rāvaṇaḥ ? re re mānuṣī-putra ! ayam asau akṣatriyo rāvaṇaḥ | kṣatriyo rāmaḥ | tad atra dṛśyatām | kataro vineyaḥ | kataro vinetā iti | kim āha rāmabhadraḥ ? haṃho amānuṣī-putra ! kṣatriyo rāmaḥ | ayam asau akṣatriyo rāvaṇaḥ | tad atra dṛśyatāṃ kataro vineyaḥ, kataro vinetā [9.26 padyād anantaraṃ] ity antena rāma-rāvaṇābhyāṃ sva-sāmarthya-prakhyāpanād vyavasāyaḥ |</p>\n\n<p>atha virodhanam-\nvirodhanaṃ nirodhoktiḥ saṃrabdhānāṃ parasparam ||SRs_3.140|| 66\nyathā tatraiva [bāla-rāmāyaṇe tasminn eva sthāne] cāraṇaḥ-katham amarṣitābhyāṃ rāma-rāvaṇābhyāṃ pratyupakrāntam iṣu-varṣādvaitam ity upakramya, cāraṇaḥ-nanv ayam oṃkāro rāvaṇa-śiro-maṇḍala-cchedana-vidyāyāḥ [9.39 padyād anantaram] ity antena saṃrabdhayo rāma-rāvaṇayoḥ divyāstra-prayoga-rūpa-paraspara-saṃrodha-karaṇād virodhanam |</p>\n\n<p>atha prarocanā-\nsiddhavad bhāvino' rthasya sūcanā syāt prarocanā ||SRs_3.141|| 67a</p>\n\n<p>yathā tatraiva aṣṭamāṅke [8.16 padyād anantaram], karaṅkaḥ (janāntikam)-sakhe kañkāla devaḥ kumbhakarṇaṃ prabodhayati | na punar ātmānam | kiṃ ca prayatnena bodhito' py asau rāmeṇa punaḥ śāyitavya eva |</p>\n\n<p>kaṅkālaḥ-maṇṇe bibhīsaṇaṃ bajjia sabbassa bi esā gaī | [manye vibhīṣaṇaṃ varjayitvā sarvasyāpy eṣā gatiḥ |]</p>\n\n<p>karaṅkaḥ-tathaiva | ity atra bhaviṣyataḥ kumbhakarṇādi-rākṣasa-nāśasya kaṅkāla-karaṅkābhyāṃ siddhavat niścitya sūcanāt prarocanā |</p>\n\n<p>atha vicalanam-\nātma-ślāghā vicalanam ||SRs_3.142|| 67c</p>\n\n<p>yathā tatraiva, karaṅkaḥ-kim āha kumbhakarṇaḥ-</p>\n\n<p>āstāṃ dhanuḥ kim asinā parato bhusuṇḍī-\ncakrair alaṃ bhavatu paṭṭiśam udgarādyaiḥ |\ndhāvat-plavaṅga-pṛtanā-kabala-krameṇa\nyāsyāmy ahaṃ suhitatāṃ ca ripu-kṣayaṃ ca ||SRs_3.143|| [bā.rā. 8.37]</p>\n\n<p>(punaḥ pṛcchati rāvaṇaḥ) sādhu vatsa, sādhu | satyaṃ mad-anujo' si, ity upakramya-</p>\n\n<p>anena laṅkā yad akāri mat-purī\nhanūmato gātra-gatena bhasmasāt |\nnijāparādha-praśamāya tad dhruvaṃ\nniṣevituṃ mām upayāti pāvakaḥ ||SRs_3.144|| [bā.rā. 8.48]</p>\n\n<p>ity antena rāvaṇa-kumbhakarṇābhyām ātma-ślāghā kṛteti vicalanam |</p>\n\n<p>atha ādānaṃ-\nādānaṃ kārya-saṅgrahaḥ ||SRs_3.145|| 67d</p>\n\n<p>yathā tatraiva [bāla-rāmāyaṇe] navamāṅke purandaraḥ-sakhe daśaratha katham ayam ananya-sadṛśākāro rāmabhadra-puruṣakāraḥ | ataś ca-</p>\n\n<p>nirdagdha-tripurendhano' stu giriśaḥ krauñcācala-cchedane\npāṇḍityaṃ viditaṃ guhasya kim u tāv ajñāta-yuddhotsavau |\nlūtvā paṅka-jalāvamānana-vanaṃ vīrasya laṅkā-pater\nvīrāṇāṃ caritādbhutasya parame rāmaḥ sthitaḥ sīmani ||SRs_3.146|| [bā.rā. 9.57]</p>\n\n<p>ity upakramya-\nraṇa-rasika-sura-strī-mukta-mandāra-dāmā\nsvayam ayam avatīrṇo lakṣmaṇa-nyasta-hastaḥ |\nviracita-jaya-śabdo vandibhiḥ syandanāṅgād\ndinakara-kula-lakṣmī-vallabho rāmabhadraḥ ||SRs_3.147|| [bā.rā. 9.59]</p>\n\n<p>ity antena nikhila-bhuvana-bādhā-śamana-rūpa-rāvaṇa-vadha-sampādita-dharmādi-lakṣaṇa-kārya-viśeṣa-saṅgrahaṇād ādānam |</p>\n\n<p>atha nirvahaṇa-sandhiḥ-\nmukha-sandhyādayo yatra vikīrṇā bīja-saṃyutāḥ |\nmahat-prayojanaṃ yānti tan-nirvahaṇam ucyate ||SRs_3.148|| 68\nsandhi-virodhau grathanaṃ nirṇayaḥ paribhāṣaṇe prasādaś ca |\nānanda-samaya-kṛtayo bhāṣopagūhane tadvat ||SRs_3.149|| 69\natha pūrva-bhāva-sayujāv upasaṃhāra-praśastī ca |\niti nirvahaṇasyāṅgāny āhur amīṣāṃ tu lakṣaṇaṃ vakṣye ||SRs_3.150|| 70</p>\n\n<p>tatra sandhiḥ-\nbījopagamanaṃ sandhiḥ ||SRs_3.151|| 71a</p>\n\n<p>yathā tatraiva [bāla-rāmāyaṇe] rāghavānanda-nāmani daśamāṅke [ādau] (tataḥ praviśati saśokā) laṅkā-hā duddhara-taba-visesa-paritosidārabindāsaṇa tihubaṇekkamalla dasa-kaṇṭha hā helā-bandīkida-mahinda mehanāda hā samara-saṃraṃbha-suppasaṇṇa kuṃbha-kaṇṇa kahiṃsi dehi me paḍibaaṇaṃ | [hā durdhara-tapo-viśeṣa-paritoṣitāravindāsana tribhuvanaika-malla daśakaṇṭha ! hā helā-bandīkṛta-mahendra meghanāda ! hā samara-saṃrambha-suprasanna ! kumbhakarṇa kvāsi dehi me prativacanam |] ity upakramya,</p>\n\n<p>(praviśya satvarā) alakā-sakhi dharma-jetari vibhīṣaṇe' pi netari tatrabhavatī sa-śoka-śaṅkur iva |</p>\n\n<p>laṅkā-jaṃ tiṇetta-mittassa ṇaarī bhaṇadī | [yat trinetra-mitrasya nagarī bhaṇati |] [10.2 padyāt pūrvam] ity antena duṣṭa-rākṣasa-śikṣā-rūpa-rāmotsāha-bījopagamanāt sandhiḥ |</p>\n\n<p>atha virodhaḥ-\nkāryānveṣaṇaṃ virodhaḥ syāt ||SRs_3.152|| 71b</p>\n\n<p>yathā tatraiva, nepathye-\nrudrāṇi lakṣmi varuṇāni sarasvati dyauḥ\nsāvitri dhātri sakalāḥ kula-devatāś ca |\nśuddhy-arthinī viśati śuṣmaṇi rāma-kāntā\ntat saṃnidhatta sahasā saha loka-pālaiḥ ||SRs_3.153|| [bā.rā. 10.2]</p>\n\n<p>ity upakramya, laṅkā-aho devadāṇaṃ bi sīdāpakkha-bādo | adhavā sabbo guṇesu rajjadi | ṇa sarīresu | [aho devatānām api sītā-pakṣapātaḥ | athavā sarvo guṇeṣu rajyati | na śarīreṣu |] [10.8 padyād anantaram] ity antena sītā-śuddhi-rūpa-kāryānveṣaṇād virodhaḥ |</p>\n\n<p>atha grathanam-\ngrathanaṃ tad-upekṣepaḥ ||SRs_3.154|| 71c</p>\n\n<p>yathā tatraiva [bāla-rāmāyaṇe]-\n baddhaḥ setur lavaṇa-jaladho krodha-vahneḥ samittvaṃ\nnītaṃ rakṣaḥ-kulam adhigatāḥ śuddhimantaś ca dārāḥ |\ntenedānīṃ vipina-vasatāveṣa pūrṇa-pratijño\ndiṣṭyāyodhyāṃ vrajati dayitā-prītaye puṣpakeṇa ||SRs_3.155|| [bā.rā. 10.15]</p>\n\n<p>tad bhoḥ sakala-plavaṅga-yūtha-patayaḥ ity ārabhya,</p>\n\n<p>sampreṣitaś ca hanumān bharatasya pārśvaṃ\nlaṅkāṅganācakita-netra-nirīkṣita-śrīḥ |\nyāty eṣa vārinidhi-laṅghana-dṛṣṭa-sāro\nrājyābhiṣeka-samayocita-kārya-siddheḥ ||SRs_3.156|| [bā.rā. 10.16]</p>\n\n<p>ity antena rāmābhiṣeka-rūpa-parama-kāropekṣād grathanam |</p>\n\n<p>atha nirṇayaḥ-\nsyād anubhūtasya nirṇayaḥ kathanam ||SRs_3.157|| 71d</p>\n\n<p>yathā tatraiva [bāla-rāmāyaṇe] rāmaḥ (apavārya)-</p>\n\n<p>ayyasmad-agra-kara-yantra-nipīḍitānāṃ\ndhārāmbhasāṃ smarasi majjana-keli-kāle |\nsubhru tvayā nija-kucābharaṇaika-yogyam\natrābja-valli-dalam āvaraṇāya dattam ||SRs_3.158|| [bā.rā. 10.76]</p>\n\n<p>kiṃ ca-\ntad iha kalaha-kelī saikate narmadāyāḥ\nsmarasi sutanu kiṃcin nau parādhīna-suptam |\nuṣasi jala-samīra-preṅkhaṇācārya-kāryaṃ\ntad anu madana-mudrāṃ tac ca gāḍhopagūḍham ||SRs_3.159|| [bā.rā. 10.77]</p>\n\n<p>ity atra rāmeṇa svānubhūtārtha-kathanān nirṇayaḥ |</p>\n\n<p>atha paribhāṣā-\nparibhāṣā tv anyonyaṃ jalpanam athavā parivādaḥ ||SRs_3.160|| 72a</p>\n\n<p>yathā tatraiva [10.92 padyād anantaram] sītā-ajja-utta dasakaṇṭha-ṇisūaṇa vārāṇasī-saṃkittaṇeṇa sumarābidamhi akkhiāṇaddaṃ jaṇaṇī-bhūdaṃ mihilāṃ mahā-ṇāarīṃ | [ārya-putra daśakaṇṭha-nisūdana vārāṇasī-saṅkīrtanena smāritāsmi akṣy-ānandaṃ jananī-bhūtaṃ mithilāṃ mahā-nāgarīm |] ity upakramya,</p>\n\n<p>vibhīṣaṇaḥ-iha hi khalu kṣatriyāntakarasya bhaṅgo bhārgava-muner dattaḥ |</p>\n\n<p>sugrīvaḥ-\napāṃ phenena tṛpto' sau snātaś candrikayā ca saḥ |\nyad aprasūta-kauśalyaṃ kṣatraṃ kṣapitavān muniḥ ||SRs_3.161|| [bā.rā. 10.94]</p>\n\n<p>ity antena sītā-rāma-vibhīṣaṇa-sugrīvāṇām anyonya-saṃjalpanena vā sugrīveṇa bhārgava-parīvāda-sūcanād vā paribhāṣaṇam |</p>\n\n<p>atha prasādaḥ-\nśuśrūṣādi-prāptaṃ prasādam āhuḥ prasannatvam ||SRs_3.162|| 72b</p>\n\n<p>yathā tatraiva, rāmaḥ (hastam udyamya)-</p>\n\n<p>  haṃho puṣpaka-vāyu-vega-muninā dhūmaḥ puraḥ pīyate\nchāyāṃ mā kuru ko' py ayaṃ dina-maṇāv ekāgra-dṛṣṭiḥ sthitaḥ |\ndūrād atra bhava pradakṣiṇa-gatiḥ sthāṇor idaṃ mandiraṃ\nkiñcit tiṣṭha tapasvinas tava puro yāvat paryānty adhvanaḥ ||SRs_3.163|| [bā.rā. 10.59]</p>\n\n<p>ity upakramya, agastyaḥ-</p>\n\n<p>kā dīyatāṃ tava raghūdvaha samyag-āśīr\nniṣkaṇṭakāni vihitāni jaganti yena |\nāśāsmahe nanu tathāpi saha sva-vīrair\nbhū-kāśyapopama-suta-dvitayā vadhūḥ syāt ||SRs_3.164|| [bā.rā. 10.64]</p>\n\n<p>rāmaḥ-param anugṛhītaṃ raghu-kulam ity antena agastya-dattāśīrvāda-rūpa-prasāda-kathanāt prasādaḥ |</p>\n\n<p>atha ānandaḥ-\nabhilaṣitārtha-samāgamam ānandaṃ prāhur ācāryāḥ ||SRs_3.165|| 73a</p>\n\n<p>yathā tatraiva, rāmaḥ-haṃho vimāna-rāja vimucya vasudhā-savidha-vartinī gatiṃ kiñcid uccair bhava | kutūhalinī jānakī divya-loka-darśana-vyatikarasya | (ūrdhva-gati-nāṭikena)</p>\n\n<p>yathā yathārohati baddha-vegaṃ\nvyomnaḥ śikhāṃ puṣpakam ānatāṅgi |\nmahāmbudhīnāṃ valayair viśālais\ntathā tathā saṅkuciteva pṛthvī ||SRs_3.166|| [bā.rā. 10.22]</p>\n\n<p>sura-cāraṇa-kiṃnara-vidyādhara-kula-saṅkulaṃ gagana-garbham īkṣasva | (praviśya) vidyādharaḥ : ataḥ parama-gamyā asmādṛśāṃ bhuvaḥ | sa ca brahma-loka iti śrūyate |</p>\n\n<p>ity antena sītādīnām abhilaṣita-divya-loka-darśana-rūpārtha-siddher ānandaḥ |</p>\n\n<p>atha samayaḥ-\nsamayo duḥkha-saṅkṣayaḥ ||SRs_3.167|| 73b</p>\n\n<p>yathā tatraiva, bharataḥ : ārya ! rāvaṇa-vidrāvaṇa bharato' ham abhivādaye | ity upakramya (bharata-sugrīva-vibhīṣaṇāḥ parasparaṃ pariṣvajante |) ity antena bandhūnām anyonyāvalokana-pariṣvaṅgādibhir duḥkhāpagama-kathanāt samayaḥ |</p>\n\n<p>atha kṛtiḥ-\nkṛtir api labdhārtha-susthirīkaraṇam ||SRs_3.168|| 73c</p>\n\n<p>yathā tatraiva, (praviśya) hanumān-deva mattaḥ śruta-vṛttānto vasiṣṭhaḥ samaṃ bharata-śaturghnābhyām anyābhiś ca prakṛtibhir bhavad-abhiṣeka-sajjas tiṣṭhati | ity upakramya, vasiṣṭhaḥ : kā dīyatāṃ tva raghūdvaha samyag āśīr ity ādi paṭhati |</p>\n\n<p>rāmaḥ: ārṣaṃ hi vacanaṃ vibhinna-vaktṛkam api na visaṃvadati yad agastya-vācā vasiṣṭho' pi brūte [10.69 padyād anantaram] ity antena agastya-labdhāśīrvādasya vasiṣṭha-vacana-saṃvādena sthirīkaraṇāt kṛtiḥ |</p>\n\n<p>atha bhāṣaṇam-\nmānādyāptiś ca bhāṣaṇam ||SRs_3.169|| 73d</p>\n\n<p>yathā tatraiva, vasiṣṭhaḥ-</p>\n\n<p>rāmo dānta-daśānanaḥ kim aparaṃ sītā satīṣv agraṇīḥ\nsaumitriḥ sadṛśo' stu kasya samare yenedrajin nirjitaḥ |\nkiṃ brūmo bharataṃ ca rāma-virahe tat-pādukārādhakaṃ\nśatrughnaḥ kathito' grajasya ca guṇair vandyaṃ kuṭumbaṃ raghoḥ ||SRs_3.170|| [bā.rā. 10.102]</p>\n\n<p>ity atra vasiṣṭhena raghu-kuṭumbasya rāmacandrādi-sat-puruṣotpatti-sthānatayā tallakṣaṇa-bahu-māna-prāpti-kathanād bhāṣaṇam |</p>\n\n<p>atha upagūhanam-\nupagūhanam adbhuta-prāptiḥ ||170|| 74a</p>\n\n<p>yatha tatraiva, alakā-aho nu khalu bhoḥ pati-vratā-mayaṃ jyotiḥ anabhibhavanīyaṃ jyotir-antaraiḥ | yataḥ,\npraviśantyā citācakraṃ jānakyā pariśuddhaye |\nna bhedaḥ ko' pi nirṇītaḥ payasaḥ pāvakasya ca ||SRs_3.171|| [bā.rā. 10.9]</p>\n\n<p>(vicintya) ity upakramya, nepathye-\nyogīndraś ca narendraś ca yasyāḥ sa janakaḥ pitā |\nviśuddhā rāma-gṛhiṇī babhau daśaratha-snuṣā ||SRs_3.172|| [bā.rā. 10.14]</p>\n\n<p>ity antena sītāyāḥ niḥśaṅka-jvalana-praveśa-nirapāya-nirgamana-rūpāścarya-kathanād upagūhanam |</p>\n\n<p>atha pūrva-bhāvaḥ-\ndṛṣṭa-krama-kāryasya syād dṛṣṭiḥ pūrva-bhāvas tu ||SRs_3.173|| 74b</p>\n\n<p>yathā tatraiva [10.102 padyād anantaram]-vatsa rāmabhadra praśasto muhūrto vartate | tad adhyāssva pitryaṃ siṃhāsanam ity upakramya, vasiṣṭhaḥ-rāmabhadra dhanyo' si | yasya te bhagavān kubero' rthī ity antena vasiṣṭhena rāmabhadrasyābhiṣekāṅgīkaraṇa-kubera-vimāna-pratyarpaṇa-rūpayor arthayor darśanāt pūrva-bhāvaḥ |</p>\n\n<p>atha upasaṃhāraḥ-\ndharmārthādy-upagamanād upasaṃhāraḥ kṛtārthatā-kathanam ||SRs_3.174|| 75a</p>\n\n<p>yathā tatraiva, vasiṣṭhaḥ-vatsa rāmabhadra kiṃ te bhūyaḥ priyam upakaromi |</p>\n\n<p>rāmaḥ-kim ataḥ priyam asti |</p>\n\n<p>rugṇaṃ cājagavaṃ na cāpi kupito bhargaḥ sura-grāmaṇīḥ\nsetuś ca grathitaḥ prasanna-madhuro dṛṣṭaś ca vārāṃ nidhiḥ |\npaulastyaś caramaḥ sthitaś ca bhagavān prītaḥ śrutīnāṃ kaviḥ\nprāptaṃ yānam idaṃ ca yācitavate dattaṃ kuberāya ca ||SRs_3.175|| [bā.rā. 10.104]</p>\n\n<p>ity atra rugṇaṃ cājagavaṃ ity anena bhūta-pati-dhanur dalanena sītādhigama-rūpakām aprāpteḥ paulasytaś caramaḥ sthitaḥ ity anena śaraṇāgata-rakṣaṇena dharma-prāpteḥ prāptaṃ yānam idaṃ cety atra vimāna-ratna-lābhenārtha-prāpteś ca na cāpi kupito bhargaḥ sura-grāmiṇīr ity ādibhiḥ pādānta-vākyaiḥ rāmacandreṇa sva-kṛtārthatā-kathanād upasaṃhāraḥ |</p>\n\n<p>kiṃ ca, rugṇaṃ cājagavaṃ setuś ca grathita ity ādibhyāṃ yuddhotsāha-siddheḥ paulastyaś caramaḥ sthitaḥ ity atra vibhīṣaṇasya pālanena dayā-vīra-siddheḥ yācitavate dattaṃ kuberāya cety anena dānavīra-siddheś ca rāmabhadreṇa svakṛtārthatā-kathanād vā upasaṃhāraḥ |</p>\n\n<p>atha praśastiḥ-\nbharataiś carācarāṇām āśīr āśaṃsanaṃ praśastiḥ syāt ||SRs_3.176|| 75b</p>\n\n<p>yathā tatraiva, tathā cedam astu bharata-vākyam-</p>\n\n<p>samyak saṃskārra-vidyā-viśadam upaniṣad-bhūtam arthādbhutānāṃ\ngrathnantu grantha-bandhaṃ vacanam anupatat-sūkti-mudrāḥ kavīndrāḥ |\nsantaḥ santarpitāntaḥ-karaṇam anuguṇaṃ brahmaṇaḥ kāvya-mūrtes\ntat tattvaṃ sāttvikaiś ca prathama-piśunitaṃ bhāvayanto' rcayantu ||SRs_3.177|| [bā.rā. 10.105]</p>\n\n<p>ity atra kavīndrāṇāṃ nirdoṣa-sūkti-grathanāśaṃsanena bhāvakānāṃ ca tad-grantha-bhāvanāśaṃsanena ca sakala-vyavahāra-pravartaka-vāṅmaya-rūpa-jagan-maṅgala-kathanāt praśastir iti sarvaṃ praśastam |</p>\n\n<p>rasa-bhāvānurodhena prayojanam apekṣya ca |\nsāphalyaṃ kāryam aṅgānām ity ācāryāḥ pracakṣate ||SRs_3.178|| 76\nkeṣāṃcid eṣām aṅgānāṃ vikalpaṃ kecid ūcire |\nmukhādi-sandhiṣv aṅgānāṃ kramo' yaṃ na vivakṣitaḥ ||SRs_3.179|| 77\nkramasyānādṛtatvena bharatādibhir ādimaiḥ |\nlakṣyeṣu vyutkrameṇāpi kathanena vicakṣaṇaiḥ ||SRs_3.180|| 78\ncatuḥ-ṣaṣṭhi-kalā-marma-vedinā siṃha-bhūbhujā |\nlakṣitā ca catuḥṣaṣṭhir bāla-rāmāyaṇe sphuṭam ||SRs_3.181|| 79</p>\n\n<p>atha sandhy-antarāṇi-\nmukhādi-sandhiṣv aṅgānām aśaithilya-pratītaye |\nsandhy-antarāṇi yojyāni tatra tatraikaviṃśatiḥ ||SRs_3.182|| 80\nācāryāntara-saṃmatyā camatkārodayād api |\nvakṣye lakṣaṇam eteṣām udāhṛtim api sphuṭam ||SRs_3.183|| 81\nsāma-dāne bheda-daṇḍau pratyutpanna-matir vadhaḥ |\ngotra-skhalitam ojaś ca dhīḥ krodhaḥ sāhasaṃ bhayam ||SRs_3.184|| 82\nmāyā ca saṃvṛtir bhrāntir dūtyaṃ hetv-avadhāraṇam |\nsvapna-lekhau madaś citram ity etāny ekaviṃśatiḥ ||SRs_3.185|| 83</p>\n\n<p>tatra sāma-\ntatra sāma priyaṃ vākyaṃ svānuvṛtti-prakāśanam ||SRs_3.186|| 84a</p>\n\n<p>yathā mālavikāgnimitre, rājā-aye na bhetavyam |</p>\n\n<p>mālavikā (sāvaṣṭambham)-jo ṇa bhāadi so mae bhaṭṭiṇī-daṃsaṇe diṭṭha-sāmattho bhaṭṭā | [yo na bibheti sa mayā bhaṭṭinī-darśane dṛṣṭa-sāmarthyo bhartā |]</p>\n\n<p>rājā-\ndākṣiṇyaṃ nāma bimboṣṭhi nāyakānāṃ kula-vratam |\ntan me dīrghākṣi ye prāṇās te tvad-āśā-nibandhanāḥ ||SRs_3.187|| [mā.a.mi. 4.14]</p>\n\n<p>ity atra rājño vacanaṃ nāma |</p>\n\n<p>atha dānaṃ-\ndānam ātma-pratinidhir bhūṣaṇādi-samarpaṇam ||SRs_3.188|| 84b</p>\n\n<p>yathā mālatī-mādhave, mālatī-pia-sahi sabbadā sumaridabbahmi | esā bi māhaba-sahatthaṇimmāṇamaṇoharā baula-mālā māladī-ṇibbisesaṃ pia-sahīe daṭṭabbā | sabbadā hiaeṇa a dhāraṇijjā iti | [priya-sakhi ! sarvadā smartavyāsmi | eṣā ca mādhava-sva-hasta-nirmāṇa-manoharā bakula-mālā mālatī-nirviśeṣaṃ priya-sakhyā draṣṭavyā | sarvadā hṛdayena ca dhāraṇiyā iti |] (iti svakaṇṭhād unmucya mādhavasya kaṇṭhe vinyasyantī sahasāpasṛtya sādhvasotkampaṃ nāṭayati |) [6.11 padyād anantaram] |</p>\n\n<p>atra mālatyā martukāmāyāḥ pratinidhitayā lavaṅgikāyāṃ bakulamālā-samarpaṇaṃ dānam |</p>\n\n<p>atha bhedaḥ-\nbhedas tu kapaṭālāpaiḥ suhṛdāṃ bheda-kalpanam ||SRs_3.189|| 85a</p>\n\n<p>yathā mālatī-mādhave, kāmandakī-</p>\n\n<p>rājñaḥ priyāya suhṛde sacivāya kāryād\ndattvātmajāṃ bhavatu nirvṛtimānamātyaḥ |\ndurdarśanena ghaṭatāmiyam apy anena\ndhūma-graheṇa vimalā śaśinaḥ kaleva ||SRs_3.190|| [mā.mā. 2.8]</p>\n\n<p>mālatī (svagatam)-hā tāda tumaṃ bi ṇāma mama ebbaṃ ti sabbahā jidaṃ bhoatihṇāe | [hā tāta tvam api nāma mamaivam iti sarvathā jitaṃ bhoga-tṛṣṇayā |] ity atra kāmandakyā mālatī-taj-janakayor bheda-kalpanaṃ bhedaḥ |</p>\n\n<p>atha daṇḍaḥ-\ndaṇḍas tv avinayādīnāṃ dṛṣṭyā śrutyātha tarjanam ||SRs_3.191|| 85b</p>\n\n<p>dṛṣṭyā, yathā mālatī-mādhave, mādhavaḥ-re re pāpa !</p>\n\n<p>praṇayi-sakhī-salīla-parihāsa-rasādhigatair\nlalita-śirīṣa-puṣpa-hananair api tāmyati yat |\nvapuṣi vadhāya tatra tava śastram upakṣipataḥ\npatatu śirasy akāṇḍayam adaṇḍa ivaiṣa bhujaḥ ||SRs_3.192|| [mā.mā. 5.31]</p>\n\n<p>atrāghora-ghaṇṭasyāvinaya-darśanena mādhava-kṛta-tarjanaṃ daṇḍaḥ |</p>\n\n<p>śrutyā, yathā śākuntale, rājā (sahasopasṛtya)-</p>\n\n<p>kaḥ paurave vasumatīṃ śāsati śāsitari durvinītānām |\nayam ācaraty avinayaṃ mugdhāsu taspasvi-kanyāsu ||SRs_3.193|| [a.śa. 1.21]</p>\n\n<p>atrāvinaya-śrutyā duṣyantena kṛtaṃ tarjanaṃ daṇḍaḥ |</p>\n\n<p>atha pratyutpanna-matiḥ-\ntāt-kālikī ca pratibhā pratyutpanna-matir smṛtā ||SRs_3.194|| 86a</p>\n\n<p>yathā mālavikāgnimitre, rājā-na khalu mudrām adhikṛtya bravīmi | etayor baddhayoḥ [mālavikā-bakulāvalikayoḥ] kiṃ-nimitto mokṣaḥ | kiṃ devyāḥ parijanam atikramya bhavān sandiṣṭaḥ ity evam anayā [mādhavikayā] praṣṭavyam |</p>\n\n<p>vidūṣakaḥ-ṇaṃ pucchido hmi | puṇo mandassa bi me tasmiṃ pañcuppaṇṇā madī āsi | [nanu pṛṣṭo' smi | punar mandassyāpi me tasmin pratyutpannā matir āsīt |]</p>\n\n<p>rājā-kathyatām |</p>\n\n<p>vidūṣakaḥ-bhaṇidaṃ mae, debbaciṃtaehiṃ viṇṇāvido rāā | sobasaggaṃ bo ṇakkhattaṃ tā avassaṃ sabba-bandha-mokkho karīadutti | [bhaṇitaṃ mayā, daiva-cintakair vijñāpito rājā | sopasargaṃ vo nakṣatram | tad avaśyaṃ sarva-bandha-mokṣaḥ kriyatām iti |]</p>\n\n<p>rājā (saharṣaṃ)-tatas tataḥ ?</p>\n\n<p>vidūṣakaḥ-taṃ suṇia devīe irāvadī-cittaṃ rakkhaṃtīe rāā kila moedi tti ahaṃ saṃdiṭṭho tti tado jujjadi tti tāe ibbaṃ saṃpādido attho | [tat śrutvā devyā irāvatī-cittaṃ rakṣantyā rājā kila mocayatīty ahaṃ sandiṣṭa iti | tato yujyate iti tayaiva sampādito' rthaḥ |]</p>\n\n<l>rājā (vidūṣakaṃ pariṣvajya)-sakhe ! priyo' haṃ khalu tava | [4.5 padyād anantaraṃ]</l>\n\n<p>ity atra vidūṣakasya samucitottara-pratibhā pratyutpanna-matiḥ |</p>\n\n<p>atha vadhaḥ-\nvadhas tu jīvita-droha-kriyā syād ātatāyinaḥ ||SRs_3.195|| 86b</p>\n\n<p>yathā veṇī-saṃhāre [6.44 padyād anantaram], kṛṣṇaḥ-ahaṃ punaś cārvākeṇa rakṣasā vyākulīkṛtaṃ bhavantam upalabhyārjunena saha tvaritataram āyātaḥ |</p>\n\n<p>yudhiṣṭhiraḥ-kiṃ nāma cārvākeṇa rakṣasā vayam evaṃ vipralabdhāḥ ?</p>\n\n<p>bhīmaḥ (sa-roṣam)-bhagavan kvāsau dhārtarāṣṭra-sakho rākṣasaś cārvāko yenāryasya mahāṃś citta-vibhramaḥ kṛtaḥ |</p>\n\n<p>kṛṣṇaḥ-nigṛhītaḥ sa durātmā nakulena |</p>\n\n<p>yudhiṣṭhiraḥ-priyaṃ naḥ, priyaṃ naḥ | ity atra cārvāka-nigraho vadhaḥ |</p>\n\n<p>atha gotra-skhalitam-\ntad gotra-skhalitaṃ yat tu nāma-vyatyaya-bhāṣaṇam ||SRs_3.196|| 87a</p>\n\n<p>yathā vikramorvaśīye [tṛtīyāṅke ādau] (tataḥ praviśato bharata-śiṣyau) prathamaḥ-aye sadoṣāvakāśa iva te vākya-śeṣaḥ |</p>\n\n<p>dvitīyaḥ-ām | tarhi ubbasīe baaṇaṃ pamāda-kkhalidaṃ āsi | [āṃ, tatra urvasyā vacanaṃ pramāda-skhalitam āsīt |]</p>\n\n<p>prathamaḥ-katham iva ?</p>\n\n<p>dvitīyaḥ-lacchī-bhūmiāe baṭṭamāṇā ubbasī vāruṇī-bhūmiāe baṭṭamāṇāe meṇaāe pucchidā | sahi samāadā ede tellokka-purisā sakesavā loa-bālā | kadamassiṃ de bhāvāhiṇibesotti [lakṣmī-bhūmikāyāṃ vartamānā urvaśī vāruṇī-bhūmikāyāṃ vartamānayā menakayā pṛṣṭā | sakhi samāgatā ete trailokya-puruṣāḥ sa-keśavā loka-pālāḥ | katamasmiiṃs te bhāvābhinibeśaḥ ? iti |]</p>\n\n<p>prathamaḥ--tatas tataḥ ?</p>\n\n<p>dvitīyaḥ-tado tāe purisottame tti bhaṇidabbe purūravasi tti ṇiggadā bāṇī | [tatas tasyāḥ puruṣottama iti bhaṇitavye purūravasīti nirgatā bāṇī |] ity atra nāma-vyatikramaḥ sphuṭa eva |</p>\n\n<p>atha aujaḥ-\nojas tu vāg-upanyāso nija-śakti-prakāśakaḥ ||SRs_3.197|| 87b</p>\n\n<p>yathā uttara-rāma-carite, kuśaḥ-sakhe daṇḍāyana !</p>\n\n<p>āyuṣmataḥ kila lavasya narendra-sainyair\nāyodhanaṃ nanu kim āttha sakhe tatheti |\nadyāstam etu bhuvaneṣu sa rāja-śabdaḥ\nkṣattrasya śastra-śikhinaḥ śamam adya yāntu ||SRs_3.198|| [u.rā.ca. 6.16]</p>\n\n<p>ity atra ojaḥ spaṣṭam eva |</p>\n\n<p>atha dhīḥ-\niṣṭārtha-siddhi-paryantā cintā dhīr iti kathyate ||SRs_3.199|| 88a</p>\n\n<p>yathā mālavikāgnimitre caturthāṅke [4.2 padyād anantaram] rājā (niśvasya saparāmarśam)-sakhe kim atra kartavyam ?</p>\n\n<p>vidūṣakaḥ (vicintya)-atthi ettha ubāo | [asty atropāyaḥ |]</p>\n\n<p>rāja-kim iva ?</p>\n\n<p>vidūṣakaḥ (sa-dṛṣṭi-kṣepam)-ko bi adiṭṭho suṇissad | kaṇṇe de kahemi (ity upaśliṣya karṇe) evaṃ bia | [ko' py adṛṣṭaḥ śroṣyati | karṇe te kathayāmi | evam iva | ] ity āvedayati |</p>\n\n<p>rājā saharṣaṃ-suṣṭhu prayujyatāṃ siddhaye | ity atra vidūṣakeṇa dhāriṇī-hasta-maṇi-mudrikākarṣāṇa-hetu-bhūtasya bhujaga-viṣa-vega-kapaṭasya cintanaṃ dhīḥ |</p>\n\n<p>atha krodhaḥ-\nkrodhas tu cetaso dīptir aparādhādi-darśanāt ||SRs_3.200|| 88b</p>\n\n<p>yathā ratnāvalyāṃ tṛtīyāṅke [ante 3.19 padyāt pūrvam], vāsavadattā-hañje kaṃcaṇamāle edeṇa ebba ladāpāseṇa bandhia gehaṇa eṇaṃ bahmaṇaṃ | eṇaṃ duṭṭha-kaṇṇaāṃ a aggado karehi | [hañje kañcanamāle etenaiva latā-pāśena baddhvā gṛhāṇainaṃ brāhmaṇam | imāṃ duṣṭa-kanyakāṃ cāgrataḥ kuru |] ity atra vāsavadattāyāḥ roṣaḥ krodhaḥ |</p>\n\n<p>atha sāhasam-\nsva-jīvita-nirākāṅkṣo vyāpāraḥ sāhasaṃ bhavet ||SRs_3.201|| 89a</p>\n\n<p>yathā mālatī-mādhave-</p>\n\n<l>aśastra-pātam avyāja-puruṣāṅgopakalpitam |[*19]</l>\n<p>vikrīyate mahā-māṃsaṃ gṛhyatāṃ gṛhyatām idam ||SRs_3.202|| [mā.mā. 5.12]\n[*19] sva-śastra-pūta-nirvyāja-puruṣāṅgopakalpitam iti mudrita-mālatī-mādhava-pāṭhaḥ |</p>\n\n<p>atra mādhavasya mahā-māṃsa-vikraya-vyāpāraḥ sāhasam |</p>\n\n<p>atha bhayam-\nbhayaṃ tv ākasmika-trāsaḥ ||SRs_3.203|| 89b</p>\n\n<p>yathā abhirāma-rāghave dvitīyāṅke, (praviśyāpaṭī-kṣepeṇa sambhrāntaḥ) baṭuḥ-ayya parittāahi parittāahi | accahide paḍido hmi | [ārya paritrāhi paritrāhi | atyāhite patito' smi |] (ity abhidravati) ity ādau baṭu-trāso bhayam |</p>\n\n<p>atha māyā-\nmāyā kaitava-kalpanā ||SRs_3.204|| 89c</p>\n\n<p>yathā ratnāvalyāṃ, rājā (āsanād avatīrya)-devi paśya-</p>\n\n<p>eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ |\neṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ ||SRs_3.205|| [ra. 4.11]</p>\n\n<p>ity atra aindrajālika-kalpitaṃ kaitavaṃ māyā |</p>\n\n<p>atra saṃvṛttiḥ-\nsaṃvṛttiḥ svayam uktasya svayam pracchādanaṃ bhavet ||SRs_3.206|| 90a</p>\n\n<p>yathā śākuntale, rājā (svagatam)-aticapalo' yaṃ baṭuḥ | kadācid imāṃ kathām antaḥ-purebhyaḥ kathayet | bhavatu | enam eva vakṣye-</p>\n\n<p>kva vayaṃ kva parokṣa-manmatho\nmṛgaśāvaiḥ samam edhito janaḥ |\nparihāsa-vijalpitaṃ sakhe\nparamārthena na gṛhyatāṃ vacaḥ ||SRs_3.207|| [a.śa. 2.18]</p>\n\n<p>atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ |</p>\n\n<p>atha bhrāntiḥ-\nbhrāntir viparyaya-jñānaṃ prasaṅgasya hy aniścayāt ||SRs_3.208|| 90b</p>\n\n<p>yathā veṇī-saṃhāre dvitīyāṅke [2.10 padyād anantaraṃ], bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a | tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā | [tato' haṃ tasyātiśayita-divya-rūpiṇo makulasya darśanenotsukā jātā hṛta-hṛdayā ca | tata ujjhitvā tadāsana-sthānaṃ latā-maṇḍapaṃ praveṣṭum ārabdhā |]</p>\n\n<p>rājā (savailakṣyam)-kiṃ nāmātiśayita-divya-rūpiṇo nakulasya darcānenotsukā jātā | hṛta-hṛdayā ca | tat katham anayā pāpayā mādrī-sutānuraktayā vayam evaṃ vipralabdhāḥ | mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi | (kiṃ kaṇṭhe śithilīkṛta [ve.saṃ. 2.9] ity ādi paṭhitvā diśo' valokya) aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ | duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ | ity atra devī-svapnasya aniścayād duryodhanasya viparīta-jñānaṃ bhrāntiḥ |</p>\n\n<p>atha māyā-\nmāyā kaitava-kalpanā ||SRs_3.209|| 89c</p>\n\n<p>yathā ratnāvalyāṃ, rājā (āsanād avatīrya)-devi paśya-</p>\n\n<p>eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ |\neṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ ||SRs_3.210|| [ra. 4.11]</p>\n\n<p>ity atra aindrajālika-kalpitaṃ kaitavaṃ māyā |</p>\n\n<p>atra saṃvṛttiḥ-\nsaṃvṛttiḥ svayam uktasya svayam pracchādanaṃ bhavet ||SRs_3.211|| 90a</p>\n\n<p>yathā śākuntale, rājā (svagatam)-aticapalo' yaṃ baṭuḥ | kadācid imāṃ kathām antaḥ-purebhyaḥ kathayet | bhavatu | enam eva vakṣye-</p>\n\n<p>kva vayaṃ kva parokṣa-manmatho\nmṛgaśāvaiḥ samam edhito janaḥ |\nparihāsa-vijalpitaṃ sakhe\nparamārthena na gṛhyatāṃ vacaḥ ||SRs_3.212|| [a.śa. 2.18]</p>\n\n<p>atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ |</p>\n\n<p>atha bhrāntiḥ-\nbhrāntir viparyaya-jñānaṃ prasaṅgasya hy aniścayāt ||SRs_3.213|| 90b</p>\n\n<p>yathā veṇī-saṃhāre dvitīyāṅke [2.10 padyād anantaraṃ], bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a | tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā | [tato' haṃ tasyātiśayita-divya-rūpiṇo makulasya darśanenotsukā jātā hṛta-hṛdayā ca | tata ujjhitvā tadāsana-sthānaṃ latā-maṇḍapaṃ praveṣṭum ārabdhā |]</p>\n\n<p>rājā (savailakṣyam)-kiṃ nāmātiśayita-divya-rūpiṇo nakulasya darcānenotsukā jātā | hṛta-hṛdayā ca | tat katham anayā pāpayā mādrī-sutānuraktayā vayam evaṃ vipralabdhāḥ | mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi | (kiṃ kaṇṭhe śithilīkṛta [ve.saṃ. 2.9] ity ādi paṭhitvā diśo' valokya) aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ | duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ | ity atra devī-svapnasya aniścayād duryodhanasya viparīta-jñānaṃ bhrāntiḥ |</p>\n\n<p>atha dūtyam-\ndūtyaṃ tu sahakāritvaṃ durghaṭe kārya-vastuni ||SRs_3.214|| 91a</p>\n\n<p>yathā mālavikāgnimitre [tṛtīyāṅke] vidūṣakaḥ-alaṃ bhavado dhīradaṃ ujjhia paridebideṇa | diṭṭhā kkhu mae tattahodīe mālabiāe piasahī baulābaliā | suṇābidāa maha jaṃ bhavadā saṃdiṭṭhaṃ | [alaṃ bhavato dhīratāṃ ujjhitvā paridevitena | dṛṣṭā khalu mayā tatra-bhavatyā mālavikāyāḥ priya-sakhī bakulāvalikā | śrāvitā ca mayā yad bhavatā sandiṣṭam] [3.1 padyād anantaram] rājā-tataḥ kim uktavatī |</p>\n\n<p>vidūṣakaḥ-vijñāpaya bhaṭṭārakamà tathāpi ghaṭayiṣyāmi iti | atra ca bakulāvalikayā mālavikāgnimitrayor ghaṭane sahakāritvam aṅgīkṛtam iti dūtyam |</p>\n\n<p>atha hetv-avadhāraṇam-\nniścayo hetunārthasya mataṃ hetv-avadhāraṇam ||SRs_3.215|| 91b</p>\n\n<p>yathā śākuntale, rājā-</p>\n\n<p>strīṇām aśikṣita-paṭutvam amānuṣīṣu\nsandṛśyate kim uta yāḥ pratibodhavatyaḥ |\nprāg antarikṣa-gamanāt svam apatya-jātam\nanyair dvijaiḥ para-bhṛtāḥ khalu poṣayanti ||SRs_3.216|| [a.śa. 5.22]</p>\n\n<p>atra para-bhṛtānidarśanopabṛṃhitena strītva-hetunā mṛṣā-bhāṣaṇa-lakṣaṇasyārthasya niścayo hetv-avadhāraṇam |</p>\n\n<p>atha svapnaḥ-\nsvapno nidrāntare mantra-bheda-kṛd vacanaṃ matam ||SRs_3.217|| 92a</p>\n\n<p>yathā mālavikāgnimitre [4.15 padyād anantaram] vidūṣakaḥ (utsvapnāyate)-bhodi mālabie ! [bhavati mālike !]</p>\n\n<p>nipuṇikā-sudaṃ bhaṭṭiṇīe | kassa eso attaṇioa-saṃpādaṇ vissasaṇijjo hadāso | sabba-kālaṃ ido ebba sotthibāaṇa-modaehiṃ kucchiṃ pūria saṃpadaṃ mālabiaṃ ussibiṇābedi | [śrutaṃ bhaṭṭanyā | kasyaiva ātma-niyoga-sampādane viśvasanīyo hatāśaḥ | sarva-kālam ita eva svasti-vācana-modakaiḥ kukṣiṃ pūrayitvā sāmprataṃ mālavikām utsvapnāyate |]</p>\n\n<p>vidūṣakaḥ-irāvadiṃ adikkamaṃtī hohi | [irāvatīm atikrāmantī bhava |]</p>\n\n<p>ity atra vidūṣakasyotsvapnāyitaṃ svapnaḥ |</p>\n\n<p>atha lekhaḥ-\nvivakṣitārtha-kalitā patrikā lekha īritaḥ ||SRs_3.218|| 92b</p>\n\n<p>yathā vikramorvaśīye [2.11 padyād anantaram] rājā (vibhāvya)-sakhe ! bhūrja-patra-gato' yam akṣara-vinyāsaḥ | ity ārabhya,</p>\n\n<p>rājā-vayasya aṅguli-svedena dūṣyerann akṣarāṇi | dhāryatām ayaṃ priyāyāḥ sva-hasta-lekhaḥ | ity atra urvaśī-prahita-patrikārtho lekhaḥ |</p>\n\n<p>atha madaḥ-\nmadas tu madyajaḥ ||SRs_3.219|| 93a</p>\n\n<p>yathā mālavikāgnimitre [3.12 padyād anantaram] (tataḥ praviśati yukta-madā irāvatī ceṭī ca) ity atrerāvatī-madaḥ |</p>\n\n<p>atha citram-\ncitraṃ cākārsya vilekhanam ||SRs_3.220|| 93b</p>\n\n<p>yathā śākuntale [6.13, padyād anantaram] rājā : akāraṇa-parityāgānuśaya-tapta-hṛdayas tāvad anukampyatām ayaṃ janaḥ punar darśanena | ity ārabhya, rājā-</p>\n\n<lg>\n<l>darśana-mukham anubhavataḥ sākṣād iva tan-mayena hṛdayena |</l>\n<l>smṛti-kāriṇā tvayā me punar api citrīkṛtā kāntā ||SRs_3.221||</l>\n</lg>\n\n<p>ity antena citraṃ sphuṭam iti kalyāṇam |</p>\n\n<l>bhāga-kalpanayāṅgānāṃ mukha-pramukha-sandhiṣu | 93c</l>\n<l>pratyekaṃ niyatatvena yojyā tatraiva kalpanā ||SRs_3.222||</l>\n\n<l>sandhy-antarāṇāṃ vijñeyaḥ prayogas tv avibhāgataḥ | 94</l>\n<l>tathaiva darśanād eṣām anaiyatyena sandhiṣu ||SRs_3.223||</l>\n\n<l>tad eṣām avicāreṇa kathito daśarūpake | 95</l>\n<l>sandhy-antarāṇām aṅgeṣu nāntarbhāvo mato mama ||SRs_3.224||</l>\n\n<l>sāmādy-upāya-dakṣeṇa sandhyādi-guṇa-śobhitā | 96</l>\n<l>nirvyūḍhaṃ siṃha-bhūpena sandhy-antara-nirūpaṇam ||SRs_3.225||</l>\n\n<p>atha ṣaṭ-triṃśad bhūṣaṇāni-\n<l>evam aṅgair upāṅgaiś ca suśliṣṭaṃ rūpaka-śriyaḥ | 97</l>\n<l>śarīraṃ vas tv alaṅkuryāt ṣaṭ-triṃśad bhūṣaṇaiḥ sphuṭam ||SRs_3.226||</l></p>\n\n<l>bhūṣaṇākṣara-saṅghātau hetuḥ prāptir udāhṛtiḥ | 98</l>\n<l>śobhā saṃśaya-dṛṣṭāntāv abhiprāyo nidarśanam ||SRs_3.227||</l>\n\n<l>siddhi-prasiddhī dākṣiṇyam arthāpattir viśeṣaṇam | 99</l>\n<l>padoccayas tulya-tarko vicāras tad-viparyayaḥ ||SRs_3.228||</l>\n\n<l>guṇātipāto' tiśayo niruktaṃ guṇa-kīrtanam | 100</l>\n<l>garhaṇānunayo bhraṃśo leśa-kṣobhau manorathaḥ ||SRs_3.229||</l>\n\n<l>anukti-siddhiḥ sārūpyaṃ mālā madhura-bhāṣaṇam | 101</l>\n<l>pṛcchopadiṣṭa-dṛṣṭāni ṣaṭ-triṃśad-bhūṣaṇāni hi ||SRs_3.230||</l>\n\n<p>tatra bhūṣaṇam-\nguṇālaṅkāra-bahulaṃ bhāṣaṇaṃ bhūṣaṇaṃ matam ||SRs_3.231|| 102</p>\n\n<p>yathā rāmānande-\n<lg>\n<l>khaṃ vaste kalabiṅka-kaṇṭha-malinaṃ kādambinī kambala-</l>\n<l>carcāṃ pārayatīva dardura-kulaṃ kolāhalair unmadam |</l>\n<l>gandhaṃ muñcati sikta-lāja-surabhir varṣeṇa siktā sthalī</l>\n<l>durlakṣo' pi vibhāvyate kamalinī-hāsena bhāsāṃ patiḥ ||SRs_3.232||</l>\n</lg></p>\n\n<p>atra śleṣa-prasāda-samādhi-samatādīnāṃ guṇānāṃ upamā-rūpakotprekṣa-hetūnām alaṅkārāṇāṃ ca sambhavād idaṃ bhūṣaṇam |</p>\n\n<p>atha akṣara-saṅghātaḥ-\n<l>vākyam akṣara-saṅghāto bhinnārthaṃ śliṣṭa-varṇakam ||SRs_3.233||</l></p>\n\n<p>yathā śākuntale [7.20 padyād anantaram] rājā (svagatam) : iyaṃ khalu kathā mām eva lakṣyīkaroti | yadi tāvad asya śiśor mātaraṃ nāmataḥ pṛcchāmi | athavā anyāyyaḥ para-dāra-vyavahāraḥ | ity upakramya,</p>\n\n<p>(praviśya mṛn-mayūra-hastā) tāpasī-sabba-damaṇa ! sauṃdalābaṇṇaṃ pekkha [sarva-damana ! śakunta-lāvaṇyaṃ prekṣasva |]</p>\n\n<p>bālaḥ (sadṛṣṭi-kṣepam)-kahiṃ vā me ajjū | [kutra vā mama mātā |]</p>\n\n<p>ubhe-ṇāma-sārisseṇa baṃcido māubacchalo | [nāma-sādṛśyena vañcito mātṛ-vatsalaḥ |]</p>\n\n<p>dvitīyā-baccha, imassa mittiā-morassa raṃmattaṇaṃ dekkha tti bhaṇido' si | [vatsa, asya mṛttikā-mayūrasya ramyatvaṃ paśyeti bhaṇito' si |]</p>\n\n<p>rājā (ātma-gatam)-kiṃ vā śakuntalety asya mātur ākhyā | ity antam | atra śakunta-lāvaṇyam ity atra śakuntalā-nāmākṣarāṇāṃ pratibhānād ayam akṣara-saṅghātaḥ |</p>\n\n<p>atha hetuḥ-\nsa hetur iti nirdiṣṭo yat sādhyārtha-prasādhakaḥ ||SRs_3.234|| 103</p>\n\n<p>yathā ratnāvalyāṃ, rājā (tathā kṛtvā śrutvā ca)-</p>\n\n<lg>\n<l>spaṣṭākṣaram idaṃ yatnān madhuraṃ strī-svabhāvataḥ |</l>\n<l>alpāṅgatvād anirhrādi manye vadati śārikā ||SRs_3.235||</l>\n</lg>\n\n<p>atra śārikālāpa-sādhanāya yatna-spaṣṭākṣaratvādi-hetūnāṃ kathanād ayaṃ hetuḥ |</p>\n\n<p>atha prāptiḥ-\n<l>eka-deśa-parijñānāt prāptiḥ śeṣābhiyojanam ||SRs_3.236||</l></p>\n\n<p>yathā vikramorvaśīye, rājā (carcarikayāpasṛtya añjaliṃ baddhvā) :</p>\n\n<lg>\n<l>haṃsa prayaccha me kāntāṃ gatir asyās tvayā hatā |</l>\n<l>vibhāvitaikadeśena deyaṃ yad abhiyujyate ||SRs_3.237||</l>\n</lg>\n\n<p>atra haṃse priyā-gamana-mātra-vibhāvya-priyā-haraṇābhiyogaḥ prāptiḥ |</p>\n\n<p>atha udāharaṇam-\n<l>vākyaṃ yad gūḍha-tulyārthaṃ tad udāharaṇaṃ matam ||SRs_3.238||</l></p>\n\n<p>yathā śākuntale, rājā (svagatam)-katham ātmāpahāraṃ karomi ? bhavatu, evaṃ tāvad enāṃ vakṣye | (prakāśam) bhavati yaḥ pauraveṇa rājñā dharmādhikāre niyuktaḥ so' ham avighna-kriyopalambhāya dharmāraṇyam idam āyātaḥ | ity ārabhya,</p>\n\n<p>śakuntalā-tumhe avedha | kiṃ bi hiae karia matedha | ṇa bo baaṇaṃ suṇissaṃ | [yuvām apetam | kim api hṛdaye kṛtvā mantrayethe | na yuvayor vacanaṃ śroṣyāmi |] ity antam [1.21 padyād anantaram] | atra sābhiprāya-gūḍhārthatayā tad idam udāharaṇam |</p>\n\n<p>atha śobhā-\n<l>śobhā svabhāva-prākaṭyaṃ yūnor anyonyam ucyate ||SRs_3.239||</l></p>\n\n<p>yathā ratnāvalyāṃ, sāgarikā (rājānaṃ dṛṣṭvā saharṣaṃ sa-sādhvasaṃ sa-kampaṃ ca svagatam)-eṇaṃ pekkhia adisaddhaseṇa ṇa sakkaṇomi padādo padaṃ bi gantuṃ | tā kiṃ vā ettha karissaṃ ? [enaṃ prekṣya atisādhvasena na śaknomi padāt padam api gantum | tat kiṃ vā atra kariṣyāmi ?]</p>\n\n<p>vidūṣakaḥ (sāgarikāṃ dṛṣṭvā)-aho accariaṃ | īrisaṃ kaṇṇāraaṇaṃ māṇusaloe ṇa dīsadi | bho baassa taha takkemi paāvaiṇobi edaṃ ṇimmābia puṇo puṇo bihmao saṃbutto tti | [aho āścaryam | īdṛśaṃ kanyā-ratnaṃ mānusa-loke na dṛśyate | bho vayasya tasmāt tarkayāmi prajāpater api idaṃ nirmāya punaḥ punar vismayaḥ saṃvṛtta iti |]</p>\n\n<p>rājā-sakhe mamāpy etad eva manasi vartate [2.15 padyāt pūrvam] ity ādinā sāgarikā-vatsarājayor anyonya-nirvarṇanena rūpātiśaya-prakaṭanaṃ śobhā |</p>\n\n<p>atha saṃśayaḥ-\naniścayāntaṃ yad vākyaṃ saṃśayaḥ sa nigadyate ||SRs_3.240|| 105</p>\n\n<p>yathā mālatī-mādhave, makarandaḥ-</p>\n\n<lg>\n<l>yātā bhaved bhagavatī-bhavanaṃ sakhī no</l>\n<l>jīvanty athaiṣyati na vety abhiśaṅkito' smi |</l>\n<l>prāyeṇa bāndhava-suhṛt-priya-saṅgamādi</l>\n<l>saudāminī-sphuraṇ-cañcalam eva saukhyam ||SRs_3.241||</l>\n</lg>\n\n<p>ity atra mālatī kāmandhakyāḥ gṛhaṃ gatā vā jīvati vā na veti saṃśayena vākya-samāpter ayaṃ saṃśayaḥ |</p>\n\n<p>atha dṛṣṭāntaḥ-\nsva-pakṣe darśanaṃ hetor dṛṣṭāntaḥ sādhya-siddhaye ||SRs_3.242|| 106a</p>\n\n<p>yathā śākuntale, rājā-</p>\n\n<p>śama-pradhāneṣu tapodhaneṣu\ngūḍhaṃ hi dāhātmakam asti tejaḥ |\nsparśānukūlā iva sūrya-kāntās\ntad anya-tejo' bhibhavād vamanti ||SRs_3.243|| [a.śa. 2.7]</p>\n\n<p>ity atra tapodhaneṣu gūḍha-dāhātmaka-tejaḥ-sadbhāve sādhye tat-sādhakasya anya-tejas tiraskāra-janita-tejaḥ-samudgāra-rūpasya hetoḥ sūrya-kānteṣu darśitatvād dṛṣṭāntaḥ |</p>\n\n<p>atha abhiprāyaḥ-\n<l>abhiprāyas tv abhūtārtho hṛdyaḥ sāmyena kalpitaḥ | 106b</l>\n<l>abhiprāyaṃ pare prāhur mamatāṃ hṛdya-vastuni ||SRs_3.244||</l></p>\n\n<p>yathā ratnāvalyāṃ, rājā-</p>\n\n<p>kiṃ padmasya ruciṃ na hanti nayanānandaṃ vidhatte na kiṃ\nvṛddhiṃ vā jhaṣaketanasya kurute nāloka-mātreṇa kim |\nvaktrendau tava saty ayaṃ yad aparaḥ śītāṃśur ujjṛmbhate\ndarpaḥ syād amṛtena ced iha tad apy asty eva bimbādhare ||SRs_3.245|| [ra. 3.13]</p>\n\n<p>ity atra candra-sāmyena mukhe amṛta-kalpanād ayam abhiprāyaḥ | athavā tatraivātihṛdya-bimbādhare rājño mamatvam abhiprāyaḥ |</p>\n\n<p>atha nidarśanaṃ-\n<l>yathārthānāṃ prasiddhānāṃ kriyate parikīrtanam | 107</l>\n<l>paropekṣā-vyudāsārthaṃ tan nidarśanam ucyate ||SRs_3.246||</l></p>\n\n<p>yathā śākuntale, rājā-upapadyate-</p>\n\n<p>mānuṣīṣu kathaṃ vā syād asya rūpasya sambhavaḥ |\nna prabhā-tarala-jyotir udeti vasudhā-talāt ||SRs_3.247|| [a.śa. 1.22]</p>\n\n<p>atra prati-vastu-nyāyena sadṛśa-vastu-kīrtanaṃ nidarśanam |</p>\n\n<p>atha siddhiḥ-\natarkitopapannaḥ syāt siddhir iṣṭārtha-saṅgamaḥ ||SRs_3.248|| 108</p>\n\n<p>yathā mālavikāgnimitre, vidūṣakaḥ (dṛṣṭvā)-hī hī baassa edaṃ khu sīhupāṇu-bejjidassa macchaāḍiā ubaṇadā | [āścaryaṃ āścaryaṃ vayasya etat khalu sīdhupānodvejitasya matsyaṇḍikā upanatā |]</p>\n\n<p>rājā-aye kim etat ?</p>\n\n<p>vidūṣakaḥ-esā ṇādiparikkhidabesā ūsuabaaṇā eāiṇī mālabiā adūre baṭṭadi | [eṣā nādipariṣkṛta-veṣā utsuka-vadanā ekākinī mālavikā adūre vartate |]</p>\n\n<p>rājā (saharṣaṃ)-kathaṃ mālavikā |</p>\n\n<p>vidūṣakaḥ-aha iṃ | [atha kim |]</p>\n\n<p>rājā-śakyam idānīṃ jīvitam avalambitam [3.5 padyād anantaram] ity atra irāvatī-saṅketaṃ gacchato rājñaḥ mālavikā-darśana-siddhir acintitā siddhiḥ |</p>\n\n<p>atha prasiddhiḥ-\nprasiddhir loka-vikhyātair vākyair artha-prasādhanam ||SRs_3.249|| 109a</p>\n\n<p>yathā śākuntale, rājā-</p>\n\n<lg>\n<l>sarasijam anuviddhaṃ śavalenāpi ramyaṃ</l>\n<l>malinam api himāṃśor lakṣma lakṣmīṃ tanoti |</l>\n<l>ityam adhika-manojñā balkalenāpi tanvī</l>\n<l>kim iva hi madhurāṇāṃ maṇḍanaṃ nākṛtīnām ||SRs_3.250||</l>\n</lg>\n\n<p>atra śavalādy-anuvedhe' pi ramaṇīyatayā prasiddhānāṃ sarasijādīnāṃ kathanena śakuntalā-manojñatā-sādhanaṃ prasiddhiḥ |</p>\n\n<p>atha dāksiṇyam-\ncittānuvartanaṃ yatra tad dākṣiṇyam itīritam ||SRs_3.251|| 109b</p>\n\n<p>yathā śākuntale, senāpatiḥ-jayatu svāmī |\nrājā-bhadra senāpate mandotsāhaḥ kṛto' smi mṛgayāpavādinā māḍhavyena |</p>\n\n<p>senāpatiḥ (vidūṣakaṃ prati, janāntikam)-sakhe sthira-pratibandho bhava | ahaṃ tāvat svāminaś citta-vṛttim anuvartiṣye | (prakāśam) pralapatv eṣa vaidheyaḥ | nanu prabhur eva nidarśanam |</p>\n\n<p>medaś cheda-kṛśodaraṃ laghu bhavaty utthāna-yogyaṃ vapuḥ\nsattvānām api lakṣyate vikṛtimac cittaṃ bhaya-krodhayoḥ |\nutkarṣaḥ sa ca dhanvināṃ yad iṣavaḥ sidhyanti lakṣye cale\nmithyaiva vyasanaṃ vadanti mṛgayāmīdṛg vinodaḥ kutaḥ ||SRs_3.252|| [a.śa. 2.5]</p>\n\n<p>ity atra senāpateḥ rāja-cittānuvartanaṃ dākṣiṇyam |</p>\n\n<p>atha arthāpattiḥ-\nuktārthānupapattyā'nyo yasminn arthaḥ prakalpyate |\nvākya-mādhurya-saṃyuktā sārthāpattir udāhṛtā ||SRs_3.253|| 110</p>\n\n<p>yathā ratnāvalyāṃ, vidūṣakaḥ-bhoḥ esā kkhu tue apubbā sirī samāsādidā | [bho eṣā khalu tvayā apūrvā śrīḥ samāsāditā |]</p>\n\n<p>rājā-vayasya, satyam |</p>\n\n<p>śrīr eṣā pāṇir apy asyāḥ pārijātasya pallavaḥ |\nkuto' nyathā sravaty eṣa sveda-cchadmāmṛta-dravaḥ ||SRs_3.254|| [ra. 2.17]</p>\n\n<p>atra sveda-cchadmāmṛta-dravotpatter anyathānupapattyā pāṇeḥ pārijātatva-kalpanād iyam arthāpattiḥ |</p>\n\n<p>atha viśeṣaṇam-\nsiddhān bahūn pradhānārthān uktvā yatra prayujyate |\nviśeṣa-yuktaṃ vacanaṃ vijñeyaṃ tad viśeṣaṇam ||SRs_3.255|| 111</p>\n\n<p>yathā mālatī-mādhave, mādhavaḥ (abhilikhya pradarśayati)</p>\n\n<p>makarandaḥ (sa-kautukam)-katham acireṇaiva nirmāya likhitaḥ ślokaḥ | (vācayati)</p>\n\n<p>jagati jayinas te te bhāvā navendu-kalādayaḥ\nprakṛti-madhurāḥ santy evānye mano madayanti ye |\nmama tu yad iyaṃ yātā loke vilocana-candrikā\nnayana-viṣayaṃ janmany ekaḥ sa eva mahotsavaḥ ||SRs_3.256|| [mā.mā. 1.39]</p>\n\n<p>ity atra indukalādīn mano-mada-hetutayā prasiddhān uktvā tat-samāna-mādhuryāyām api mālatyāṃ viśeṣa-kathanād idaṃ viśeṣaṇam |</p>\n\n<p>atha padoccayaḥ-\nbahūnāṃ tu prayuktānāṃ padānāṃ bahubhiḥ padaiḥ |\nuccayaḥ sadṛśārtho yaḥ sa vijñeyaḥ padoccayaḥ ||SRs_3.257|| 112</p>\n\n<p>yathā karpūra-mañjaryām, rājā (vācayati)-</p>\n\n<p>saha divasa-ṇisāhiṃ dīharā sāsa-daṃḍā\nsaha maṇi-balaehiṃ bāha-dhārā galaṃti |\ntuha suhaa bioe tīa ubbeaṇīe\nsahaa taṇu-ladāe dubbalā jīvidāsā ||SRs_3.258|| [ka.ma. 2.9]</p>\n\n<lg>\n<l>[saha divasa-niśābhyāṃ dīrghāḥ śvāsa-daṇḍāḥ</l>\n<l>saha maṇi-valayair bāṣpa-dhārā galanti |</l>\n<l>tava subhaga viyoge tasyā udveginyāḥ</l>\n<l>saha ca tanu-latayā durbalā jīvitāśā ||]</l>\n</lg>\n\n<p>ity atra śvāsa-daṇḍādīnāṃ dīrgha-bhāvādi-kriyāsu divasa-niśādibhiḥ saha samāveśād ayaṃ padoccayaḥ |</p>\n\n<p>atha tulyārthakaḥ-\nrūpakair upamābhir vā tulyārthābhiḥ prayojitaḥ | apratyakṣārtha-saṃsparśas tulya-tarka itīritaḥ ||SRs_3.259|| 113</p>\n\n<p>yathā mālatī-mādhave, mādhavaḥ (saharṣam)-diṣṭyā lavaṅgikā-dvitīyā mālaty api (parāgatā)-\nāścaryam utpala-dṛśo vadanāmalendu- sāṃnidhyato mama muhur jadimānam etya |\njātyena candramaṇineva mahī-dharasya sandhāryate drava-mayo manasā vikāraḥ ||SRs_3.260|| [mā.mā. 3.5]</p>\n\n<p>ity atra indu-candrakāntādy-upamayā paratyakṣasya sneha-rūpa-vikārasya kathanāt tulya-tarkaḥ ||</p>\n\n<p>atha vicāraḥ-\nvicāras tv eka-sādhyasya bahu-sādhana-varṇanam ||SRs_3.261|| 114a</p>\n\n<p>yathā mālatī-mādhave, makarandaḥ-vayasya mādhava sarvathā samāśvasihi-</p>\n\n<p>yā kaumudī nayanayor bhavataḥ sujanmā\ntasyā bhavān api manoratha-labdha-bandhuḥ |\ntat saṅgamaṃ prati sakhe na hi saṃśayo' sti\nyasmin vidhiś ca madanaś ca kṛtābhiyogaḥ ||SRs_3.262|| [mā.mā. 1.37]</p>\n\n<p>atra saṅgama-rūpa-sādhyārtha-siddhaye parasparānurāga-siddhi-madana-rūpāṇām upāyānāṃ sad-bhāva-kathanād vicāraḥ |</p>\n\n<p>atha tad-viparyayaḥ-\nvicārasyānyathābhāvo vijñeyas tad-viparyayaḥ ||SRs_3.263|| 114</p>\n\n<p>yathā rāmānande-\n<lg>\n<l>vyarthaṃ yatra kapīndra-sakhyam api me vīryaṃ kapīnām api</l>\n<l>prajñā jāmbavato' pi yatra na gatiḥ putrasya vāyor api |</l>\n<l>mārgaṃ yatra na viśvakarma-tanayaḥ kartuṃ nalo' pi kṣamaḥ</l>\n<l>saumitrer api patriṇām aviṣayas tatra priyā kvāpi me ||SRs_3.264||</l>\n</lg></p>\n\n<p>atra bahūpāya-sāmarthyābhāva-kathanād vicāra-viparyayaḥ spaṣṭa eva |</p>\n\n<p>atha guṇātipātaḥ-\nguṇātipāto vyatyasta-guṇākhyānam udāhṛtam ||SRs_3.265|| 115a</p>\n\n<p>yathā veṇī-saṃhāre, (tataḥ praviśato bhīmārjunau) bhīmaḥ-bho bho alam alam āśaṅkayā |\nkartā dyūta-cchalānāṃ jatu-maya-śaraṇoddīpanaḥ so' timānī kṛṣṇākeśottarīya-vyapanayana-marut pāṇḍavā yasya dāsāḥ |\nrājā duḥśāsanāder gurur anuja-śatasyāṅga-rājasya mitraṃ kvāste duryodhano' sau kathayata na ruṣā draṣṭum abhyāgatau svaḥ ||SRs_3.266|| [ve.saṃ. 5.26]</p>\n\n<p>atra adhikṣepa-vākyatvād vyatyasta-guṇākhyānaṃ spaṣṭam eva |</p>\n\n<p>atha atiśayaḥ-\n<l>bahūn guṇān kīrtayitvā sāmānyena ca saṃśrayān | 115</l>\n<l>viśeṣaḥ kīrtyate yatra jñeyaḥ so' tiśayo budhaiḥ ||SRs_3.267||</l></p>\n\n<p>yathā vikramorvaśīye, rājā (sa-harṣam ākarṇya)-anena priyopalabdhi-śaṃsinā mandra-kaṇṭha-garjitena samāśvāsito' smi | sādharmyāc ca bhūyasī me tvayi prītiḥ |</p>\n\n<p>mām āhuḥ pṛthivī-bhṛtām adhipatiṃ nāgādhirājo bhavān\navyucchinna-pṛthu-pravṛtti bhavato dānaṃ mamāpy arthiṣu |\nstrī-ratneṣu mamorvaśī priyatamā yūthe taveyaṃ vaśā\nsarvaṃ mām anu te priyā-virahajāṃ tvaṃ tu vyathāṃ mānubhūḥ ||SRs_3.268|| [vi.u. 4.47]</p>\n\n<p>ity atra samāna-dharmaṇi gajādhirāje purūravasā priyā-virahābhāva-kathanād atiśayaḥ |</p>\n\n<p>atha niruktiḥ[*20]-\nniruktir niravadyoktir nāmāny artha-prasiddhaye ||SRs_3.269|| 116\n[*20] niruktam in the printed edition.</p>\n\n<p>yathā śākuntale, priyaṃvadā-halā sauṃdale ! ettha ebba dāva muhuttaaṃ ciṭṭha | jāba tue ubagadāe ladā-saṇāho bia aaṃ kesara-rukkhao paḍibhādi | [halā śakuntale, atraiva tāvan muhūrtaṃ tiṣṭha | yāvat tvayopagatayā latā-sanātha ivāyaṃ kesara-vṛkṣakaḥ pratibhāti |]</p>\n\n<p>śakuntalā-ado khu piaṃbadāsi tumaṃ | [ataḥ khalu priyaṃvadāsi tvam |] [1.18 padyāt pūrvam] | atra priyaṃvadāyāḥ priya-bhāṣaṇād idaṃ nāma-dheyam ity uktir niruktiḥ |</p>\n\n<p>atha guṇa-kīrtanam-\nloke guṇātirikānāṃ bahūnāṃ yatra nāmabhiḥ |\neko' pi śabdyate tat tu vijñeyaṃ guṇa-kīrtanam ||SRs_3.270|| 117</p>\n\n<p>yathā uttara-rāma-carite, vāsantī-</p>\n\n<p>tvaṃ jīvitaṃ tvam asi me hṛdayaṃ dvitīyaṃ\ntvaṃ kaumudī nayanayor amṛtaṃ tvam aṅge |\nity ādibhiḥ priya-śatair anurudhya mugdhāṃ\ntām eva śāntam athavā kim ihottareṇa ||SRs_3.271|| [u.rā.ca. 3.26]</p>\n\n<p>ity atra amṛta-kaumudī-prabhṛtināmabhiḥ sītā-śaṃsanaṃ guṇa-kīrtanam |</p>\n\n<p>atha garhaṇam-\nyatra saṅkīrtayan doṣān guṇam arthena darśayet | guṇān vā kīrtayan doṣān darśayed garhaṇaṃ tu tat ||SRs_3.272|| 118</p>\n\n<p>yathā mālatī-mādhave, lavaṅgikā-bhaabadi kisaṇa-cauddasī-raaṇi-mahā-masāṇa-saṃcāra-ṇibbaḍia-bisama-bbabasāo ṇiṭṭhābida-caṇḍa-pāsaṇḍ-uddaṇḍa-bhua-daṇḍa-sāhaso sāhasio kkhu eso | ado kkhu me pia-sahī ukkaṃpidā | [bhagavati kṛṣṇa-caturdaśī-rajani-mahā-śmaśāna-sañcāra-pṛthag-bhūta-viṣama-vyavasāyo niṣṭhāpita-caṇḍa-pāṣaṇḍoddaṇḍa-bhuja-daṇḍa-sāhasaḥ sāhasikaḥ khalu eṣaḥ | ataḥ khalu me priya-sakhī utkampitā |]</p>\n\n<p>makarandaḥ (svagatam)-sādhu lavaṅgike sādhu | sthāne khalv anurāgopakārayor garīyasor upanyāsaḥ | [6.15 padyād anantaram]</p>\n\n<p>ity atra mahā-māṃsa-vikraya-sāhasasya doṣa-rūpeṇa kathene' pi mādhavānurāgotpādana-guṇatayā paryavasitam idaṃ pramukha-garhaṇatvād garhaṇam |</p>\n\n<p>guṇa-kīrtane doṣa-paryavasānam, yathā mālatī-mādhave, madayantikā (tathā kṛtvā)-dummaṇāadi vā iaṃ vāmasīlā | [durmanāyate vā iyaṃ vāma-śīlā |]</p>\n\n<p>lavaṅgikā-kahaṃ ṇāma ṇava-vahū-vissaṃbhaṇobāajāṇaaṃ laḍahaṃ biaḍḍha-mahura-bhāsaṇaṃ arosaṇaṃ akādaraṃ de bhādaraṃ bhattāraṃ samāsādia dummaṇāissadi me piasahī | [kathaṃ nāma nava-vadhū-visrambhanopāya-jñaṃ laṭahaṃ vidagdha-madhura-bhāṣaṇam aroṣaṇam akātaraṃ te bhrātaraṃ bhartāraṃ samāsādya durmaṇāyiṣyate me priya-sakhī |]</p>\n\n<p>madayantikā-pekkha buddha-rakkhide ! bippadībaṃ ubālabhīāmo | [paśya buddha-rakṣite ! vipratīpam upālabhyāmahe |] [saptamāṅke upakrame]</p>\n\n<p>ity atra mukhato guṇa-kīrtanam apy antato doṣāyeti garhaṇam idam |</p>\n\n<p>atha anunayaḥ-\nabhyarthanā-paraṃ vākyaṃ vijñeyo' nunayo budhaiḥ ||SRs_3.273|| 119a</p>\n\n<p>yathā veṇi-saṃhāre, dhṛtarāṣṭraḥ-sañjaya ! mad-vacanād brūhi bhāradvājam aśvatthāmānam-</p>\n\n<p>smarati na bhavān pītaṃ stanyaṃ vibhajya sahāmunā\nmama ca mṛditaṃ kṣaumaṃ bālye tvad-aṅga-vivartanaiḥ |\nanuja-nidhana-sphītāc chokād atipraṇayāc ca yad\nvacana-vikṛtiṣv asya krodho mudhā kriyate tvayā ||SRs_3.274|| [ve.saṃ. 5.47]</p>\n\n<p>ity atra aśvatthāma-prārthanam anunayaḥ |</p>\n\n<p>atha bhraṃśaḥ-\npatanaṃ prakṛtād arthād anyasmin bhraṃśa īritaḥ ||SRs_3.275|| 119b</p>\n\n<p>yathā prasanna-rāghave, rāvaṇaḥ (saṃvṛtta-nija-rūpaḥ puruṣa-rūpeṇa praviṣṭaḥ |)-kathaya kva tāvat karṇānta-niveśanīya-guṇaṃ kanyā-ratnaṃ kārmukaṃ ca |</p>\n\n<p>mañjarīkaḥ-idaṃ tāvat kārmukam | kanyā tu caramaṃ locana-patham avatariṣyati |</p>\n\n<p>rāvaṇaḥ (sa-saṃrambham)-dhiṅ mūrkha ! kathaṃ re rāśi-nakṣatra-pāṭhakānāṃ goṣṭhīṃ na dṛṣṭavān asi | te' pi kanyām eva prathamaṃ prakaṭayanti | caramaṃ dhanuḥ |</p>\n\n<l>mañjarīkaḥ (svagatam)-katham ayaṃ vācāṭatām eva prakaṭayati | [1.32 padyād anantaram]</l>\n\n<p>ity atra rāvaṇena [puruṣa-rūpeṇa praviṣṭena] dhanuḥ-kanyayoḥ prakṛtam arthaṃ parityajya rāśi-lakṣaṇasyārthasya prasañjanād ayaṃ bhraṃśaḥ |</p>\n\n<p>atha leśaḥ-\nleśaḥ syād iṅgita-jñāna-kṛd viśeṣaṇavad vacaḥ ||SRs_3.276|| 120a</p>\n\n<p>yathā mālatī-mādhave, kāmandakī-</p>\n\n<p>asau vidyāśābhiḥ śiśur api vinirgatya bhavanād\nihāyātaḥ sampraty avikala-śarac-candra-vadanaḥ |\nyadāloka-sthāne bhavati puram unmāda-taralaiḥ\nkaṭākṣair nārīṇāṃ kuvalayita-vātāyanam iva ||SRs_3.277|| [mā.mā. 2.11]</p>\n\n<p>ity atra kāmandakyā mālaty-anurāga-jñāna-nivedanasya unmāda-taralair iti viśeṣaṇasya kathanād ayaṃ leśaḥ |</p>\n\n<p>atra kṣobhaḥ-\nkṣobhas tv anya-gate hetāv anyasmin kārya-kalpanaṃ ||SRs_3.278|| 120</p>\n\n<p>yathā ratnāvalyāṃ, rājā (upasṛtya udbandhanam apanīya)-devi ! kim idaṃ akāryaṃ kriyate ?\nmama kaṇṭha-gatāḥ prāṇāḥ pāśe kaṇṭha-gate tava |\nanarthārtha-prayatno' yaṃ tyajyatāṃ sāhasaṃ priye ||SRs_3.279|| [ra. 3.16]</p>\n\n<p>atra pāśe vāsavadattā-kaṇṭha-gate tat-kārya-bhūtasya prāṇānāṃ kaṇṭha-gatatvasya vatsa-rājena svasmin kalpanāt kṣobhaḥ |</p>\n\n<p>atha manorathaḥ-\nmanorathas tu vyājena vivakṣita-nivedanam ||SRs_3.280|| 121a</p>\n\n<p>yathā śākuntale, śakuntalā (padāntaraṃ gatvā parivṛtya prakāśam)-ladā-ballaa saṃdāba-hāraa āmaṃtemi tumaṃ bhūobi pairbhoassa | [latā-valaya santāpa-hāraka āmantraye tvāṃ bhūyo' pi paribhogāya |] [3.21 padyād anantaram]</p>\n\n<p>atra latā-maṇḍapa-vyājena duṣyantāmantraṇaṃ manorathaḥ |</p>\n\n<p>atha anukta-siddhiḥ-\n<l>prastāvanaiva śeṣo' rtho yatrānukto' pi gṛhyate | 121</l>\nanukta-siddhir eṣā syād ity āha bharato muniḥ[*21] ||SRs_3.281||</p>\n\n<p>[*21] Nāṭ 16.169 = prastāvenaiva śeṣo' rthaḥ kṛtsno yan na pratīyate | vacanena vinānukta-siddhiḥ sā parikīrtitā ||</p>\n\n<p>atha sārūpyaṃ-\n<l>dṛṣṭa-śrutānubhūtārtha-kathanādi-samudbhavam | 122</l>\n<l>sādṛśyaṃ yatra saṅkṣobhāt tat sārūpyaṃ nirūpyate ||SRs_3.282||</l></p>\n\n<p>yathā veṇi-saṃhāre, (praviśya gadā-pāṇiḥ) bhīmaḥ--tiṣṭha tiṣṭha bhīru ! kvādhunā gamyate ? (iti keśeṣu grahītum icchati)</p>\n\n<p>yudhiṣṭhiraḥ (balād bhīmam āliṅgya)-durātman ! bhīmārjuna-śatro duryodhana-hataka !\nāśaiśavād anudinaṃ janitāparādhaḥ\nkṣībo balena bhujayor hata-rāja-putra |\nāsādya me' ntaram idaṃ bhuja-pañjarasaya\njīvan prayāsi na padāt padam adya pāpa ||SRs_3.283|| [ve.saṃ. 6.38]</p>\n\n<p>bhīmaḥ-aye katham āryaḥ suyodhana-śaṅkayā nirdayaṃ mām āliṅgati ?</p>\n\n<p>ity atra cārvāka-śrāvita-duryodhana-vijaya-saṅkathā-saṅkṣepeṇa yudhiṣṭhirādīnāṃ bhīme suyodhana-buddhi-kathanād idaṃ sārūpyam |</p>\n\n<p>atha mālā-\n<l>īpsitārtha-prasiddhy-arthaṃ kathyante yatra sūribhiḥ | 123</l>\n<l>prayojanāny anekāni sā mālety abhidhīyate ||SRs_3.284||</l></p>\n\n<p>yathā dhanañjaya-vijaye-</p>\n\n<p>go-rakṣaṇaṃ sama-daśātrava-māna-bhaṅgaḥ\nprītir virāṭa-nṛpater upakāriṇaś ca |\nparyāptam ekam api me samartosavāya\nsarvaṃ punar militam atra mamaiva bhāgyaiḥ ||SRs_3.285|| [dha.vi. 16]</p>\n\n<p>atha madhura-bhāṣaṇam-\n<l>yat prasannena manasā pūjyaṃ pūjayitur vacaḥ | 124</l>\n<l>stuti-prakāśanaṃ tat tu jñeyaṃ madhura-bhāṣaṇam ||SRs_3.286||</l></p>\n\n<p>yathā anargha-rāghave, daśarathaḥ (sapraśrayam)-bhagavan viśvāmitra !\nkaccit kāntāra-bhājāṃ bhavati paribhavaḥ ko' pi śauvāpado vā\npratyūhena kratūnāṃ na khalu makha-bhujo bhuñjate vā havīṃṣi |\nkartuṃ vā kaccid antar vasati vasumatī-dakṣiṇaḥ sapta-tantur\nyat samprāpto' si kiṃ vā raghu-kula-tapasām īdṛśo' yaṃ vivartaḥ ||SRs_3.287|| [a.rā. 1.25]</p>\n\n<p>viśvāmitraḥ (vihasya)-\njanayati tvayi vīra diśāṃ patīn\napi gṛhāṅgaṇa-mātra-kuṭumbinaḥ |\nripur iti śrutir eva na vāstavī\npratibhayonnatir astu kutas tu naḥ ||SRs_3.288|| [a.rā. 1.26]</p>\n\n<p>ity ādāv anyonyaṃ pūjā-vacanaṃ madhura-bhāṣaṇam |</p>\n\n<p>atha pṛcchā-\npraśnenaivottaraṃ yatra sā pṛcchā parikīrtitā ||SRs_3.289|| 125</p>\n\n<p>yathā-\nsarva-kṣiti-bhṛtāṃ nātha dṛṣṭā sarvāṅga-sundarī |\nrāmā ramye vanānte' smin mayā virahitā tvayā ||SRs_3.290|| [vi.u. 4.51]</p>\n\n<p>ity atra parvatānāṃ nātha mayā virahitā priyā tvayā dṛṣṭeti praśne rājñāṃ nātha tvayā virahitā mayā dṛṣṭety uttarasya pratīyamānatvād iyaṃ pṛcchā |</p>\n\n<p>atha upadiṣṭam-\npratigṛhya tu śāstrārthaṃ yad vākyam abhidhīyate |\nvidvan-manoharaṃ svantam upadiṣṭaṃ tad ucyate ||SRs_3.291|| 126</p>\n\n<p>yathā śākuntale, śakuntalā (bhayaṃ nāṭayantī)-paurava rakkha abiṇaaṃ | maaṇa-saṃtattābi ṇa hu attaṇo pahabāmi | [paurava rakṣa avinayam | madana-santaptāpi na khalv ātmanaḥ prabhavāmi |]</p>\n\n<p>rājā-bhīru alaṃ guru-janād bhayena | na te vidita-dharmā hi bhagavān doṣam atra grahīṣyati kulapatiḥ | api ca-\ngāndharveṇa vivāhena bahvyo rājarṣi-kanyakāḥ |\nśrūyante pariṇītās tāḥ pitṛbhiś cānumoditāḥ ||SRs_3.292|| [a.śa. 3.20]</p>\n\n<p>ity atra śāstrānurodhenaiva pravṛttatvād idam upadiṣṭam |</p>\n\n<p>atha dṛṣṭam-\nyathādeśaṃ yathā-kālaṃ yathā-rūpaṃ ca varṇyate |\nyat pratyakṣaṃ parokṣaṃ vā tad dṛṣṭam dṛṣṭavan matam ||SRs_3.293|| 127</p>\n\n<p>yathā mālavikāgnimitre, rājā-aho sarvāsv avasthāsu cārutā śobhāntaraṃ puṣyati | tathā hi-</p>\n\n<p>vāmaṃ sandhi-stimita-valayaṃ nyasya hastaṃ nitambe\nkṛtvā śyāmā-viṭapa-sadṛśaṃ srasta-muktaṃ dvitīyam |\npādāṅguṣṭhālulita-kusume kuṭṭime pātitākṣaṃ\nnṛttād asyāḥ sthitam atitarāṃ kāntam ṛjvāyatārdham ||SRs_3.294|| [mā.a.mi. 2.6]</p>\n\n<p>ity atra itara-samakṣaṃ sthitāyāḥ saṃsthāna-jāti-varṇanād idaṃ pratyakṣa-dṛṣṭam |</p>\n\n<p>apratyakṣa-dṛṣṭaṃ, yathā padmāvatyāṃ-</p>\n\n<lg>\n<l>vyatyasta-pāda-kamalaṃ valita-tribhaṅgī-</l>\n<l>saubhāgyam aṃsa-viralī-kṛta-keśa-pāśam |</l>\n<l>piñchāvataṃsam urarīkṛta-vaṃśa-nālaṃ</l>\n<l>vyāmohanaṃ navam upaimi kṛpā-viśeṣam ||SRs_3.295||</l>\n</lg>\n\n<p>ity atra apratyakṣasyaiva gopāla-sundarasya saṃsthāna-viśeṣa-jāti-varṇanād api dṛṣṭavad ābhāsanād idam apratyakṣa-dṛṣṭam |</p>\n\n<p>śrī-siṃha-bhūpena kavīśvarāṇāṃ\nviśrāṇitāneka-vibhūṣaṇena |\nṣaṭ-triṃśad uktāni hi bhūṣaṇāni\nsa-lakṣma-lakṣyāṇi muner matena ||SRs_3.296|| 128</p>\n\n<p>sākṣad evopadeśena prāyo dharma-samanvayāt |\naṅgāṅgi-bhāva-sampanna-samasta-rasa-saṃśrayāt ||SRs_3.297|| 129\nprakṛty-avasthā-sandhyādi-sampatty-upanibandhanāt |\nāhuḥ prakaraṇādīnāṃ nāṭakaṃ prakṛtiṃ budhāḥ ||SRs_3.298|| 130\natideśa-bala-prāpata-nāṭakāṅgopajīvanāt |\nanyāni rūpakāṇi syur vikārā nāṭakaṃ prati ||SRs_3.299|| 131\nato hi lakṣaṇaṃ pūrvaṃ nāṭakasyābhidhīyate |\ndivyena vā mānuṣeṇa dhīrodāttena saṃyutam ||SRs_3.300|| 132\nśṛṅgāra-vīrānyatara-pradhāna-rasa-saṃśrayam |\nkhyāteti vṛtta-sambaddhaṃ sandhi-pañcaka-saṃyutam ||SRs_3.301|| 133\nprakṛty-avasthā-sandhy-aṅga-sandhy-antara-vibhūṣaṇaiḥ |\npatākā-sthānakair vṛtti-tad-aṅgaiś ca pravṛttibhiḥ ||SRs_3.302|| 134\nviṣkambhakādibhir yuktaṃ nāṭakaṃ tat trivargadam |\ntad etan nāṭakārambha-prakāro vakṣyate mayā ||SRs_3.303|| 135\nvidher yathaiva saṅkalpo mukhatāṃ pratipadyate |\npradhānasya prabandhasya tathā prastāvanā smṛtā ||SRs_3.304|| 136\narthasya pratipādyasya tīrthaṃ prastāvanocyate |\nprastāvanāyās tu mukhe nāndī kāryā śubhāvahā ||SRs_3.305|| 137\nāśīrnamaskriyā-vastunirdeśānyatamā smṛtā |\ncandranāmāṅkitā prāyo maṅgalārtha-padojjvalā ||SRs_3.306|| 138\naṣṭābhir daśabhiś ceṣṭā seyaṃ dvādaśabhiḥ padaiḥ |\nsamair vā viṣamair vāpi prayojyety apare jaguḥ ||SRs_3.307|| 139</p>\n\n<p>tatrāśīr-anvitā nāndī yathābhirāma-rāghave-</p>\n\n<lg>\n<l>kriyāsuḥ kalyāṇaṃ bhujaga-śayanād utthitavataḥ</l>\n<l>kaṭākṣāḥ kāruṇya-praṇaya-rasa-veṇī-laharayaḥ |</l>\n<l>harer lakṣmī-līlā-kamala-dala-saubhāgya-suhṛdaḥ</l>\n<l>sudhā-sāra-smerāḥ sucarita-viśeṣaika-sulabhāḥ ||SRs_3.308||</l>\n</lg>\n\n<p>namaskriyāvatī nāndī, yathā uttara-rāma-carite-</p>\n\n<p>idaṃ kavibhyaḥ pūrvebhyah namo-vākaṃ praśāsmahe |\nvandemahi ca tāṃ vāṇīm amṛtām ātmanaḥ kalām ||SRs_3.309|| [u.rā.ca. 1.1]</p>\n\n<p>vastu-nirdeśavatī nāndī, yathā prabodha-candrodaye-</p>\n\n<p>antar-nāḍī-niyamita-marul-laṅghita-brahma-randhraṃ\nsvānte śānti-praṇayini samunmīlad-ānanda-sāndram |\npratyag-jyotir jayati yaminaḥ spaṣṭa-lālāṭa-netra-\nvyāja-vyaktīkṛtam iva jagad-vyāpi candrārdha-mauleḥ ||SRs_3.310|| [pra.ca. 1.2]</p>\n\n<p>aṣṭā-padānvitā, yathā mahāvīra-carite-</p>\n\n<p>atha svasthāya devāya nityāya hata-pāpmane |\ntyakta-krama-vibhāgāya caitanya-jyotiṣe namaḥ ||SRs_3.311|| [ma.vī.ca. 1.1]</p>\n\n<p>daśa-padānvitā yathā abhirāma-rāghave kriyāsuḥ kalyāṇam ity ādi | dvādaśa-padānvitā, yathā anargha-rāghave-</p>\n\n<p>niṣpratyūham upāsmahe bhagavataḥ kaumodakī-lakṣmaṇaḥ\nkoka-prīti-cakora-pāraṇa-paṭū jyotiṣmatī locane |\nyābhyām ardha-vibodha-mugdha-madhura-śrīr ardha-nidrāyito\nnābhī-palvala-puṇḍarīka-mukulaḥ kamboḥ sapatnī-kṛtaḥ ||SRs_3.312|| [a.rā. 1.1]</p>\n\n<p>atraiva maṅgalārtha-pada-prāyatvaṃ candranāmāṅkitatvaṃ ca draṣṭavyam |</p>\n\n<p>nāndy-ante tu praviṣṭena sūtradhāreṇa dhīmatā |\nprasādhanāya raṅgasya vṛttir yojyā hi bhāratī ||SRs_3.313|| 140\naṅgāny asyāś ca catvāri bharatenāvabhāṣire |\nprarocanāmukhe caiva vīthī-prahasane iti ||SRs_3.314|| 141\nvīthī prahasanaṃ sva-sva-prasaṅge vakṣyate sphuṭam |\nprarocanā tu sā proktā prakṛtārtha-praśaṃsayā ||SRs_3.315|| 142\nsadasya-citta-vṛttīnāṃ saṃmukhīkaraṇaṃ ca yat |\n<l>praśaṃsā tu dvidhā jñeyā cetanācetanāśrayā | 143</l>\n<l>acetanau deśa-kālau kālo madhu-śaran-mukhaḥ ||SRs_3.316||</l></p>\n\n<p>tatra vasanta-praśaṃsayā prarocanā, yathā padmāvatyāṃ-</p>\n\n<lg>\n<l>rājat-koraka-kaṇṭakā madhukarī-jhaṅkāra-huṅkāriṇīr</l>\n<l>ālola-stavaka-stanīr aviralādhūta-pravālādharāḥ |</l>\n<l>āliṅganti latā-vadhūr atitarām āsanna-śākhā-karair</l>\n<l>atyārūḍha-rasālasāla-rasikāḥ kānte vasantodaye ||SRs_3.317||</l>\n</lg>\n\n<p>śarat-praśaṃse, yathā veṇī-saṃhāre-</p>\n\n<p>sat-pakṣāṃ madhura-giraḥ prasādhitāśā madoddhatārambhāḥ |\nnipatanti dhārtarāṣṭrāḥ kāla-vaśān medinī-pṛṣṭhe ||SRs_3.318|| [ve.saṃ. 1.6]</p>\n\n<p>[atha deśaḥ]\n<l>deśas tu devatārāja-tīrtha-sthānādir ucyate | 144</l>\n<l>tad adya kāla-nāthasya yātretyādiṣu lakṣyatām ||SRs_3.319||</l></p>\n\n<l>cetanās tu kathā-nātha-kavi-sabhya-naṭāḥ smṛtāḥ | 145</l>\n<l>kathā-nāthās tu dharmārtha-rasa-mokṣopayoginaḥ ||SRs_3.320||</l>\n\n<l>dharmopayoginas tatra yudhiṣṭhira-nalādayaḥ | 146</l>\n<l>arthopayogino rudra-narasiṃha-nṛpādayaḥ ||SRs_3.321||</l>\n\n<l>rasopayogino vidyādhara-vatseśvarādayaḥ | 147</l>\n<l>mokṣopayogino rāma-vāsudevādayo matāḥ ||SRs_3.322||</l>\n\n<p>eke tv abhedam icchanti dharma-mokṣopayoginoḥ ||SRs_3.323|| 148</p>\n\n<p>[caturvidhāḥ kavayaḥ]\nkavayas tu prabandhāras te bhaveyuś caturvidhāḥ |\nudātta uddhataḥ prauḍho vinīta iti bhedataḥ ||SRs_3.324|| 149</p>\n\n<p>tatra udāttaḥ-\nantar-gūḍhābhimānoktir udātta iti gīyate ||SRs_3.325|| 150a</p>\n\n<p>yathā mālavikāgnimitre-</p>\n\n<p>purāṇam ity eva na sādhu sarvaṃ\nna cāpi kāvyaṃ navam ity avadyam |\nsantaḥ parīkṣyāntarad bhajante\nmūḍhaḥ para-pratyayaneya-buddhiḥ ||SRs_3.326|| [mā.a.mi. 1.2]</p>\n\n<p>atra santaḥ parīkṣety anena sva-kṛteḥ parīkṣaṇa-kṣamatva-kalpito nija-garvaḥ kāli-dāsena vivakṣita iti tasyodāttatvam |</p>\n\n<p>atha uddhataḥ-\nparāpavādāt svotkarṣa-vādī tūddhata ucyate ||SRs_3.327|| 150</p>\n\n<p>yathā mālatī-mādhave-\nye nāma kecid iha naḥ prathayanty avajñāṃ\njānanti te kim api tān prati naiṣa yatnaḥ |\nutpatsyate' sti mama ko' pi samāna-dharmā\nkālo hy ayaṃ niravadhir vipulā ca pṛthvī ||SRs_3.328|| [mā.mā. 1.8]</p>\n\n<p>atra jānanti te kim apīti parāpavādāt mama tu ko' pi samāna-dharmety ātmotkarṣa-kathanāc ca bhavabhūter uddhatatvam |</p>\n\n<p>yathā prauḍhaḥ-\nyathocita-nijotkarṣa-vādī prauḍha itīritaḥ ||SRs_3.329|| 151a</p>\n\n<p>yathā karuṇākandale-\n<lg>\n<l>kavir bhāradvājo jagad-avadhi-jāgran-nija-yaśā</l>\n<l>rasa-śreṇī-marma-vyavaharaṇa-hevāka-rasikaḥ |</l>\n<l>yadīyānāṃ vācāṃ rasika-hṛdayollāsana-vidyāv</l>\n<l>amandānandātmā pariṇamati sandarbha-mahimā ||SRs_3.330||</l>\n</lg></p>\n\n<p>atra rasa-prauḍhi-sandarbha-prasādayor nāṭaka-nirmāṇocitayor eva kathanāt nijotkarṣaṃ prakaṭayann ayaṃ kaviḥ prauḍha ity ucyate |</p>\n\n<p>yuktyā nijotkarṣa-vādī prauḍha ity aparaiḥ smṛtaḥ ||SRs_3.331|| 151</p>\n\n<p>yathā mamaiva-nedānīntana-dīpikā kim u tamaḥ-saṅghātam unmūlayed ity ādi [rasārṇava-sudhākare 1.55] |</p>\n\n<p>atra jyotsnādi-dṛṣṭānta-mukhena mādhuryaujaḥ-prasādākhyānāṃ guṇānāṃ sva-sāhityaṃ rasaucityena [sattāṃ] pratipādayann ayaṃ kaviḥ prauḍha ity ucyate |</p>\n\n<p>atha vinītaḥ-\nvinīto vinayotkarṣāt svāpakarṣa-prakāśakaḥ ||SRs_3.332|| 152a</p>\n\n<p>yathā rāmānande-\n<lg>\n<l>guṇo na kaścin mama vāṅ-nibandhe</l>\n<l>labhyeta yatnena gaveṣito' pi |</l>\n<l>tathāpy amuṃ rāma-kathā-prabandhaṃ</l>\n<l>santo' nurāgeṇa samādriyante ||SRs_3.333||</l>\n</lg></p>\n\n<p>atra vinayotkarṣād apakarṣam ātmany āropayann ayaṃ kavir vinīta ity ucyate |</p>\n\n<p>atha sabhyāḥ-\n<l>sabhyās tu vibudhair jñeyā ye didṛkṣānivtā janāḥ | 152</l>\n<l>te' pi dvidhā prārthanīyāḥ prārthak iti ca sphuṭam ||SRs_3.334||</l></p>\n\n<l>idaṃ prayokṣye yuṣmābhir anujñā dīyatām iti | 153</l>\n<l>samprārthyāḥ sūtradhāreṇa prārthanīyā iti smṛtāḥ ||SRs_3.335||</l>\n\n<l>tvayā prayogaḥ kriyatām ity utkaṇṭhita-cetasaḥ | 154</l>\n<l>ye sūtriṇaṃ prārthayante te sabhyāḥ prārthakāḥ smṛtāh ||SRs_3.336||</l>\n\n<p>atha naṭāḥ-\n<l>raṅgopajīvinaḥ proktā naṭās te' pi tridhā smṛtāḥ | 155</l>\n<l>vādakā gāyakāś caiva nartakāś ceti kovidaiḥ ||SRs_3.337||</l></p>\n\n<l>vīṇā-veṇu-mṛdaṅgādi-vādakā vādakāḥ smṛtāḥ | 156</l>\n<p>ālāpana-dhruvāgīta-gāyakā gāyakā matāḥ |\nnānā-prakārābhinaya-kartāro nartakāḥ smṛtāḥ ||SRs_3.338|| 157</p>\n\n<p>tad evam-\nvistarād uta saṅkṣepāt prayuñjīta prarocanām ||SRs_3.339|| 158a</p>\n\n<p>tatra saṅkṣiptā prarocanā, yathā ratnāvalyām-</p>\n\n<p>śrīharṣo nipuṇaḥ kaviḥ pariṣad apy eṣā guṇa-grāhiṇī\nloke hāri ca vatsa-rāja-caritaṃ nāṭye ca dakṣā vayam |\nvastv-ekaikam apīha vāñchita-phala-prāpteḥ padaṃ kiṃ punar\nmad-bhāgyopacayād ayaṃ samuditaḥ sarvo guṇānāṃ gaṇaḥ ||SRs_3.340|| [ra. 1.6]</p>\n\n<p>atra kathā-nāyaka-kavi-sabhya-naṭānāṃ catūrṇāṃ saṅkṣepeṇa varṇanād iyaṃ saṅkṣipta-prarocanā | vistarāt tu bāla-rāmāyaṇādiṣu draṣṭavyā |</p>\n\n<l>evaṃ prarocayan sabhyān sūtrī kuryād athāmukham | 158</l>\n<l>sūtra-dhāro naṭīṃ brūte sva-kāryaṃ prati yuktitaḥ ||SRs_3.341||</l>\n\n<l>prastutākṣepa-citroktyā yat tad āmukham īritam | 159</l>\n<l>trīṇyāmukhāṅgāny ucyante kathodghātaḥ pravartakaḥ ||SRs_3.342||</l>\n\n<l>prayogātiśayaś ceti teṣāṃ lakṣaṇam ucyate | 160</l>\n<p>sūtriṇo vākyam arthaṃ vā svetivṛtta-samaṃ yadā |\nsvīkṛtya praviśet pātraṃ kathodghāto dvidhā mataḥ ||SRs_3.343|| 161</p>\n\n<p>tatra vākyena kathodghāto, yathā ratnāvalyāṃ-\ndvīpād anyasmād api madhyād api jala-nidher diśo' py antāt |\nānīya jhaṭiti ghaṭayati vidhir abhimatam abhimukhī-bhūtaḥ ||SRs_3.344|| [ra. 1.7]</p>\n\n<p>iti sūtradhārasya priyā-samāśvāsana-vākyaṃ svasyānukūlatayā paṭhato yaugandharāyaṇasya praveśāt kathodghātaḥ |</p>\n\n<p>arthena kathodghāto, yathā veṇī-saṃhāraḥ-</p>\n\n<p>nirvāṇa-vaira-dahanāḥ praśamādarīṇāṃ\nnandantu pāṇḍu-tanayāḥ saha mādhavena |\nrakta-prasādhita-bhuvaḥ kṣata-vigrahāś ca\nsvasthā bhavantu kuru-rāja-sutāḥ sa-bhṛtyāḥ ||SRs_3.345|| [ve.saṃ. 1.7]</p>\n\n<p>atrottarārdhe sūtradhāreṇa dhārtarāṣṭrāṇāṃ svarga-sthiti-nirupadrava-lakṣaṇayor arthayor vivakṣitayoḥ satoḥ bhīmena svasthā bhavantu mayi jīvati dhārtarāṣṭrā iti nirupadrava-lakṣaṇasyaivārtha-viśeṣasya grahaṇena praveśaḥ kṛta iti ayam arthena kathodghātaḥ |</p>\n\n<p>atha pravartakaḥ-\nākṣiptaṃ kāla-sāmyena pravṛttiḥ syāt pravartakam ||SRs_3.346|| 162a</p>\n\n<p>yathā bāla-rāmāyaṇe-\nprakaṭita-rāmāmbhojaḥ kauśikavān sapadi lakṣmaṇānandī |\nśara-cāpa-namana-hetor ayam avatīrṇaḥ śarat-samayaḥ ||SRs_3.347|| [bā.rā. 1.16]</p>\n\n<p>atra viśvāmitra-rāma-lakṣmaṇānāṃ śarat-samaya-varṇana-sāmyena praveśaḥ pravartakaḥ ||</p>\n\n<p>atha prayogātiśayaḥ --\n<l>eṣo' yam ity upakṣepāt sūtradhāra-prayogataḥ | 162</l>\n<l>prayoga-sūcanaṃ yatra prayogātiśayo hi saḥ ||SRs_3.348||</l></p>\n\n<p>yathā mālavikāgnimitre-\nśirasā prathama-gṛhītām ājñām icchāmi pariṣadaḥ kartum |\ndevyā iva dhāriṇyāḥ sevā-dakṣaḥ parijano' yam ||SRs_3.349|| [mā.a.mi. 1.3]</p>\n\n<p>atrāyam ity upakṣepeṇākṣiptaḥ parijana-praveśaḥ prayogātiśayaḥ |</p>\n\n<p>tathā ca śākuntale-\ntavāsmi gīta-rāgeṇa hāriṇā prasabhaṃ hṛtaḥ |\neṣa rājeva duṣyantaḥ sāraṅgeṇātiraṃhasā ||SRs_3.350|| [a.śā. 1.5]</p>\n\n<p>ity atra eṣa ity upakṣipto duṣyanta-praveśaḥ prayogātiśayaḥ |</p>\n\n<l>prastāvanā-sthāpaneti dvidhā syād idam āmukham | 163</l>\n<l>vidūṣaka-naṭī-pāripārśvikaiḥ saha saṃlāpan ||SRs_3.351||</l>\n\n<l>stoka-vīthy-aṅga-sahitāny āmukhāṅgāni sūtra-bhṛt | 164</l>\n<l>yojayed yatra nāṭya-jñair eṣā prastāvanā smṛtā ||SRs_3.352||</l>\n\n<l>sarvāmukhāṅga-vīthy-aṅga-sametair vākya-vistaraiḥ | 165</l>\n<l>sūtradhāro yatra naṭī-vidūṣaka-naṭādibhiḥ ||SRs_3.353||</l>\n\n<l>saṃlapana prastutaṃ cārtham ākṣipet sthāpanā hi sā | 166</l>\n<l>śṛṅgāra-pracure nāṭye yogyaḥ syād āmukha-kramaḥ ||SRs_3.354||</l>\n\n<l>ratnāvalydike prāyo lakṣyatāṃ kovidair ayam | 167</l>\n<l>vīrādbhutādi prāye tu prāyaḥ prastāvanocitā ||SRs_3.355||</l>\n\n<l>anargha-rāghavādyeṣu prāyaśo vīkṣyatām iyam | 168</l>\n<l>hāsya-bībhatsa-raudrādi-prāye tu sthāpanā matā ||SRs_3.356||</l>\n\n<l>vīra-bhadra-vijṛmbhādau sā prāyeṇa samīkṣyatām | 169</l>\n<l>kathitāny āmukhāṅgāni vīthy-aṅgāni pracakṣmahe ||SRs_3.357||</l>\n\n<l>āmukhe' pi ca vīthyāṃ ca sādhāraṇye' pi saṃmataḥ | 170</l>\n<l>vīthy-aṅga-saṃprathā teṣāṃ vīthyām āvaśyakatvataḥ ||SRs_3.358||</l>\n\n<l>udghātyakāvalagita-prapañca-trigate chalam | 171</l>\n<l>vākkely-adhibale gaṇḍam avasyandita-nālike ||SRs_3.359||</l>\n\n<l>asat-pralāpa-vyāhārau mṛdavaṃ ca trayodaśa | 172</l>\n<p>tatrodghātyakam anyonyālāpa-mālā dvidhā hi tat |\ngūḍhāratha-pada-paryāya-kramāt praśnottara-kramāt ||SRs_3.360|| 173</p>\n\n<p>tatra gūḍhārtha-pada-paryāya-kramād udghātyakaṃ, yathā vīrabhadra-vijṛmbhita-nāmani ḍime-\n<lg>\n<l>sakhe ko' yaṃ raudraḥ kathaya mahitaḥ ko' pi hi raso</l>\n<l>raso nāmāyaṃ kaḥ smṛti-surabhir āsvāda-mahimā |</l>\n<l>samāsvādaḥ ko' yaṃ krama-galita-vedyāntara-matir</l>\n<l>mano' vasthā jñātaṃ nanu vadasi nidrāntaram iti ||SRs_3.361||</l>\n</lg></p>\n\n<p>atra raudra-rasa-svarūpa-vivecanāya rasāsvādāvasthā-lakṣaṇair gūḍhārtha-pada-paryāyair naṭa-sūtradhārayoḥ saṃlāpād idam ādimam udghātyakam |</p>\n\n<p>praśnottara-kramād, yathā tatraiva ḍime-</p>\n\n<lg>\n<l>sevyaṃ kiṃ param uttamasya caritaṃ lokottaraḥ kaḥ pumān</l>\n<l>śrī-siṃhaḥ sa tu kīdṛśo vada nidhir dharmasya dharmas tu kaḥ |</l>\n<l>satyoktir vacanaṃ tu kiṃ kavi-nutaṃ ko nāma tādṛk kavir</l>\n<l>viśveśaḥ sa tu kīdṛśo vijayate viśveṣu viśveśavat ||SRs_3.362||</l>\n</lg>\n\n<p>atra gūḍhārtha-pada-paryāya-rahita-praśnottara-krameṇa naṭa-sūtradhārayoḥ saṃlāpāt prakṛta-kavi-varṇanopayuktam idam udghātyakam |</p>\n\n<p>atha avalagitam-\ndvidhāvalagitaṃ proktam arthāvalaganātmakam |\nanya-prasaṅgād anyasya saṃsiddhiḥ prakṛtasya va ||SRs_3.363|| 174</p>\n\n<p>anya-prasaṅgād anyasya siddhyā avalagitaṃ, yathā abhirāma-rāghave anapota-nāyakīye-</p>\n\n<lg>\n<l>hanta sārasvataṃ cakṣuḥ kavīnāṃ krānta-darśinām |</l>\n<l>atiśayya pravarteta niyatārtheṣu vastuṣu ||SRs_3.364||</l>\n</lg>\n\n<p>atra sūtradhāreṇa kavīnāṃ sārasvataṃ cakṣur iti kavi-sāmānya-varṇanena svābhilaṣita-kavi-viśeṣotkarṣa-sādhana-rūpāt prakṛtāerthāvalaganād avalagitam idam |</p>\n\n<p>anya-prasaṅgena prakṛtasya siddhir, yathā anargha-rāghave-</p>\n\n<p>sūtradhāraḥ-māriṣa, sthāne khalu bhavataḥ kutūhalam | īdṛśam evaitat |</p>\n\n<p>tat tādṛg ujjvalakakutstha-kula-praśasti-\nsaurabhya-nirbhara-gabhīra-manoharāṇi |\nvālmīki-vāg-amṛta-kūpa-nipāna-lakṣmīm\netāni bibhrati murāri-kaver vacāṃsi ||SRs_3.365|| [a.rā. 1.12]</p>\n\n<p>atrāprakṛta-vālmīki-varṇana-prasaṅgena prakṛta-māriṣa-kutūhalotkarṣa-saṃsādhana-rūpāt prakṛta-nāṭyāvalaganād idaṃ dvitīyam avalagitam |</p>\n\n<p>atha prapañcaḥ-\nprapañcas tu mithaḥ stotram asad-bhūtaṃ ca hāsya-kṛt ||SRs_3.366|| 175a</p>\n\n<p>yathā vīrabhadra-vijṛmbhaṇe-\n<lg>\n<l>nāṭyācāryas tvam asi suhṛdāṃ tvādṛśānāṃ prasādāt</l>\n<l>ko' yaṃ gīta-śrama-vidhir aho bhinna-kaṇṭho' dya jātaḥ |</l>\n<l>jñātaṃ jñātaṃ parihasasi māṃ bhāṣitair bhāva-garbhair</l>\n<l>maivaṃ vācyaṃ tvam asi hi gurus tatra ceṣṭiḥ pramāṇam ||SRs_3.367||</l>\n</lg></p>\n\n<p>atra naṭa-sūtradhārayor anyathārthasyānyonya-stotrasya hāsyāyaiva pravṛttatvāt prapañcaḥ |</p>\n\n<p>atha trigatam-\nśruti-sāmyād anekārtha-yojanaṃ trigataṃ bhavet ||SRs_3.368|| 175b</p>\n\n<p>yathābhirāma-rāghave, pāripārśvikaḥ-</p>\n\n<lg>\n<l>vāṇī-muraja-kvaṇitaṃ śruti-subhagaṃ kiṃ sudhā-mucaḥ stanitam |</l>\n<l>jaladasya kim ā jñātaṃ tava madhura-gabhīra-vāg-vilāso' yam ||SRs_3.369||</l>\n</lg>\n\n<p>atra sūtradhāra-vāg-vilāse muraja-jalada-dhvani-vitarka-sambhāvanāt trigatam |</p>\n\n<p>atha chalam-\nproktaṃ chalaṃ sasotprāsaiḥ priyābhāsair vilobhanam ||SRs_3.370|| 176a</p>\n\n<p>yathā abhirāma-rāghave-</p>\n\n<lg>\n<l>vidvān asau kalāvān api rasiko bahu-vidha-prayogajñaḥ |</l>\n<l>iti ca bhavantaṃ vidmo nirvyūḍhaṃ sādhu tat tvayā sarvam ||SRs_3.371||</l>\n</lg>\n\n<p>atra viparīta-lakṣaṇayā prahelikārtham ajānataḥ pāripārśvikasyopālambhanāt chalam |</p>\n\n<p>atha vākkeliḥ-\nsākāṅkṣasyaiva vākyasya vākkeliḥ syāt samāptitaḥ ||SRs_3.372|| 176</p>\n\n<p>yathā maheśvarānande-</p>\n\n<lg>\n<l>kula-śoka-haraṃ kumāram ekaṃ</l>\n<l>kuhanā-bhairava-pāraṇonmukhābhyām |</l>\n<l>upahūya kṛtādaraṃ pitṛbhyām</l>\n<l>upari prastutam oṃ namaḥ śivāya ||SRs_3.373||</l>\n</lg>\n\n<p>atra vākye sākāṅkṣe viśeṣāṃśam anuktvā namaḥ śivāyeti samāpti-kathanād vāk-keliḥ |</p>\n\n<p>atha adhibalam-\nspardhayānyonya-sāmarthya-vyaktis tv adhibalaṃ bhavet ||SRs_3.374|| 177a</p>\n\n<p>yathā vīrabhadra-vijṛmbhaṇe-</p>\n\n<lg>\n<l>mā bhūc cintā taveyaṃ mayi sati kuśale duṣkaraḥ kiṃ prayogo</l>\n<l>mānin jānāsi kiṃ tvaṃ kim api na viditā cāturī me tvayā kim |</l>\n<l>āstāṃ sva-stotra-kanthā kṛtam iha kathaitair bhūta-pūrvaiḥ prasaṅgaiḥ</l>\n<l>patnyāhaṃ vaśya-karmā sapadi naṭavidhāv eṣa sajjībhavāmi ||SRs_3.375||</l>\n</lg>\n\n<p>atra naṭa-sūtradhārayoḥ paraspara-spardhayā sva-sva-prayoga-sāmarthya-prakāśanād adhibalam |</p>\n\n<p>atha gaṇḍam-\ngaṇḍaṃ prastuta-sambandhi bhinnārthaṃ sahasoditam ||SRs_3.376|| 177b</p>\n\n<p>yathā veṇī-saṃhāre-\n<lg>\n<l>nirvāṇa-vaira-dahanāḥ praśamādarīṇāṃ</l>\n<l>nandantu pāṇḍu-tanayāḥ saha mādhavena |</l>\n<l>rakta-prasādhita-bhuvaḥ kṣata-vigrahāś ca</l>\n<l>svasthā bhavantu kuru-rāja-sutāḥ sa-bhṛtyāḥ || [ve.saṃ. 1.7]</l>\n</lg></p>\n\n<p>tatra sūtradhāreṇa nirupadrava-lakṣaṇe' rthe vivakṣite' pi svarga-sthiti-lakṣaṇārtha-sūcakasya rakta-prasādhitaa-bhuva ity ādi-śliṣṭa-vākyasya sahasā prastuta-sambandhitayā bhāṣitatvād gaṇḍam |</p>\n\n<p>atha avasyanditam-\npūrvoktasyānyathā vyākhyā yatrāvasyanditaṃ hi tat ||SRs_3.377|| 178a</p>\n\n<p>yathā veṇī-saṃhāre, sūtradhāraḥ-</p>\n\n<p>sat-pakṣā madhura-giraḥ prasādhitāśā madoddhatārambhāḥ |\nnipatanti dhārtarāṣṭrāḥ kāla-vaśān medinī-pṛṣṭhe ||SRs_3.378|| [ve.saṃ. 1.6]</p>\n\n<p>pāripārśvikaḥ (praviśya sambhrāntaḥ)-śāntaṃ pāpam | pratihatam amaṅgalam |</p>\n\n<p>sūtradhāraḥ-mā bhaiṣīḥ | nanu śarat-samaya-varṇanāśaṃsayā haṃsān dhārtarāṣṭrā iti vyapadiśāmi |</p>\n\n<p>atra pūrvoktasya suyodhanādi-nipātasya haṃsa-pātatvena vyākhyānād idam avasyanditam |</p>\n\n<p>atha nālikā-\n<l>prahelikā nigūḍhārthā hāsyārthaṃ nālikā smṛtā | 178</l>\n<l>antar-lāpā bahir-lāpety eṣā dvedhā samīritā ||SRs_3.379||</l></p>\n\n<p>tatra antar-lāpā, yathā prasanna-rāghave-</p>\n\n<p>pratyaṅkam aṅkurita-sarva-navāvatāran-\nnavyollasat-kusuma-rāji-virāji-bandham |\ngharmetarāṃśum iva vakratayātiramyaṃ\nnāṭya-prabandham atimañjula-saṃvidhānam ||SRs_3.380|| [pra.rā. 1.7]</p>\n\n<p>atra prasanna-rāghava-nāmety uttarasya saptākṣarāṣṭa-paṅkti-krameṇa likhite' sminn eva śloke mṛgyatvād antar-lāpo nāmeyam |</p>\n\n<p>bahir-lāpā, yathā bāla-rāmāyaṇe-\nkama-baḍḍhanta-vilāsaṃ rasāsale kaṃ karei kandappo |\n[krama-vardhamāna-vilāsaṃ rasātale kaṃ karoti kandarpaḥ |]</p>\n\n<p>sūtradhāraḥ-aye praśnottaram | seyam asmat-prītir iti devādeśaḥ | tat svayam eva vācayāmi-</p>\n\n<p>nirbhaya-gurur vyadhatta ca vālmīki-kathāṃ kim anusṛtya ||SRs_3.381|| [bā.rā. 1.5]</p>\n\n<p>ity atra bāla-rāmāyaṇam ity uttarasya bahir eva mṛgyatvād bahir-lāpā nāma nālikeyam |</p>\n\n<p>atha asat-pralāpaḥ-\nasambaddha-kathālāpo' sat-pralāpa itīritaḥ ||SRs_3.382|| 179b</p>\n\n<lg>\n<l>yathā vīrabhadra-vijṛmbhaṇe, naṭaḥ-</l>\n<l>patnī parilambi-kucā tanayā mama danturāpi taruṇa-vayāḥ |</l>\n<l>krīḍā-kapir asti gṛhe tad ahaṃ nāṭya-prayoga-marmajñaḥ ||SRs_3.383||</l>\n</lg>\n\n<p>atra naṭena svakīya-nāṭya-prayoga-marmajñatve hetutayā kathitānāṃ krīḍā-kapi-sad-bhāvādīnām asambaddhatvād ayam asat-pralāpaḥ |</p>\n\n<p>atha vyāhāraḥ-\nanyārthaṃ vacanaṃ hāsya-karaṃ vyāhāra ucyate ||SRs_3.384|| 180a</p>\n\n<p>yathā ānanda-kośa-nāmani prahasane-(praviśya) naṭī-ayya ko ṇioo ? [ārya, ko niyogaḥ ?]</p>\n\n<p>sūtradhāraḥ-ārye gargarike nūnam ānanda-kośa-nābhilāṣiṇī pariṣad iyam |</p>\n\n<p>naṭī-tā daṃsedu ayyo | tado kiṃ bilaṃbeṇa | [tad darśayatu āryaḥ | tataḥ kiṃ vilambena ?]</p>\n\n<p>sūtradhāraḥ-ayi gāyike gargarike bhavatyā mukha-vyāpāreṇa bījotthāpanānusandhāyinā bhavitavyam |</p>\n\n<p>naṭī (sa-harṣam)-kīriso so muha-bābāro | [kīdṛśaḥ sa mukhya-vyāpāraḥ ?]</p>\n\n<p>sūtradhāraḥ-nanv amum eva śiśiram adhikṛtya dhruvā-gāna-rūpaḥ |</p>\n\n<p>ity atra ānanda-kośa-bījotthāpana-mukha-vyāpārāṇāṃ rūpaka-bījotthāpana-dhruvā-gānārthānām api anyārtha-pratītyā hāsyakaratvād ayaṃ vyāhāraḥ |</p>\n\n<p>atha mṛdavam-\ndoṣā guṇā guṇā doṣā yatra syur mṛdavaṃ hi tat ||SRs_3.385|| 180b</p>\n\n<p>yathā-\n<lg>\n<l>nārhāḥ kevala-veda-pāṭha-vidhinā kīrā iva chāndasāḥ</l>\n<l>śāstrīyābhyasanāc chunām iva nṛṇām anyonya-kolāhalaḥ |</l>\n<l>vyarthaṃ kāvyam asatya-vastu-ghaṭanāt svapnendrajālādivad</l>\n<l>vyākīrṇa-vyavahāra-nirṇaya-kṛte tv ekaiva kāryā smṛtiḥ ||SRs_3.386||</l>\n</lg></p>\n\n<p>atra kāvyādiṣu guṇa-bhūteṣv api doṣatva-kathanād mṛdavam idam |</p>\n\n<p>evam āmukham āyojya sūtradhāre sahānuge |\nniṣkrānte' that tad-ākṣiptaiḥ pātrair vastu prapañcayet ||SRs_3.387|| 181\nvastu sarvaṃ dvidhā sūcyam asūcyam iti bhedataḥ |\nrasa-hīnaṃ bhaved atra vastu tat sūcyam ucyate ||SRs_3.388|| 182\nyad vastu nīrasaṃ tat tu sūcayet sūcakās tv amī |\nviṣkambha-cūlikāṅkāsyāṅkāvatāra-praveśakāḥ ||SRs_3.389|| 183</p>\n\n<p>tatra viṣkambho bhūta-bhāvi-vastv-aṃśa-sūcakaḥ |\namukhya-pātra-racitaḥ saṅkṣepaika-prayojanaḥ ||SRs_3.390|| 184\nsa śuddho miśra ity ukto miśraḥ syān nīca-madhyamaiḥ |\nso' yaṃ ceṭī-naṭācārya-saṃlāpa-parikalpitaḥ ||SRs_3.391|| 185\nmālavikāgnimitrasya prathamāṅke nirūpyatām |\nśuddhaḥ kevala-madhyo' yam ekāneka-kṛto dvidhā ||SRs_3.392|| 186\nratnāvalyām eka-śuddhaḥ prāpta-yaugandharāyaṇaḥ |\n<l>aneka-śuddho viṣkambhaḥ ṣaṣṭhāṅke' nargha-rāghave | 187</l>\n<l>nirūpyatāṃ samprayukto mālyavacchuka-sāraṇaiḥ ||SRs_3.393||</l></p>\n\n<p>atha cūlikā-\n<l>vandi-māgadha-sūtādyaiḥ pratisīrāntara-sthitaiḥ | 188</l>\n<l>arthopakṣepaṇaṃ yat tu kriyate sā hi cūlikā ||SRs_3.394||</l></p>\n\n<l>sā dvidhā cūlikā khaṇḍa-cūlikā ceti bhedataḥ | 189</l>\n<l>pātrair yavanikāntaḥsthaiḥ kevalaṃ yā tu nirmitā ||SRs_3.395||</l>\n\n<l>ādāv aṅkasya madhye vā cūlikā nāma sā smṛtā | 190</l>\n<l>praveśa-nirgamābhāvād iyam aṅkād bahir gatā ||SRs_3.396||</l>\n\n<p>aṅkādau cūlikā, yathā anargha-rāghave saptamāṅke, nepathye-</p>\n\n<p>tamisrā-mūrcchāla-trijagad-agadṅkāra-kiraṇe\nraghūṇāṃ gotrasya prasavitari deve savitari |\npuraḥsthe dik-pālaiḥ saha para-gṛhāvāsa-vacanāt\npraviṣṭo vaidehī dahanam atha śuddhā ca niragāt ||SRs_3.397|| [a.rā. 7.1]</p>\n\n<p>ity ādau nepathya-gatair eva pātraiḥ sītā-jvalana-praveśa-nirgamādīnām arthānāṃ prayogānucitānāṃ sūcanād iyaṃ cūlikā |</p>\n\n<p>aṅka-madhye, yathā ratnāvalyāṃ dvitīyāṅke, (nepathye kalakalaḥ)-</p>\n\n<p>kaṇṭhe kṛttāvaśeṣaṃ kanaka-mayam adhaḥ śṛṅkhalā-dāma karṣan krāntvā dvārāṇi helācala-caraṇa-raṇat-kiṅkaṇī-cakravālaḥ |\ndattātaṅko' ṅganānām anusṛta-saraṇiḥ sambhramād aśva-pālaiḥ prabhraṣṭo' yaṃ plavaṅgaḥ praviśati nṛpater mandiraṃ mandurāyāḥ ||SRs_3.398|| [ra. 2.2]</p>\n\n<p>atra nepathya-gataiḥ pātraiḥ prayogānucitasya vānara-viplavādy-arthasya sūcanād iyaṃ madhya-cūlikā |</p>\n\n<p>atha khaṇḍa-cūlikā-\n<l>raṅga-nepatha-saṃsthāyi-pātra-saṃlāpa-vistaraiḥ | 191</l>\nādau kevalam aṅkasya kalpitā khaṇḍa-cūlikā |\npraveśa-nirgamāprāpter iyam aṅkād bahir-gatā ||SRs_3.399|| 192</p>\n\n<p>yathā bāla-rāmāyaṇe saptamāṅkasyādau, (tataḥ praviśati vaitālikaḥ karpūra-caṇḍaḥ) vaitālikaḥ-bhadra candana-caṇḍa parityaja nidrā-mudrām | vimuñca nijoṭajābhyantaram |</p>\n\n<p>nepathye-ayya kappura-caṃḍa esā miṭṭhā pabhāda-ṇiddā | suvissaṃ dāva | [ārya karpūra-caṇḍa eṣā miṣṭā prabhāta-nidrā | svapsyāmi tāvat |]</p>\n\n<p>karpūra-caṇḍaḥ-aho utsāha-śaktir bhavataḥ | amantra-śīlo mahī-patiḥ apara-prabandha-darśī kaviḥ apāṭha-ruciś ca vadnī na ciraṃ nandati |</p>\n\n<p>nepathye-tā ettha saṃtthara-tthido ṇimīlida-ṇaaṇo jebba suppabhādaṃ paṭhissaṃ | [tad atra saṃstara-sthito nimīlita-nayana eva suprabhātaṃ paṭhiṣyāmi |]</p>\n\n<p>karpūra-caṇḍaḥ-etad api bhavato bhūri | tad upaślokayāvo rāmabhadram | (kiñcid uccaiḥ)</p>\n\n<p>mārtaṇḍaika-kula-prakāṇḍa-tilakas trailokya-rakṣā-maṇir\nviśvāmitra-mahāmuner nirupadhiḥ śiṣyo raghu-grāmaṇīḥ |\nrāmas tāḍita-tāṭakaḥ kim aparaṃ pratyakṣa-nārāyaṇaḥ\nkausalyā-nayanotsavo vijayatāṃ bhū-kāśyapasyātmajaḥ ||SRs_3.400|| [bā.rā. 7.3]</p>\n\n<p>nepathye-\nkandapp-uddāma-dappa-ppasamaṇa-guruṇo bahmaṇo kāla-daṇḍe\npāṇiṃ deṃtassa gaṃgā-taralida-sasiṇo pabbaī-ballahassa |\ncābaṃ caṃḍāhisiṃjāraba-harida-ṇahaṃ karṣaṇāruddha-majjhaṃ\njaṃ bhaggaṃ tassa saddo ṇisuṇiti huaṇe bittharaṃto ṇamāi ||SRs_3.401|| [bā.rā. 7.4]</p>\n\n<lg>\n<l>[kandarpoddāma-darpa-praśamana-guror brahmaṇaḥ kāla-daṇḍe</l>\n<l>pāṇiṃ dātur gaṅgā-taralita-śaśinaḥ parvatī-vallabhasya |</l>\n<l>cāpaṃ caṇḍābhiśiñjā-rava-bharita-nabhaḥ karṣaṇāruddha-madhyaṃ</l>\n<l>yat bhagnaṃ tasya śabdo niḥśrūyate bhuvane vistaran na māti ||]</l>\n</lg>\n\n<p>atra praviṣṭena karpūra-caṇḍena yavanikāntargatena candana-caṇḍena ca paryāya-pravṛtta-vāg-vilāsais tāṭakāvadhādi-vibhīṣaṇābhaya-pradānāntasya rāmabhadra-caritasya bāhulyāt prayogānucitasya sūcanād iyaṃ khaṇḍa-cūlikā |</p>\n\n<p>enāṃ viṣkambham evānye prāhur naitan mataṃ mama |\n<l>apraviṣṭasya saṃlāpo viṣkambhe na hi yujyate | 193</l>\n<l>tad viṣkambha-śiraskatvān mateyaṃ khaṇḍa-cūlikā ||SRs_3.402||</l></p>\n\n<p>atha aṅkāsyam-\n<l>pūrvāṅkānte sampraviṣṭaiḥ pātrair bhāvy-aṅka-vastunaḥ | 194</l>\n<l>sūcanaṃ tad-avicchityai yat tad aṅkāsyam īritam ||SRs_3.403||</l></p>\n\n<l>yathā hi vīra-carite dvitīyāṅkāvasānake | 195</l>\n<l>praviṣṭena sumantreṇa sūcitaṃ rāma-vigrahe ||SRs_3.404||</l>\n\n<l>vasiṣṭha-viśvāmitrādi-samābhāṣaṇa-lakṣaṇam | 196</l>\n<l>vastūttarāṅke pūrvārthāvicchedenaiva kalpitam ||SRs_3.405||</l>\n\n<p>athāṅkāvatāraḥ-\n<l>aṅkāvatāraḥ pātrāṇāṃ pūrva-kāryānuvartinām | 197</l>\n<l>avibhāgena sarveṣāṃ bhāviny aṅke praveśanam ||SRs_3.406||</l></p>\n\n<l>dvitīyāṅke mālavikāgnimitre sa nirūpyatām | 198</l>\n<p>pātreṇāṅka-praviṣṭena kevalaṃ sūcitatvataḥ |\nbhaved aṅkād abāhyatvam aṅkāsyāṅkāvatārayoḥ ||SRs_3.407|| 199</p>\n\n<p>atha praveśakaḥ-\nyan nīcaiḥ kevalaṃ pātrair bhāvi-bhūtārtha-sūcanam |\naṅkayor ubhayor madhye sa vijñeyaḥ praveśakaḥ ||SRs_3.408|| 200\nso' yaṃ ceṭi-dvayālāpa-saṃvidhānopakalpitaḥ |\nmālatī-mādhave prājñair dvitīyāṅke nirūpyatām ||SRs_3.409|| 201\nasūcyaṃ tu śubhodātta-rasa-bhāva-nirantaram |\nprārambhe yady asūcyaṃ syād aṅkam evātra kalpayet ||SRs_3.410|| 202\nrasālaṅkāra-vastūnām upalālana-kāṅkṣiṇām |\njanany-aṅkavadādhāra-bhūtatvād aṅka ucyate ||SRs_3.411|| 203\naṅkas tu pañcaṣair dvitrair aṅgino' ṅgasya vastunaḥ |\n<l>rasasya vā samālamba-bhūtaiḥ pātrair manoharaḥ | 204</l>\n<l>saṃvidhāna-viśeṣaḥ syāt tatrāsūcyaṃ prapañcayet ||SRs_3.412||</l></p>\n\n<p>atha asūcyavibhāgaḥ-\n<l>asūcyaṃ tad dvidhā dṛśyaṃ śrāvyaṃ cādyaṃ tu darśayet | 205</l>\n<l>dvedhā dvitīyaṃ svagataṃ prakāśaṃ ceti bhedataḥ ||SRs_3.413||</l></p>\n\n<l>svagataṃ svaika-vijñeyaṃ prakāśaṃ tad dvidhā bhavet | 206</l>\n<l>sarva-prakāśaṃ niyata-prakāśaṃ ceti bhedataḥ ||SRs_3.414||</l>\n\n<l>sarva-prakāśaṃ sarveṣāṃ sthitānāṃ śravaṇocitam | 207</l>\n<l>dvitīyaṃ tu sthiteṣv apy eṣv ekasya śravaṇocitam ||SRs_3.415||</l>\n\n<l>dvidhā vibhāvyate' nyac ca janāntam apavāritam | 208</l>\n<l>tripatākā-kareṇānyān apavāryāntarā kathām ||SRs_3.416||</l>\n\n<l>anyenāmantraṇaṃ yat syāt taj janāntikam ucyate | 209</l>\n<l>rahasyaṃ kathyate' nyasya parāvṛtyāpavāritam ||SRs_3.417||</l>\n\n<l>itthaṃ śrāvyaṃ ca dṛśyaṃ ca prayujya susamāhitaiḥ | 210|</l>\n<l>pātrair niṣkramaṇaṃ kāryam aṅkānte samam eva hi ||SRs_3.418||</l>\n\n<l>aṅka-cchedaś ca kartavyaḥ kālāvasthānurodhataḥ | 211</l>\n<l>dinārdha-dinayor yogyam aṅke vastu pravartayet ||SRs_3.419||</l>\n\n<p>atha garbhāṅkaḥ-\n<l>aṅka-prasaṅgād garbhāṅka-lakṣaṇaṃ vakṣyate mayā | 212</l>\n<l>rasanāyaka-vastūnāṃ mahotkarṣāya kovidaiḥ ||SRs_3.420||</l></p>\n\n<l>aṅkasya madhye yo' ṅkaḥ syād asau garbhāṅka īritaḥ | 213</l>\n<l>vastu-sūcaka-nāndīko diṅ-mātra-mukha-saṅgataḥ ||SRs_3.421||</l>\n\n<l>arthopakṣepakair hīnaś cūlikā-parivarjitaiḥ | 214</l>\n<l>aneṣyad-vastu-viṣayaḥ pātraiś tri-caturair yutaḥ ||SRs_3.422||</l>\n\n<l>nātiprapañcetivṛttaḥ svādhārāṅkāṅga-śobhitaḥ | 215</l>\n<l>prastutārthānubandhī ca pātra-niṣkramaṇāvadhiḥ ||SRs_3.423||</l>\n\n<l>prathamāṅke na kartavyaḥ so' yaṃ kāvya-viśāradaiḥ | 216</l>\n<l>so' yam uttara-rāme tu rasotkarṣāya kathyatām ||SRs_3.424||</l>\n\n<l>netur utkarṣako jñeyo bāla-rāmāyaṇe tv ayam | 217</l>\n<l>amogha-rāghave so' yaṃ vastūtkarṣaika-kāraṇam ||SRs_3.425||</l>\n\n<p>nāṭake aṅka-niyamaḥ-\n<l>nāṭake' ṅkā na kartavyāḥ pañca-nyūnā daśādhikāḥ | 218</l>\n<l>tad īdṛśa-guṇopetaṃ nāṭakaṃ bhukti-muktidam ||SRs_3.426||</l></p>\n\n<p>tathā ca bharataḥ-\ndharmārtha-sādhanaṃ nāṭyaṃ sarva-duḥkhāpanoda-kṛt |\nāsevadhvaṃ tad ṛṣayas tasyotthānaṃ tu nāṭakam ||SRs_3.427|| iti |</p>\n\n<p>pūrṇādi-nāṭaka-bhedānaṅgīkāraḥ-\n<l>nāṭakasya tu pūrṇādi-bhedāḥ kecana kalpitāḥ | 219</l>\nteṣāṃ nātīva ramyatvād aparīkṣākṣamatvataḥ |\nmuninānādṛtatvāc ca tān uddeṣṭum udāsmahe ||SRs_3.428|| 220</p>\n\n<p>atha prakaraṇam-\nyatretivṛttam utpādyaṃ dhīra-śāntaś ca nāyakaḥ |\nrasaḥ pradhānaṃ śṛṅgāraḥ śeṣaṃ nāṭakavad bhavet ||SRs_3.429|| 221\ntad dhi prakaraṇaṃ śuddhaṃ dhūrtaṃ miśraṃ ca tat tridhā |\nkula-strī-nāyakaṃ śuddhaṃ mālatī-mādhavādikam ||SRs_3.430|| 222\ngaṇikā-nāyikaṃ dhūrtaṃ kāmadattāhvayādikam |\nkitava-dhyputakārādi-vyāpāraṃ tv atra kalpayet ||SRs_3.431|| 223\nmiśraṃ tat kulajā-veśye kalpite yatra nāyike |\ndhūrta-śuddha-kramopetaṃ tan mṛcchakaṭikādikam ||SRs_3.432|| 224</p>\n\n<p>nāṭikāyāḥ na pṛthag-rūpatvam-\nnāṭikā tv anayor bhedo na pṛthag rūpakaṃ bhavet |\nprakhyātaṃ nṛpater vṛttaṃ nāṭakād āhṛtaṃ yataḥ ||SRs_3.433|| 225\nbuddhi-kalpita-vastutvaṃ tathā prakaraṇād api |\nvimarśa-sandhi-rāhityaṃ bhedakaṃ cen na tan matam ||SRs_3.434|| 226\nratnāvalyādike lakṣye tat-sandher api darśanāt |\nstrī-prāya-caturaṅkādi-bhedakaṃ cen na tan matam ||SRs_3.435|| 227\neka-dvi-try-aṅka-pātrādi-bhedenānantatā yataḥ |\ndevī-vaśāt saṅgamena bhedaś cet tan na yujyate |\nmālavikāgni-mitrādau nāṭikātva-prasaṅgataḥ ||SRs_3.436|| 228</p>\n\n<p>prakaraṇikā-nāṭikayor anusaraṇīyā hi nāṭikā-saraṇiḥ |\nata eva bharata-muninā nāṭyaṃ daśadhā nirūpitaṃ pūrvam ||SRs_3.437|| 229</p>\n\n<p>atha utṛṣṭikāṅkaḥ-\nkhyātena vā kalpitena vastunā prākṛtair naraiḥ |\nanvitaḥ kaiśikī-hīnaḥ sāttvatyārabhaṭī-mṛduḥ ||SRs_3.438|| 230\nstrīṇāṃ vilāpa-vyāpārair upetaḥ karuṇāśrayaḥ |\nnānā-saṅgrāma-saṃnāha-prahāramaraṇotkaṭaḥ ||SRs_3.439|| 231\nmukha-nirvāhavān yaḥ syād eka-dvi-try-aṅka icchayā |\nutsṛṣṭikāṅkaḥ sa jñeyaḥ sa-viṣkambha-praveśakaḥ ||SRs_3.440|| 232\nasminn amaṅgala-prāye kuryān maṅgalam antataḥ |\nprayojyasya vadhaḥ kāryaḥ punar ujjīvanāvadhiḥ ||SRs_3.441|| 233\nujjīvanād apy adhikaṃ manoratha-phalo' pi vā |\nvijñeyam asya lakṣyaṃ tu karuṇākandalādikam ||SRs_3.442|| 234</p>\n\n<p>atha vyāyogaḥ-\nkhātetivṛtta-sampanno niḥsahāyaka-nāyakaḥ |\nyukto daśāvaraih khyātair uddhataiḥ pratināyakaiḥ ||SRs_3.443|| 235\nvimarśa-garbha-rahito bhāraty-ārabhaṭī-sphuṭaḥ |\nhāsya-śṛṅgāra-rahita ekāṅko raudra-saṃśrayaḥ ||SRs_3.444|| 236\neka-vāsara-vṛttāntaḥ prāpta-viṣkambha-cūlikaḥ |\n<l>astrī-nimitta-samaro vyāyogaḥ kathito budhaiḥ | 237</l>\n<l>vijñeyam asya lakṣyaṃ tu dhanañjaya-jayādikam ||SRs_3.445||</l></p>\n\n<p>atha bhāṇaḥ-\n<l>svasya vānyasya vā vṛttaṃ viṭena nipuṇoktinā | 238</l>\n<l>śaurya-saubhāgya-saṃstutyā vīra-śṛṅgāra-sūcakam ||SRs_3.446||</l></p>\n\n<l>buddhi-kalpitam ekāṅkaṃ mukha-nirvahaṇānvitam | 239</l>\n<l>varṇyate bhāratī-vṛttyā yatra taṃ bhāṇam īrate ||SRs_3.447||</l>\n\n<l>eka-pātra-prayojye' smin kuryād ākāśa-bhāṣitam | 240</l>\n<l>anyenānuktam apy anyo vacaḥ śrutveva yad vadet ||SRs_3.448||</l>\n\n<l>iti kiṃ bhaṇasīty etad bhaved ākāśa-bhāṣitam | 241</l>\n<l>lāsyāṅgāni daśaitasmin saṃyojyānyatra tāni tu ||SRs_3.449||</l>\n\n<l>geya-padaṃ sthita-pāṭhyam āsīnaṃ puṣpa-gandhikā | 242</l>\n<p>pracchedakas trimūḍhaṃ ca saindhavākhyaṃ dvimūḍhakam |\nuttamottamakaṃ cānyad ukta-pratyuktam eva ca ||SRs_3.450|| 243</p>\n\n<p>atha geya-padam-\nvīṇādi-vādanenaiva sahitaṃ yatra bhāvyate |\nlalitaṃ nāyikā-gītaṃ tad geya-padam ucyate ||SRs_3.451|| 244\ncañcat-puṭādinā vākyābhinayo nāyikā-kṛtaḥ |\nbhūmi-cārī-pracāreṇa sthita-pāṭhyaṃ tad ucyate ||SRs_3.452|| 245\nbhrū-netra-pāṇi-caraṇa-vilāsābhinayānvitam |\nyojyam āsīnayā pāṭhyam āsīnaṃ tad udāhṛtam ||SRs_3.453|| 246\nnānā-vidhena vādyena nānā-tāla-layānvitam |\nlāsyaṃ prayujyate yatra sā jñeyā puṣpa-gandhikā ||SRs_3.454|| 247\nanyāsaṅgama-śaṅkinyā nāyakasyātiroṣayā |\nprema-ccheda-prakaṭanaṃ lāsyaṃ pracchedakaṃ viduḥ ||SRs_3.455|| 248\naniṣṭhura-ślakṣṇa-padaṃ sama-vṛttair alaṅkṛtam |\nnāṭyaṃ puruṣa-bhāvāḍhyaṃ trimūḍhakam udāhṛtam ||SRs_3.456|| 249\ndeśa-bhāṣā-viśeṣeṇa calad-valaya-śṛṅkhalam |\nlāsyaṃ prayujyate yatra tat saindhavam iti smṛtam ||SRs_3.457|| 250\ncārībhir lalitābhiś ca citrārthābhinayānvitam |\nspaṣṭa-bhāva-rasopetaṃ lāsyaṃ yat tad dvimūḍhakam ||SRs_3.458|| 251\naparijñāta-pārśvasthaṃ geya-bhāva-vibhūṣitam |\nlāsyaṃ sotkaṇṭha-vākyaṃ tad uttamottamakaṃ bhavet ||SRs_3.459|| 252\nkopa-prasāda-janitaṃ sādhikṣepa-padāśrayam |\nvākyaṃ tad ukta-pratyuktaṃ yūnoḥ praśnottarātmakam ||SRs_3.460|| 253\nśṛṅgāra-mañjarī-mukhyam asyodāharaṇaṃ matam |\nlāsyāṅga-daśakaṃ tatra lakṣyaṃ lakṣya-vicakṣaṇaiḥ ||SRs_3.461|| 254</p>\n\n<p>atha samavakāraḥ-\nprakhyātenetivṛttena nāyakair api tad-vidhaiḥ |\npṛthak-prayojanāsaktair militair deva-dānavaiḥ ||SRs_3.462|| 255\nyuktaṃ dvādaśabhir vīra-pradhānaṃ kaiśikī-mṛdu |\ntry-aṅkaṃ vimarśa-hīnaṃ ca kapaṭa-traya-saṃyutam ||SRs_3.463|| 256\ntri-vidravaṃ tri-śṛṅgāraṃ vidyāt samavakārakam |\nmohātmako bhramaḥ proktaḥ kapaṭas trividhas tv ayam ||SRs_3.464|| 257\nsattvajaḥ śatrujo daiva-janitaś ceti sattvajaḥ |\nkrūra-prāṇi-samutpannaḥ śatrujas tu raṇādijaḥ ||SRs_3.465|| 258\nvātyāvarṣādi-sambhūto daivajaḥ kapaṭaḥ smṛtaḥ |\nudāharaṇam eteṣām āvege lakṣyatāṃ budhaiḥ ||SRs_3.466|| 259\njīva-grāho' pi moho vā kapaṭād vidravas tataḥ |\n<l>kapaṭa-traya-sambhūter ayaṃ ca trividho mataḥ | 260</l>\n<l>dharmārtha-kāma-sambaddhas tridhā śṛṅgāra īritaḥ ||SRs_3.467||</l></p>\n\n<p>dharma-śṛṅgāraḥ-\n<l>vratādi-janitaḥ kāmo dharma-śṛṅgāra īritaḥ | 261</l>\n<l>pārvatī-śiva-sambhogas tad udāharaṇaṃ matam ||SRs_3.468||</l></p>\n\n<p>artha-śṛṅgāraḥ-\n<l>yatra kāmena sambaddhair arthair arthānubandhibhiḥ | 262</l>\n<l>bhujyamānaiḥ sukha-prāptir artha-śṛṅgāra īritaḥ ||SRs_3.469||</l></p>\n\n<l>sārvabhauma-phala-prāpti-hetunā vatsa-bhūpateḥ | 263</l>\n<l>ratnāvalyā samaṃ bhogo vijñeyā tad udāhṛtiḥ ||SRs_3.470||</l>\n\n<p>kāma-śṛṅgāraḥ-\n<l>durādara-surā-pāna-para-dārādi-kelijaḥ | 264</l>\n<l>tat-tad-āsvāda-lalitaḥ kāma-śṛṅgāra īritaḥ ||SRs_3.471||</l></p>\n\n<l>tad udāharaṇaṃ prāyo dṛśyaṃ prasanādiṣu | 265</l>\n<l>śṛṅgāra-tritayaṃ tatra nātra bindu-praveśakau ||SRs_3.472||</l>\n\n<l>mukha-pratimukhe sandhī vastu dvādaśa-nāḍikam | 266</l>\n<l>prathame kalpayed aṅke nāḍikā ghaṭikā-dvayam ||SRs_3.473||</l>\n\n<l>mukhādi-sandhi-trayavāṃś caturnāḍika-vastukaḥ | 267</l>\n<l>dvitīyāṅkas tṛtīyas tu dvi-nāḍika-kathāśrayaḥ ||SRs_3.474||</l>\n\n<l>nirvimarśa-catuḥ-sandhir evam aṅkās trayaḥ smṛtāḥ | 268</l>\n<l>vīthī-prahasanāṅgāni kuryād atra samāsataḥ ||SRs_3.475||</l>\n\n<l>prastāvanāyāḥ prastāve prokto vīthy-aṅga-vistaraḥ | 269</l>\n<p>daśa prahasanāṅgāni tat-prasaṅge pracakṣmahe |\nudāharaṇam etasya payodhi-mathanādikam ||SRs_3.476|| 270</p>\n\n<p>atha vīthī-\nsūcya-pradhāna-śṛṅgārā mukha-nirvahaṇānvitā |\neka-yojyā dviyojyā vā kaiśikī-vṛtti-nirmitā ||SRs_3.477|| 271\nvīthy-aṅga-sahitaikāṅkā vīthīti kathitā budhaiḥ |\nasyāṃ prāyeṇa lāsyāṅga-daśakaṃ yojayen na vā ||SRs_3.478|| 272\nsāmānyā parakīyā vā nāyikātrānurāgiṇī |\n<l>vīthy-aṅga-prāya-vṛttitvān nocitā kula-pālikā | 273</l>\n<l>lakṣyam asyās tu vijñeyaṃ mādhavī-vīthikādikam ||SRs_3.479||</l></p>\n\n<p>atha prahasanam-\n<l>vastu-sandhy-aṅka-lāsyāṅga-vṛttayo yatra bhāṇavat | 274</l>\n<l>raso hāsyaḥ pradhānaṃ syād etat prahasanaṃ matam ||SRs_3.480||</l></p>\n\n<l>viśeṣeṇa daśāṅgāni kalpayed atra tāni tu | 275</l>\n<p>avagalitāvaskandau vyavahāro vipralambha upapattiḥ |\nbhayam anṛtaṃ vibhrāntir gadgada-vāk ca pralāpaś ca ||SRs_3.481|| 276</p>\n\n<p>tatra avagalitam-\npūrvam ātma-gṛhītasya samācārasya mohataḥ |\ndūṣaṇaṃ tyajanaṃ cātra dvidhāvagalitaṃ matam ||SRs_3.482|| 277</p>\n\n<p>yathā ānanda-kośa-nāmani prahasane, mithyā-tīrthaḥ-</p>\n\n<lg>\n<l>yāni dyanti galād adhaḥ sukṛtino lomnāṃ ca teṣāṃ sthitiṃ</l>\n<l>yāny ūrdhvaṃ paripoṣayanti puruṣās teṣāṃ muhuḥ khaṇḍanam |</l>\n<l>kṛtvā sarva-jagad-viruddha-vidhinā sañcāriṇāṃ mādṛśāṃ</l>\n<l>śrī-gītā ca harītakī ca harato hantopabhogyaṃ vayaḥ ||SRs_3.483||</l>\n</lg>\n\n<p>atra kenāpi yati-bhraṣṭena sva-gṛhītasya yaty-āśramasya dūṣaṇād idam avagalitam |</p>\n\n<p>tyajanād, yathā prabodha-candrodaye, kṣapaṇakaḥ-</p>\n\n<lg>\n<l>ayi pīṇa-ghaṇatthaṇa-sohaṇi palitatthakulaṃga-viloaṇi |</l>\n<l>jai lamasi kāvāliṇī-bhāvehiṃ sābakā kiṃ kalissaṃdi ||SRs_3.484||</l>\n</lg>\n\n<p>aho kāvāliṇīadaṃsaṇaṃ jebba ekkaṃ saukkhamokkha-sāhaṇam | (prakāśam) bho kābālia hagge tuhake saṃpadaṃ dāso saṃbutto | maṃ pi mahābhairavānusāsaṇe dikkhaya |</p>\n\n<p>[ayi pīna-ghana-stana-śobhane paritrasta-kuraṅga-vilocane |\nyadi ramase kāpālinī-bhāvaiḥ śrāvakāḥ kiṃ kariṣyanti |</p>\n\n<p>aho kāpālinī-darśanam eva ekaṃ saukhya-mokṣa-sādhanam | (prakāśam) bho kāpālika ahaṃ tava samprataṃ dāsaḥ saṃvṛttaḥ | mām api mahā-bhairavānuśāsane dikṣaya |]</p>\n\n<p>ity ādau kṣapaṇakasya sva-mārga-paribhraṃśa avagalitam |</p>\n\n<p>atha avaskandaḥ-\navaskandas tv anekeṣām ayogyasyaika-vastunaḥ |\nsambandhābhāsa-kathanāt sva-sva-yogyatva-yojanā ||SRs_3.485|| 278</p>\n\n<p>yathā prahasane (ānanda-kośa-nāmani)-</p>\n\n<p>yatiḥ-sākṣād bhūtaṃ vadati kucayor antaraṃ dvaita-vādaṃ</p>\n\n<p>bauddhaḥ-dṛṣṭyor bhedaḥ kṣaṇika-mahimā saugate datta-pādaḥ |</p>\n\n<p>jainaḥ-bāhvor mūle nayati śucitām arhatī kāpi dīkṣā</p>\n\n<l>sarve-nābher mūlaṃ prathayati phalaṃ sarva-siddhānta-sāram ||SRs_3.486||</l>\n\n<p>atra yati-bauddha-jainānāṃ gaṇikāyāṃ sva-sva-siddhānta-dharma-sambandha-kathanena sva-sva-pakṣa-parigraha-yogyatva-yojanād avaskandaḥ |</p>\n\n<p>atha vyavahāraḥ-\nvyavahāras tu saṃvādo dvitrāṇāṃ hāsya-kāraṇam ||SRs_3.487|| 279a</p>\n\n<p>yathā tatraiva prahasane (ānanda-kośa-nāmani) bauddhaḥ (yatiṃ vilokya)-kuto maṇḍa eka-daṇḍī |</p>\n\n<p>mithyā-tīrthaḥ (vilokya dṛṣṭim apakarṣan ātma-gatam)-kṣaṇikavādī na sambhāṣaṇīya eva | tathāpi daṇḍam antardhāya niruttaraṃ karomi | (prakāśam) aye śūnya-vādin ! adaṇḍaḥ amuṇḍo' ham āgalād asmi |</p>\n\n<p>jainaḥ (ātma-gatam)-nūnam asau māyāvādī | bhavatu | aham api kim apy antardhāya prastutaṃ pṛcchāmi | (prakāśam) aye mahā-pariṇāma-vādin ! bṛhad-bīja lomnāṃ samāna-jātīyatve' pi keṣāñcit saṅkartanam anyeṣāṃ saṃrakṣaṇam iti vyavasthitau kiṃ pramāṇam ?</p>\n\n<p>mithyā-tīrthaḥ-jīvad amedhyaṃ jaṅgama-narako nara-piśāco' yam antardhāyāpi na sambhāṣaṇīyaḥ |</p>\n\n<p>niṣkaccha-kīrtiḥ (sādaram)-sakhe ! ārhata-mune vāde tvayā ayam apratipattiṃ nāma nigraha-sthānam āropito māyāvādī |</p>\n\n<p>mithyā-tīrthaḥ (ātma-gatam)-nūnam imāv api mādṛśāv eva liṅga-dhāraṇa-mātreṇa kukṣimbharaī syātām | (iti pippala-mūla-vedikāyāṃ niṣīdati |)</p>\n\n<p>ity atra yati-bauddha-jainānāṃ saṃvādo vyavahāraḥ |</p>\n\n<p>atha vipralambhaḥ-\nvipralambho vañcanā syād bhūtāveśādi-kaitavāt ||SRs_3.488|| 279b</p>\n\n<p>yathā prahasane (ānanda-kośa-nāmani tatraiva)-</p>\n\n<lg>\n<l>priyām ahaṃ pūrva-bhṛtāṃ nāmnā svacchanda-bhakṣiṇī |</l>\n<l>gṛhṇāmy enāṃ yadi trātuṃ kṛpā vaḥ śrūyatām idam ||SRs_3.489||</l>\n</lg>\n\n<lg>\n<l>surāghaṭānāṃ saptatyā viṃśatyā dṛpta-gaḍḍuraiḥ |</l>\n<l>chāgaiś ca daśabhiḥ kāryā ciraṇṭī-tarpaṇa-kriyā ||SRs_3.490||</l>\n</lg>\n\n<lg>\n<l>adya kartum aśakyaṃ cet tat-paryāptatamaṃ dhanam |</l>\n<l>āsthāpyam asyāḥ sākṣiṇyāḥ jaraṭhāyāḥ paṭāñcale ||SRs_3.491||</l>\n</lg>\n\n<p>(iti punar api vyātta-vadanaṃ nṛtyati |)</p>\n\n<p>niṣkaccha-kīrtiḥ-he vratinau ! kim atra vidheyam ?</p>\n\n<p>mithyā-tīrthaḥ-bhoḥ ahiṃsā-vādin ! mriyamāṇaḥ prāṇī na rakṣaṇīya iti kiṃ yuṣmad-dharmaḥ ?</p>\n\n<p>arūpāmbaraḥ (sākṣepam)-ekena sukham upādeyam | anyena dhanaṃ pradeyam iti kiṃ yuṣmad-dharmaḥ ?</p>\n\n<p>niṣkaccha-kīrtiḥ sāntarhāsaṃ sva-dhanaṃ yati-dhanaṃ ca jaraṭhāyāḥ paṭāñcale baddhvā sabalātkāraṃ jainasya kaṭakaṃ tasyāḥ pāda-mūle' rpayati |)</p>\n\n<p>madhumallikā (sāṅga-bhaṅgaṃ sasmraṇa-bhayam iva)-ammo devadā vilambeṇa kuppissadi | tā ciraṃṭi-ātappaṇaṃ kāduṃ gacchemi | [amho ! devatā vilambena kopiṣyati | tat ciraṇṭikā-tarpaṇaṃ kartuṃ gacchāmi |] (iti kaṭakam ādāya niṣkrāntā |)</p>\n\n<p>ity ādau bhūtāveśa-kaitavena jaina-bauddha-saṃnyāsino vilobhya dhanaṃ kayāpi gaṇikayā gṛhītam ity ayaṃ vipralambhaḥ |</p>\n\n<p>atha upapattiḥ-\nupapattis tu sā proktā yat prasiddhasya vastunaḥ |\nloka-prasiddhayā yuktyā sādhanaṃ hāsya-hetunā ||SRs_3.492|| 280</p>\n\n<p>yathā tatraiva prahasane (ānanda-kośa-nāmani) mithyā-tīrthaḥ (puro' valokya)-aye upasarit-tīre pippala-nāmā vanaspatiḥ | yaś ca gītāsu bhagavatā nija-vibhūtitayā nirdiṣṭaḥ | (vicintya) katham asya taror iyatī mahima-sambhāvanā | (vimṛśya) upapadyata eva-</p>\n\n<p>tat padaṃ tanu-madhyāyā yenāśvattha-dalopamam |\ntad-aśvattho' smi vṛkṣāṇām ity ūce bhagavān hariḥ ||SRs_3.493|| iti |</p>\n\n<p>atra loka-prasiddhena aśvattha-daloru-mūlayoḥ sāmyena hetunā loka-prasiddhasyaiva bhagavad-aśvatthayor aikyasya sādhanaṃ hāsya-kāraṇam upapattiḥ |</p>\n\n<p>atha bhayam-\nsmṛtaṃ bhayaṃ tu nagara-śodhakādi-kṛto daraḥ ||SRs_3.494|| 281a</p>\n\n<p>yathā tatraiva prahasane (ānanda-kośa-nāmani) jainaḥ-aho arājako' yaṃ viṣayaḥ yat nagara-parisarāśrita-tapasvināṃ dhanaṃ coryate (ity udvāhur ākrośati) |</p>\n\n<p>nagara-rakṣakāḥ-aye kim apahṛtaṃ dhanam | kiyat (iti taṃ paritaḥ praviśya parisarpanti |)</p>\n\n<p>arūpāmbaraḥ-dhik kaṣṭam | nagara-śīghrakāḥ samāyānti | (ity ūrdhva-bāhur oṣṭha-spandanaṃ karoti | mithyā-tīrtho gaṇikām ākṣipya samādhiṃ nāṭayati | niṣkaccha-kīrtir eka-pādenāvatiṣṭhamānaḥ karāṅgulīr gaṇayati) ity ādau jainādīnāṃ bhaya-kathanād bhayam |</p>\n\n<p>atha anṛtam-\n<l>anṛtaṃ tu bhaved vākyam asabhya-stuti-gumphitam | 281</l>\n<l>tad evānṛtam ity āhur apare sva-mata-stuteḥ ||SRs_3.495||</l></p>\n\n<p>yathā tatraiva prahasane (ānanda-kośa-nāmani)-</p>\n\n<lg>\n<l>bālātapena parimṛṣṭam ivāravindaṃ</l>\n<l>māñjiṣṭha-celam iva mānmatham ātapatram |</l>\n<l>sālakta-lekham iva saukhya-karaṇḍam adya</l>\n<l>yūnāṃ mude taruṇi tat padam ārtavaṃ te ||SRs_3.496||</l>\n</lg>\n\n<p>atra ārtavāruṇasyoru-mūlasya (asabhyasya) varṇanād idam anṛtam |</p>\n\n<p>aparaṃ, yathā karpūra-mañjaryām, bhairavānandaḥ-</p>\n\n<p>raṃḍā caṃḍā dikkhadā dhamma-dārā\nmajjaṃ maṃsaṃ pijjae khajjae a |\nbhikkhā bhojjaṃ camma-khaṇḍaṃ ca sejjā\nkolo dhammo kassa ṇo bhādi rammo ||SRs_3.497|| [ka.maṃ. 1.23]</p>\n\n<lg>\n<l>[raṇḍā caṇḍā dīkṣitā dharma-dārā</l>\n<l>madyaṃ māṃsaṃ pīyate khādyate ca |</l>\n<l>bhikṣā bhojyaṃ carma-khaṇḍaṃ ca śayyā</l>\n<l>kaulo dharmaḥ kasya no bhāti ramyaḥ ||]</l>\n</lg>\n\n<p>atha vibhrāntiḥ-\nvastu-sāmya-kṛto moho vibhrāntir iti gīyate ||SRs_3.498|| 282b</p>\n\n<p>yathā tatraiva prahasane (ānanda-kośa-nāmani) bauddhaḥ (puro' valokya)-</p>\n\n<lg>\n<l>hema-kumbhavatī ramya-toraṇā cāru-darpaṇā |</l>\n<l>kāpi gandharva-nagarī dṛśyate bhūmi-cāriṇī ||SRs_3.499||</l>\n</lg>\n\n<p>jainaḥ-aye kṣaṇa-bhaṅga-vādin etad utpāta-phalaṃ prathama-darśino bhavata eva pariṇamet | (iti locane nimīlayati |)</p>\n\n<p>bauddhaḥ (punar nirvarṇya)-hanta kim apade bhrānto' smi |</p>\n\n<lg>\n<l>na purīyaṃ viśālākṣī na toraṇam ime bhruvau |</l>\n<l>na darpaṇam imau gaṇḍau na ca kumbhāv imau stanau ||SRs_3.500||</l>\n</lg>\n\n<p>ity atra bauddhasya moho vibhrāntiḥ |</p>\n\n<p>atha gadgada-vāk-\nasatya-ruditonmiśraṃ vākyaṃ gadgada-vāg bhavet ||SRs_3.501|| 283a</p>\n\n<p>yathā tatraiva prahasane (ānanda-kośa-nāmani) (bhaginyau parasparam āśliṣya rudita iva) guhyagrāhī (ātmagatam)-</p>\n\n<lg>\n<l>anupātta-bāṣpa-kaṇikaṃ gadgada-niḥśvāsa-kalitam avyaktam |</l>\n<l>anayor asatya-ruditaṃ suratānta-daśāṃ vyanaktīva ||SRs_3.502||</l>\n</lg>\n\n<p>atra gadgada-vāktvaṃ spaṣṭam |</p>\n\n<p>atha pralāpaḥ-\npralāpaḥ syād ayogyasya yogyatvenānumodanam ||SRs_3.503|| 283b</p>\n\n<p>yathā tatraiva prahasane (ānanda-kośa-nāmani) rājā (saudāryodrekam)-aye viḍālākṣa asmadīye nagare viṣaye ca-</p>\n\n<lg>\n<l>pati-hīnā ca yā nārī jāyā-hīnaś ca yaḥ pumān |</l>\n<l>tau dampatī yathā-kāmaṃ bhavetām iti ghuṣyatām ||SRs_3.504||</l>\n</lg>\n\n<p>viḍālākṣaḥ-devaḥ pramāṇam | (iti sānucaro niṣkrāntaḥ |)</p>\n\n<p>guhya-grāhī (sa-ślāghā-gauravam)-</p>\n\n<lg>\n<l>naṣṭāśva-bhagna-śakaṭa-nyāyena pratipāditam |</l>\n<l>ucitā te mahārāja seyaṃ kāruṇya-ghoṣaṇā ||SRs_3.505||</l>\n</lg>\n\n<lg>\n<l>api ca-</l>\n<l>manvādayo mahīpālāḥ śataśo gām apālayan |</l>\n<l>na kenāpi kṛto mārga evam āścarya-śaukhyadaḥ ||SRs_3.506||</l>\n</lg>\n\n<p>atra ayogyasyāpi rājādeśasya dharmādhikāriṇā guhya-grāhiṇā nyāya-parikalpanayā yogyatvenānumodanād ayaṃ pralāpaḥ |</p>\n\n<p>prahasanasya śuddhādi-bhedāḥ-\nśuddhaṃ kīrṇaṃ vaikṛtaṃ ca tac ca prahasanaṃ tridhā |\nśuddhaṃ śrotriya-śākhāder veṣa-bhāṣādi-saṃyutam ||SRs_3.507|| 284\nceṭa-ceṭī-jana-vyāptaṃ tal lakṣyaṃ tu nirūpyatām |\nānanda-kośa-pramukhaṃ tathā bhagavad-ajjukam ||SRs_3.508|| 285\nkīrṇaṃ tu sarvair vīthy-aṅgaiḥ saṅkīrṇaṃ dhūrta-saṅkulam |\ntasyodāharaṇaṃ jñeyaṃ bṛhat-saubhadrakādikam ||SRs_3.509|| 286\nyac cedaṃ kāmukādīnāṃ veṣa-bhāṣādi-saṅgataiḥ |\n<l>ṣaṇḍatāpa-savṛddhādyair yutaṃ tad vaikṛtaṃ bhavet | 287</l>\n<l>kalikeli-prahasana-pramukhaṃ tad udāhṛtam ||SRs_3.510||</l></p>\n\n<p>atha ḍimaḥ-\n<l>khyātetivṛttaṃ nirhāsya-śṛṅgāraṃ raudra-mudritam | 288</l>\n<l>sāttvatī-vṛtti-viralaṃ bhāraty-ārabhaṭī-sphuṭam ||SRs_3.511||</l></p>\n\n<l>nāyakair uddhatair deva-yakṣa-rākṣasa-pannagaiḥ | 289</l>\n<l>gandharva-bhūta-vetāla-siddha-vidyādharādibhiḥ ||SRs_3.512||</l>\n\n<l>samanvitaṃ ṣoḍaśabhir nyāya-mārgaṇa-nāyakam | 290</l>\n<l>caturbhir āṅkair anvītaṃ nirvimarśaka-sandhibhiḥ ||SRs_3.513||</l>\n\n<l>nirghātolkoparāgādi-ghora-krūrāji-sambhramam | 291</l>\n<p>sa-praveśaka-viṣkambha-cūlikaṃ hi ḍimaṃ viduḥ |\nasyodāharaṇaṃ jñeyaṃ vīrabhadra-vijṛmbhitam ||SRs_3.514|| 292</p>\n\n<p>atha īhāmṛgaḥ-\nyatretivṛttaṃ miśraṃ syāt sa-viṣkambha-praveśakam |\ncatvāro' ṅkā nirvimarśa-garbhāḥ syuḥ sandhayas trayaḥ ||SRs_3.515|| 293\ndhīroddhattaś ca prakhyāto divyo martyo' pi nāyakaḥ |\ndivya-striyam anicchantīṃ kanyāṃ vāhartum udyataḥ ||SRs_3.516|| 294\nstrī-nimittāji-saṃrambhaḥ pañcaṣāḥ pratināyakāḥ |\nrasā nirbhaya-bībhatsā vṛttayaḥ kaiśikīṃ vinā ||SRs_3.517|| 295\nsvalpas tasyāḥ praveśo vā so' yam īhāmṛgo mataḥ |\nvyājān nivārayed atra saṅgrāmaṃ bhīṣaṇa-kramam ||SRs_3.518|| 296\ntasyodāharaṇaṃ jñeyaṃ prājñair māyā-kuraṅgikā |\n<l>itthaṃ śrī-siṃha-bhūpena sarva-lakṣaṇa-śālinā | 297</l>\n<l>sarva-lakṣaṇa-sampūrṇo lakṣito rūpaka-kramaḥ ||SRs_3.519||</l></p>\n\n<p>atha nāṭaka-paribhāṣā-\n<l>atha rūpaka-nirmāṇa-parijñānopayoginī | 298</l>\n<l>śrī-siṃha-dharaṇīśena paribhāṣā nirūpyate ||SRs_3.520||</l></p>\n\n<l>paribhāṣātra maryādā pūrvācāryopakalpitā | 299</l>\n<l>sā hi naur atigambhīraṃ vivikṣor nāṭya-sāgaram ||SRs_3.521||</l>\n\n<l>eṣā ca bhāṣā-nirdeśa-nāmabhis trividhā matā | 300</l>\n<l>tatra bhāṣā dvidhā bhāṣā vibhāṣā ceti bhedataḥ ||SRs_3.522||</l>\n\n<l>caturdaśa vibhāṣāḥ syuḥ prācyādyā vākya-vṛttayaḥ | 301</l>\n<l>āsāṃ saṃskāra-rāhityād viniyogo na kathyate ||SRs_3.523||</l>\n\n<l>uttamādiṣu tad-deśa-vyavahārāt pratīyatām | 302</l>\n<l>bhāṣā dvidhā saṃskṛtā ca prākṛtī ceti bhedataḥ ||SRs_3.524||</l>\n\n<l>kaumāra-pāṇinīyādi-saṃskṛtā saṃskṛtā matā | 303</l>\n<p>iyaṃ tu devatādīnāṃ munīnāṃ nāyakasya ca |\nliṅgināṃ ca viṭādīnm anīcānāṃ prayujyate ||SRs_3.525|| 304</p>\n\n<p>atha prākṛtī-\n<l>prakṛteḥ saṃskṛtāyās tu vikṛtiḥ prākṛtī matā | 305</l>\n<l>ṣaḍ-vidhā sā prākṛtaṃ ca śaurasenī ca māgadhī ||SRs_3.526||</l></p>\n\n<l>paiśācī cūlikā paiśācy apabhraṃśa iti kramāt | 306</l>\n<l>atra tu prākṛtaṃ strīṇāṃ sarvāsāṃ niyataṃ bhavet ||SRs_3.527||</l>\n\n<l>kvacic ca devī gaṇikā mantrijā ceti yoṣitām | 307</l>\n<l>yoginy-apsarasoḥ śilpa-kāriṇyā api saṃskṛtam ||SRs_3.528||</l>\n\n<l>ye nīcāḥ karmaṇā jātyā teṣāṃ prākṛtam ucyate | 308</l>\n<l>chadma-liṅgavatāṃ tadvaj jainānām iti kecana ||SRs_3.529||</l>\n\n<l>adhame madhyame cāpi śaurasenī prayujyate | 309</l>\n<l>dhīvarādy-atinīceṣu māgadhī ca niyujyate ||SRs_3.530||</l>\n\n<l>rakṣaḥ-piśāca-nīceṣu paiśācī-dvitayaṃ bhavet | 310</l>\n<l>apabhraṃśas tu caṇḍāla-yavanādiṣu yujyate ||SRs_3.531||</l>\n\n<l>nāṭakādāv apabhraṃśa-vinyāsasyāsahiṣṇavaḥ | 311</l>\n<l>anye caṇḍālakādīnāṃ māgadhy-ādīn prayuñjate ||SRs_3.532||</l>\n\n<l>sarveṣāṃ kāraṇa-vaśāt kāryo bhāṣā-vyatikramaḥ | 312</l>\n<l>māhātmyasya paribhraṃśaṃ madasyātiśayaṃ tathā ||SRs_3.533||</l>\n\n<l>pracchādanaṃ ca vibhrāntiṃ yathālikhita-vācanam | 313</l>\n<l>kadācid anuvādaṃ ca kāraṇāni pracakṣate ||SRs_3.534||</l>\n\n<p>atha nirdeśa-paribhāṣā-\n<l>sākṣād anāma-grāhyāṇāṃ janānāṃ pratisaṃjñayā | 314</l>\n<l>āhvāna-bhaṅgī nāṭyajñair nirdeśa iti gīyate ||SRs_3.535||</l></p>\n\n<l>sa tridhā pūjya-sadṛśa-kaniṣṭha-viṣayatvataḥ | 315</l>\n<l>pūjyās tu devo munayo liṅginas tat-samāstriyaḥ ||SRs_3.536||</l>\n\n<l>bahuśrutāś ca bhagavac-chabda-vācyā bhavanti hi | 316</l>\n<l>āryeti brāhmaṇo vācyo vṛddhas tāteti bhāṣyate ||SRs_3.537||</l>\n\n<l>upādhyāyeti cācāryo gaṇikā tv ajjukākhyayā | 317</l>\n<l>mahārājeti bhūpālo vidvān bhāva itīryate ||SRs_3.538||</l>\n\n<l>chandato nāmabhir vācyā brāhmaṇais tu narādhipāḥ | 318</l>\n<l>deveti nṛpatir vācyo bhṛtyaiḥ prakṛtibhis tathā ||SRs_3.539||</l>\n\n<l>sārvabhaumaḥ parijanair bhaṭṭa-bhaṭṭāraketi ca | 319</l>\n<l>vācyo rājeti munibhir apatya-pratyayena vā ||SRs_3.540||</l>\n\n<l>vidūṣakeṇa tu prāyaḥ sakhe rājan nitīcchayā | 320</l>\n<l>brāhmaṇaiḥ sacivo vācyo hy amātya saciveti ca ||SRs_3.541||</l>\n\n<l>śaiṣāir āryety athāyuṣman iti sārathinā rathī | 321</l>\n<l>tapasvi-sādhu-śabdābhyāṃ praśāntaḥ paribhāṣyate ||SRs_3.542||</l>\n\n<l>svāmīti yuva-rājas tu kumāro bhartṛ-dārakaḥ | 322</l>\n<l>āvutteti svasur bhartā syāleti pṛtanā-patiḥ ||SRs_3.543||</l>\n\n<l>bhaṭṭinī svāminī devī tathā bhaṭṭāriketi ca | 323</l>\n<l>paricārajanair vācyā yoṣito rāja-vallabhāḥ ||SRs_3.544||</l>\n\n<l>rājñā tu mahiṣī vācyā devīty anyāḥ priyā iti | 324</l>\n<l>sarveṇa patnī tv āryeti pitur nāmnā sutasya vā ||SRs_3.545||</l>\n\n<l>tāta-pādā iti pitā mātāmbeti sutena tu | 325</l>\n<l>jyeṣṭhās tv āryā iti bhrātrā tathā syur mātulādayaḥ ||SRs_3.546||</l>\n\n<p>atha sadṛśa-nirdeśaḥ-\n<l>sadṛśaḥ sadṛśo vācyo vayasyety āhvayena vā | 326</l>\n<l>haleti sakhyā tu sakhī kathanīyā sakhīti vā ||SRs_3.547||</l></p>\n\n<p>atha kaniṣṭha-nirdeśaḥ-\n<l>suta-śiṣya-kanīyāṃso vācyā guru-janena hi | 327</l>\n<l>vatsa-putraka-dīrghāyus-tāta-jāteti saṃjñayā ||SRs_3.548||</l></p>\n\n<l>anyaḥ kanīyān āryeṇa janena paribhāṣyate | 328</l>\n<l>śilpādhikāra-nāmabhyāṃ bhadra bhadra-mukheti ||SRs_3.549||</l>\n\n<l>vācye nīcātinīce tu haṇḍe hañje iti kramāt | 329</l>\n<l>bhartrā vācyāḥ sva-sva-nāmnā bhṛtyāḥ śilpocitena vā ||SRs_3.550||</l>\n\n<l>evam ādi prakāreṇa yojyā nirdeśa-yojanā | 330</l>\n<l>loka-śāstrāvirodhena vijñeyā kāvya-kovidaiḥ ||SRs_3.551||</l>\n\n<p>atha nāma-paribhāṣā-\n<l>anukta-nāmnaḥ prakhyāte kañcuki-prabhṛter api | 331</l>\n<l>itivṛtte kalpite tu nāyakāder api sphuṭam ||SRs_3.552||</l></p>\n\n<l>rasa-vastūpayogīni kavir nāmāni kalpayet | 332</l>\n<l>vinayandhara-bābhravya-jayandhara-jayādikam ||SRs_3.553||</l>\n\n<l>kāryaṃ kañcukināṃ nāma prāyo viśvāsa-sūcakam | 333</l>\n<l>latālaṅkāra-puṣpādi-vastūnāṃ lalitātmanām ||SRs_3.554||</l>\n\n<l>nāmabhir guṇa-siddhair ceṭīnāṃ nāma kalpayet | 334</l>\n<l>karabhaḥ kalahaṃsaś cety ādi nāmānujīvinām ||SRs_3.555||</l>\n\n<l>karpūra-caṇḍa-kāmpilyety ādikaṃ nāma vandinām | 335</l>\n<l>subuddhi-vasubhūtyādi-mantriṇāṃ nāma kalpayet ||SRs_3.556||</l>\n\n<l>devarātaḥ somarāta iti nāma purodhasaḥ | 336</l>\n<l>śrīvatso gautamaḥ kautso gārgyo maudgalya ity api ||SRs_3.557||</l>\n\n<l>vasantakaḥ kāpileya ity ākhyeyo vidūṣakaḥ | 337</l>\n<l>pratāpa-vīra-vijaya-māna-vikrama-sāhasaiḥ ||SRs_3.558||</l>\n\n<l>vasanta-bhūṣaṇottaṃsa-śekharāṅka-padottaraiḥ | 338</l>\n<l>dhīrottarāṇāṃ netṝṇāṃ nāma kurvīta kovidaḥ ||SRs_3.559||</l>\n\n<l>candrāpīḍaḥ kāmapāla ity ādyaṃ lalitātmanām | 339</l>\n<l>ugravarmā caṇḍasena ity ādy-uddhata-cetasām ||SRs_3.560||</l>\n\n<l>datta-senānta-nāmāni vaiśyānāṃ kalpayet sudhīḥ | 340</l>\n<l>karpūra-mañjarī candralekhā rāgataraṅgikā ||SRs_3.561||</l>\n\n<l>padmāvatīti prāyeṇa nāmnā vācyā hi nāyikā | 341</l>\n<l>devyas tu dhāriṇī-lakṣmī-vasumatyādi-nāmabhiḥ ||SRs_3.562||</l>\n\n<l>bhogavatī kāntimatī kamalā kāmavallarī | 342</l>\n<l>irāvatī haṃsapadīty ādi-nāmnā tu bhoginī ||SRs_3.563||</l>\n\n<l>viprakṣatra-viśaḥ śarma-varma-dattānta-nāmabhiḥ | 343</l>\n<l>śikhaṇḍāṅgada-cūḍānta-nāmnā vidyādharādhipāḥ ||SRs_3.564||</l>\n\n<l>kuṇḍalānanda-ghaṇṭānta-nāmnā kāpālikā janāḥ | 344</l>\n<l>yogasundarikā vaṃśaprabhā vikaṭamudrikā ||SRs_3.565||</l>\n\n<l>śaṅkha-keyūrikety ādi-nāmnā kāpālika-striyaḥ | 345</l>\n<l>ānandinī siddhimatī śrīmatī sarvamaṅgalā ||SRs_3.566||</l>\n\n<l>yaśovatī putravatīty ādi-nāmnā suvāsinī | 346</l>\n<l>ity ādi sarvam ālocya lakṣaṇaṃ kṛta-buddhinā ||SRs_3.567||</l>\n\n<l>kavinā kalpitaṃ kāvyam ācandrārkaṃ prakāśate | 347</l>\n<l>lakṣya-lakṣaṇa-nirmāṇa-vijñāna-kṛta-buddhibhiḥ ||SRs_3.568||</l>\n\n<l>parīkṣyatām ayaṃ grantho vimatsara-manīṣayā | 348</l>\n<p>bharatāgama-pārīṇaḥ śrīmān siṃha-mahīpatiḥ |\nrasikaḥ kṛtavān evaṃ rasārṇava-sudhākaram ||SRs_3.569|| 349</p>\n\n<p>saṃrambhād anapota-siṃha-nṛpater dhāṭī-samāṭīkane\nniḥsāṇeṣu dhaṇaṃ dhaṇaṃ dhaṇam iti dhvānānusandhāyiṣu |\nmodante hi raṇaṃ raṇaṃ raṇam iti prauḍhās tadīyā bhaṭā\nbhrāntiṃ yānti tṛṇaṃ tṛṇaṃ tṛṇam iti pratyarthi-pṛthvī-bhujaḥ ||SRs_3.570|| 350</p>\n\n<p>matvā dhātrā tulāyāṃ laghur iti dharaṇīṃ siṃha-bhūpāla-candre\nsṛṣṭe tatrātigurvyāṃ tad-upanidhitayā sthāpyamānaiḥ krameṇa |\ncintāratnaugha-kalpa-druma-tati-surabhī-maṇḍalaiḥ pūritāntāpy\nūrdhvaṃ nītā laghimnā tad-ari-kula-śataiḥ pūryate' dyāpi sā dyauḥ ||SRs_3.571|| 351</p>\n\n<p>iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite rasārṇava-sudhākara-nāmni nāṭyālaṅkāra-śāstre bhāvakollāso nāma\ntṛtīyo vilāsaḥ\n||3||</p>\n\n<p>samāptaś cāyaṃ rasārṇava-sudhākaraḥ</p>\n\n<lg>\n<l>śrī-toya-śaila-vasatiḥ sa tamāla-nīlo</l>\n<l>jīyād dharir muni-cakora-suśāradenduḥ |</l>\n<l>lakṣmī-stanastavaka-kuṅkuma-kardama-śrī-</l>\n<l>saṃlipta-nirmala-viśāla-bhujāntarālaḥ ||</l>\n</lg>\n\n<lg>\n<l>malaya-giri-nivāsī māruto yacchatāṅgas</l>\n<l>taruṇa-śiśira-raśmir yat suhṛt-puṇya-kīrtiḥ |</l>\n<l>carati ciram anaṅgaḥ kvāpi kari apy adṛśyaḥ</l>\n<l>sa jayatu rasikaughair vanditaḥ pañcabāṇaḥ ||</l>\n</lg>\n\n<lg>\n<l>aśeṣāṇāṃ dvijanuṣām āśīrvāda-paramparā |</l>\n<l>taraṅgayatu kalyāṇaṃ kavīnāṃ cāyur āyatam ||</l>\n</lg>\n\n  </body>\n\n"
}