{
  "title": "sa_udbhaṭa-kāvyālaṃkārasārasaṃgraha",
  "body": "<body xmlns='http://www.tei-c.org/ns/1.0'>\n<div>\n<p>prastāvanā /</p>\n\n<p>asminbharatakhaṇḍe khalvadyāvadhi bahavaḥ saṃskṛtagranthāḥ saṃśodhya mudraṇadvārā prākāśyaṃ nītāstatra tatra paṇḍitaprakāṇḍaiḥ /\ntathāpi katicana prājīnāḥ prabandhāḥ prakāśanārhā api pustakakośeṣveva nilīnā vartante /\nteṣāmanyatamo 'yaṃ kāvyālaṅkārasaṃgrahākhyaḥ prabandho yo 'dya mahatā prayatnena sahṛdayahṛdayavanodāya prakāśyate /</p>\n\n<p>asya kāvyālaṅkārasaṅgrahagranthasya praṇetā udbhaṭabhaṭṭaḥ /\nudbhaṭabhaṭṭasya bhaṭṭodbhaṭaudbhaṭācāryaḥ</p>\n\n<p>ityāpi nāmollekho granthāntareṣu dṛśyate /\nudbhaṭabhaṭṭa kaśmīreṣu jayāpīḍaḥ bhūpasya sabhāpatirāsīditi kalhaṇavaracatarājataraṅgiṇīgranthādavagamyate /\njayāpīḍanṛpatirājyakālastu khrista 779 varṣamārabhya 813 varṣaparyantamāsīditi jñāyate /\natastatsabhāpaterudbhaṭabhaṭṭasyāpi jīvitasamayaḥ sa eveti viduṣāṃ nirṇayaḥ /</p>\n\n<p>udbhaṭācāryeṇa kumārasaṃbhavākhyaṃ kāvyaṃ tathā bhāmahakṛtālaṅkāragranthasya vivaraṇaṃ ca viracitamāsīditi jñāyate /\natra pramāṇaṃ tu asyāṃ laghuvṛttau 'anena granthakṛtā khoparacitakumārasaṃbhavaikadeśo 'tra udāharaṇatvenopanyastaḥ'pṛ0 15 iti 'viśeṣoktalakṣaṇe ca bhāmahavivaraṇe bhaṭṭodbhaṭena ekadeśaśbada evaṃ vyākhyātaḥ'pṛ0 13 iti ca pratīhārendurājasyoktiḥ /</p>\n\n<p>kāvyālaṅkārasāralaghuvṛtteḥ praṇetā śrīpratahārendurājastu koṅkaṇadeśavāstavyaḥ kaśmīreṣu mīmāṃsākhyākaraṇatarkasāhityaśāstrapāraṃgatabhaṭṭaśrīmukulādadhītaśāstraśceti asyā laghuvṛtteḥ prārambhopasaṃhārayoḥ sthitābhyāṃ nimnalikhitapadyābhyāṃ sphuṭaṃ bhavati /</p>\n\n<p>'vidvadagryānmukulakādadhigamya vivicyate /</p>\n\n<p>pratīhārendurājena kāvyālaṅkārasaṃgrahaḥ //'</p>\n\n<p>'mīmāṃsāsārameghātpadajaladhividhostarkamāṇikyakośāt</p>\n\n<p>sāhityaśrīmurārerbudhakusumamadhoḥ śauripādabjabhṛṅgāt /</p>\n\n<p>śrutvā saujanyasindhordvajavaramukulātkīrtivallyālavālāt</p>\n\n<p>kāvyālaṅkārasāre laghuvavṛtimadhātkauṅkaṇaḥ śrīndurājaḥ //</p>\n\n<p>'iti</p>\n\n<p>pratīhārendurājasya jīvitakālastu niścitya vaktuṃ na śakyate /\ntathāpyayaṃ bhaṭṭodbhasya paścādbabhūveti vyaktameva /\nanena laghuvṛttau bhāmaha--vāmana---udbhaṭa---ityādi prācīnālaṅkārikāṇāmevollekhaḥ kṛtaḥ natu mahimabhaṭṭa-ānandavardhana-kāvyaprakāśakārādyabhinavālaṅkārikāṇām /\nato 'yaṃ khistavarṣasya navamadaśamaśatakayormadhye babhūveti tarkyate /</p>\n\n<p>asya granthasyādarśapustakamekameva puṇyapattanasthārājakīyapustakālayādhikāribhiḥ prophesara vināyaka sakhārāma ghāṭe ityetai saṃskaraṇārthe datvanṛgṛhīto 'smīti kṛtajñatayā smarāmi teṣāmupakṛtim /</p>\n\n<p>kāravārapure vidvadanucaraḥ</p>\n\n<p>śrāvaṇa śu- 12 śake 1837 maṅgeśaśarmā.</p>\n\n</div>\n<div>\n\n<p>śrīḥ /\nśrīmad-udbhaṭa-bhaṭṭapraṇītaḥ kāvyālaṅkārasaṃgrahaḥ /</p>\n\n<p>prathamo vargaḥ\nśrīmat-pratīhārendu-rājaviracitayā kāvyālaṅkārasāralaghuvṛttyā sametaḥ /</p>\n\n<lg>\n<l>yallakṣmyā hasitaiḥ sitairdhavalitaṃ narmoktilīlājuṣaḥ</l>\n<l>śaureḥ sphītagabhastikaustubharucā yacca kvacitpāṭalam /</l>\n<l>anyatra cchuritaṃ yadambararaca hemaprabhādīprayā</l>\n<l>tadvakṣo 'kṣataśakracāpaśabalavyomābhamavyājjagat // 1 //</l>\n</lg>\n\n<lg>\n<l>mahiṣitavapuṣi suradviṣi darśitabhayamabhayadaṃ dyusadmabhyaḥ /</l>\n<l>nanditasurendravanditamaṅghriyugaṃ gauri tava vande // 2 //</l>\n</lg>\n\n<lg>\n<l>vidvadagryānmukulakādaghigamya vivacyate /</l>\n<l>pratīhārendurājena kāvyālaṅkārasaṃgrahaḥ // 3 //</l>\n</lg>\n\n<lg rend='bold'>\n<l>punaruktavadābhāsaṃ chekānuprāsa eva ca /</l>\n<l>anuprāsastridhā lāṭānuprāso rūpakaṃ catuḥ // UKss_1.1 //</l>\n</lg>\n\n<lg rend='bold'>\n<l>upamā dīpakaṃ caiva prativastūpamā tathā /</l>\n<l>ityeta evālaṅkārā vācāṃ kaiścidudāhṛtāḥ // UKss_1.2 //</l>\n</lg>\n\n<p>atrālaṅkārā aṣṭāvuddiṣṭāḥ /\ntatrādau catvāraḥ śabdālaṅkārā nirūpitāḥ /\nrūpakādīnāṃ tu caturṇāmatra arthālaṅkāratā /\natrānuprāse rūpake yathākramaṃ tridheti caturiti vacanaṃ vipratipattinirāsārtham /\nbhāmaho hi grāmyopanāgarakāvṛttabhedena dviprakāramevānuprāsaṃ vyākhyātavān /\ntathā rūpakasya ye catvāro bhedā vakṣyante tanmadhyādādyameva bhedadvitayaṃ prādarśayat /\nataḥ svābhimatabhedopadarśanadvāreṇa evaṃvidhavipratipattinirāsārthamuddeśāvasthāyāmevānuprāsastridheti rūpakaṃ caturiti coktam /\nrūpakaṃ caturityatra</p>\n\n<p>rūpakatvena saha ekasminnarthe vartamānā sattā rūpakedeṣvāvartamānā pratīyate /\nataḥ pratīyamānā yāsau rūpakatvaikārthasamavetā sattātmikā bhavanakriyā tadabhyāvṛttāvayaṃ 'dvitricaturbhyaḥ suc'(pā. a. 5.4.18) iti sucpratyayaḥ /\nrūpakaṃ caturṣu bhedeṣu caturo vārān bhedātmanā bhavatītyarthaḥ /</p>\n\n<p>tatra punaruktavadābhāsaṃ procyate------</p>\n\n<l rend='bold'>punaruktābhāsamabhinnavastvivodbhāsi bhinnarūpapadam /</l>\n\n<p>abhinnaṃ vastu yasminnudbhāsate tadabhinnavastu /\nbhinnaṃ rūpaṃ yayoḥ padayoste bhinnarūpe /\nabhinnavastviva abhīkṣṇamudbhāsete bhinnarūpe pade yasmiṃstadabhinnavastvivodbhāsibhinnarūpapadam /\nevamayaṃ bahuvrīhidvitayagarbhaḥ pañcapadobahuvrīhiḥ /\ntatraiko 'bhinnavastviti bahuvrīhiḥ /\naparastu bhinnarūpa iti /\ntadgarbhaścāyaṃ bahuvrīhirabhinnavastvivodbhāsibhinnarūpapadamiti /\nanena ca yatra bhinnarūpe pade ekārthavadābhāsete tatpunaruktābhāsaṃ kāvyamalaṅkāryaṃ nirdiṣṭam /\nyadyapi /\npunaruktavadābhāsamityuddeśe vatiḥ prayuktastathāpi tasyeha gamyamānārthatvādaprayogaḥ /\nuddeśe tvevamanabhidhānamabhidhāvaicitryapradarśanārtham /\nkācit khalu gamyamānārthanvayena abhidhā</p>\n\n<p>pravartate, kācittvabhidhīyamānārthanvayena /\ntatroddeśe vatyabhidhīyamānasādṛśyānvayena abhidhā upadarśitā /\niha tvarthasāmarthyavaseyasādṛśyānvayena /\ntadevamarthasāmarthyāvaseyena vatyarthenānvitaṃ punaruktābhāsamatra kāvyamalaṅkāryaṃ yatkāvyaṃ taddharmatvena punaruktavadābhāsamānayoḥ padayoralaṅkāratvamuktaṃ na tu svatantratayā /\nphalaṃ caivamabhidhānasya punaruktavadābhāsamānapadasamanvayasya alaṅkāratākhyāpanam /\nalaṅkārasya khalvalaṅkāryaparatantratayā nirūpaṇe kriyamāṇe suṣṭhu svarūpaṃ nirūpitaṃ bhavati /\nsvātmanyavasthitasya tasyānalaṅkāratvāt /\nsamudgakasthitahārakeyūrapārihāryādyalaṅkāravat /\nataḥ punaruktavadābhāsatvusyālaṅkaratākhyāpanāya kāvyaparatantratayā nirdeśo yukta eva /</p>\n\n<p>tasyodāharaṇam------</p>\n\n<lg>\n<l>tadāprabhṛti niḥsaṅgī nāgakuñjarakṛttibhṛt /</l>\n<l>śitikaṇṭhaḥ kālagalatsatīśokānalavyathaḥ // UKss_1.*1 //</l>\n</lg>\n\n<p>tadāprabhṛti satīviyogādārabhya sa devaḥ śitikaṇṭho niḥsaṅgaḥ san divasānatavāhitavāniti vakṣyamāṇe śloke vākyārthaparisamāptiḥ /\nkṛttiścarma /\nkālavaśena nivartamānā (yā) satī (tasyāḥ) viyogena janito yaḥ śokavahnistadudbhavā pīḍā yasya sa tathoktaḥ /\natra nāgakuñjaraśabdau śitikaṇṭhakālagalaśabdau ca punaruktavadābhāsete /\ntathāhi /\nnāgakuñcaraśabdayorupaktamāvasthāyāṃ gajavācitvena ekārthatvaṃ pratibhāti /\npadārthanvayaparyālocanayā tu tadbādhyate /\nnāgaśabdaḥ khalvatra hastivācī /\nkuñcaraśabdastu tatpraśaṃsāvagatahetuḥ /\nevaṃ śitikaṇṭhakālagalaśabdayorapi</p>\n\n<p>valīviśeṣāvacchinnaśarīrāvayavabhedopetārthābhidhāyitvātpaunaruktyaṃ saṃbhāvyamānaṃ kālagaladiti takārāvadhiparyālocanayā cāpasāryate /\ntenātra punaruktābhāsatvam /</p>\n\n<p>nanu chekānuprāsalakṣaṇādanantaraṃ punaruktavadābhāsodāharaṇaṃ paṭhyate /\ntatkathaṃ punaruktavadābhāsalakṣaṇavyākhyānasamaya eva tasyopanyāsaḥ kṛtaḥ /\nucyate /\nudāharaṇapradarśanamantareṇa lakṣaṇārthasya duradhigamatvādihaiva tadupanyastamityadoṣaḥ /\nevamuttaratrāpi prameyaśabdānusāreṇa granthapāṭhakramaviparyāsena vyākhyāyāṃ nāsūyitavyam /\npāṭhakramādārthakramasya balīyastvāt /</p>\n\n<p>chekānuprāsaḥ----</p>\n\n<l rend='bold'>chekānuprāsastu dvayordvayoḥ susadṛśoktikṛtau // UKss_1.3 //</l>\n\n<p>dvayordvayorajjhalsamudāyayoḥ suṣṭhu sadṛśe uccāraṇe kriyamāṇe sati chekānuprāso bhavati /\ntathāvidhā samudāyāstatrālaṅkāratāṃ pratipadyante /\ndvayordvayoriti svārthe 'vadhāryamāṇe anekasminniti dvirvacanaṃ svārthagrahaṇena vīpsāyā nirastatvāt na yāvanto 'tra dvikāḥ saṃbhavanti teṣāṃ sarveṣāmeva susadṛśatvaṃ kāryaṃ, kiṃ tarhi katipayānāmeva /\nvīpsā hi sākalye sati bhavati /\nsā cātra svārthaśabdena nirastā /\navadhāryamāṇagrahaṇācca dvayordvayorevātra samudāyayoḥ sadṛśatvaṃ, natu trayāṇāṃ trayāṇāmiti draṣṭavyam /\nanekasminniti vacanācca asakṛdevaṃvidharūpopanibandhe sati chekānuprāsatā na tu sakṛditi mantavyam /\nparasparamekarūpānvitā</p>\n\n<p>rasādyabhivyaktyanuguṇatvena labdhotkarṣā varṇāstatsamudāyā vā śobhātiśayahetutvena kāvye kṣiṣyamāṇā anuprāsaśabdenānvarthenābhidhīyante /\nchekaśabdena kulāyābhiratānāṃ pakṣiṇāmabhidhānam /\ntaduktam---'chekān gṛheṣvabhiratānuśanti mṛgapakṣiṇaḥ'iti /\nteṣāṃ ca kulāyābhiratatvādanyena kenacidanāyāsyamānānāmanenānuprāsena sadṛśī madhurā vāguccarati /\nato 'yamanuprāsaśchekairvyapadiśyate chekānuprāsa iti /\nathavā chekā vidagdhāḥ /\ntadvallabhatvādasya chekānuprāsatā /\ntasyodāharaṇam----</p>\n\n<lg>\n<l>sa devo divasānninye tasmiñśailendrakandare /</l>\n<l>gariṣṭhagoṣṭhīprathamaiḥ pramathaiḥ paryupāsitaḥ // UKss_1.*2 //</l>\n</lg>\n\n<p>kandaro guhā /\ngariṣṭhā gurutamāḥ /\n'priyasthira-'(pā.a.6.4.157) itīṣṭhani guruśabdasya garādeśaḥ /\ngoṣṭhī vidagdhānāmāsanabandhaḥ /\nprathamaiḥ pradhānaiḥ /\npramathairgaṇaiḥ /\nparyupāsitaḥ sevitaḥ /\natra sadevadivasaśabdau indrakandaraśabdau gariṣṭhagoṣṭhīśabdau prathamapramathaśabdau pariupāsaśabdau ca dvau dvau ajjhalsamudāyau susadṛśāvṛccāritau tena chekānuprāsatā /\nkvacittu 'ninye tasmin'ityatra 'ninye 'nyasmin'iti pāṭhaḥ /\ntadā caitadapyudāharaṇe 'ntarbhavatīti /</p>\n\n<p>anuprāsaḥ /\nsa ca trividho vṛttisaṃśrayāt /\nyadvakṣyati-----</p>\n\n<p>'sarūpavyañjananyāsaṃ tisṛṣvetāsu vṛttiṣu /\npṛthakpṛthaganuprāsamuśanti kavayaḥ sadā'iti /</p>\n\n<p>asyārthaḥ----\ntriṣveteṣu yathāyogaṃ rasādyabhivyaktyanuguṇeṣu varṇavyavahāreṣuyaḥ sarūpāṇāṃ vyañjanānāṃ pṛthak pṛthagupanibandhastamanuprāsaṃ kavayaḥ sadecchantīti /\natastāstāvadvṛttyo rasādyabhivyaktyanuguṇavarṇavyavahārātmikāḥ prathamamabhidhīyante /\ntāśca tisraḥ, paruṣopanāgarikāgrāmyatvabhedāt /</p>\n\n<p>tatra paruṣā----</p>\n\n<lg rend='bold'>\n<l>śaṣābhyāṃ rephasaṃyogaiṣṭavargeṇa ca yojitā /</l>\n<l>paraṣā nāma vṛttiḥ syāt hlahvahyādyaiśca saṃyutā // UKss_1.4 //</l>\n</lg>\n\n<p>śakāraṣakārādiyuktau varṇavyavahāraḥ paruṣākhyā vṛttiḥ /\nrephopalakṣitāḥ saṃyogāḥ krarkādayo rephasaṃyogāḥ /\nṭakāropalakṣito vargaṣṭavargaḥ ṭaṭhaḍaḍhaṇeti /\nasyāṃ vṛttau yo 'nuprāsaḥ sa paruṣānuprāsaḥ /\ntasyodāharaṇam----</p>\n\n<lg>\n<l>tatra toyāśayāśeṣavyākośitakuśeśayā /</l>\n<l>cakāśe śālikiṃśārukapiśāśāmukhā śarat // UKss_1.*3 //</l>\n</lg>\n\n<p>toyāśayeṣu aśeṣaṃ sākalyena vyākośitāni vikāsitāni kuśeśayāni padmāni yayā iti samāsaḥ /\ntathā śālīnāṃ dhānyānāṃ kiṃśārubhiḥ śūkaiḥ kapiśāni piñjarāṇi āśāmukhāni digavakāśā yasyāmiti samāsaḥ /\nayaṃ ca śakārasya sārūpyeṇopanibandhātparuṣānuprāsaḥ /</p>\n\n<p>apanāgarikā-----</p>\n\n<lg rend='bold'>\n<l>sarūpasaṃyogayutāṃ mūrdhnivargāntyayogibhiḥ /</l>\n<l>sparśairyutāṃ ca manyante upanāgarikāṃ budhāḥ // UKss_1.5 //</l>\n</lg>\n\n<p>sarūpāṇāṃ varṇānāṃ ye saṃyogāḥ kkappacca ityādayastairyuktā /\ntathā vargāntyair ṅañaṇanamaiḥ ṅkañcaṇṭantampa-ityādirūpatayā upari ye yuktāḥ kādayo makārāntāḥ sparśāstairyuktā upanāgarikā vṛttiḥ /\neṣā khalu nāgarikayā vaidagdhījuṣā vanitayā upamīyate tata upanāgarikā /\nnāgarikayā upamitā upanāgariketi /\n'avādayaḥ ṛṣṭādyarthe tṛtīyayā'iti samāsaḥ /\ntasyāmupanāgarikānuprāsaḥ /\ntasyodāharaṇaṃ ca---</p>\n\n<lg>\n<l>sāndrāravindavṛndotthamakarandāmbubindubhiḥ /</l>\n<l>syandibhiḥ sundaraspandaṃ nanditendindirā kvacit // UKss_1.*4 //</l>\n</lg>\n\n<p>atra dakārākhyaḥ sparśo nakāreṇopari vyavasthitena yuktaḥ sārūpyeṇopanibaddhaḥ /\nsāndrā ghanā aravindavṛndotthā makarandāmbubindava iti saṃbandhaḥ /\nsundaraspandaṃ spandibhiriti sāmānyabhūtaḥ spandaḥ sundaraspandamiti viśiṣṭena spandena viśeṣito raipoṣaṃ puṣṇātītivat /\nsundaraḥ spandoyasminniti hi sāmānyabhūte</p>\n\n<lg>\n<l>spandane anyapadārthe sundaratāviśiṣṭaṃ spandanaṃ vṛttipadārthabhūtam /</l>\n<l>indindirā bhramarāḥ //</l>\n</lg>\n\n<p>grāmyā-----</p>\n\n<lg rend='bold'>\n<l>śeṣairvaṇairyathāyogaṃ kathitāṃ komalākhyayā /</l>\n<l>grāmyaṃ vṛrtti praśaṃsanti kāvyeṣvādṛtabuddhayaḥ // UKss_1.6 //</l>\n</lg>\n\n<p>paruṣopanāgarikopayuktavarṇāvaśiṣṭairvarṇairlakārādibhirupanibadhyamānā grāmyā /\ntasyā eva ca aparaṃ nāmadheyaṃ komaleti /\nkomalākhyayā kathitāmiti saṃbandhaḥ /\ntasyāṃ cānuprāso grāmyānuprāsaḥ /\ntasyodāharaṇam----</p>\n\n<lg>\n<l>kelilolālimālānāṃ kalaiḥ kolāhalaiḥ kvacit /</l>\n<l>kurvatī kānanārūḍhaśrīnūpuraravabhramam // UKss_1.*5 //</l>\n</lg>\n\n<p>kelilolāḥ krīḍālampaṭāḥ /\nkalairmadhuraiḥ /\nbhramo bhrāntirviparyayapratyayaḥ /\natra lakārakakārarephāḥ sārūpyeṇopanibaddhāḥ /\nevametāstisro vṛttayo vyākhyātāḥ /\ntāsu ca rasādyabhivyaktyānuguṇyena pṛthak pṛthaganuprāso nibadhyate tadāha----</p>\n\n<lg rend='bold'>\n<l>sarūpavyañjananyāsaṃ tisṛṣvetāsu vṛttiṣu /</l>\n<l>pṛthakpṛthaganuprāsamuśanti kavayaḥ sadā // UKss_1.7 //</l>\n</lg>\n\n<p>ayaṃ ślokaḥ sodāharaṇo vṛttisvarūpanirūpaṇaprasaṅgena vyākhyātaḥ /</p>\n\n<p>lāṭānuprāsaḥ----</p>\n\n<lg rend='bold'>\n<l>svarūpārthāviśeṣe 'pi punaruktiḥ phalāntarāt /</l>\n<l>śabdānāṃ vā padānāṃ vā lāṭānuprāsa iṣyate // UKss_1.8 //</l>\n</lg>\n\n<lg rend='bold'>\n<l>sa padadvitayasthityā dvayorekasya pūrvavat /</l>\n<l>tadanyasya svatantratvād dvayorvaikapadāśrayāt // UKss_1.9 //</l>\n</lg>\n\n<lg rend='bold'>\n<l>svatantrapadarūpeṇa dvayorvāpi prayogataḥ /</l>\n<l>bhidyate 'nekadhā bhedaiḥ pādābhyāsakrameṇa ca // UKss_1.10 //</l>\n</lg>\n\n<p>śabdānāmanupalabhyamānasuptiṅāṃ tathā padānāmupalabhyamānasuptiṅāṃ, ubhayeṣāṃ ca śabdapadānāṃ svarūpasya varṇātmanaḥ abhidheyasya ca nirantaraśabdavyāpāragocarīkṛtasya vācyasyārthasyābhede 'pi phalāntarāttātparyabhedāt punaruktiḥ sā lāṭadeśanivāsijanavallabhatvāllāṭānuprāso 'bhidhīyate /</p>\n\n<p>sa ca prathamaṃ tāvatrriprakāraḥ /\ndvayoḥ svatantrayordvayoḥ paratantrayoḥ svatantraparatantrayośca bhāvāt /\ntatra yasyāvaddvayoḥ svatantrayoḥ sa dviprakāraḥ /\nekaikasmin pade padasamudāyātmake ca pāde bhāvāt /\ntaduktam----</p>\n\n<lg>\n<l>'svatantrapadarūpema dvayorvāpi prayogataḥ /</l>\n<l>bhidyate 'nekadhā bhedaiḥ pādābhyāsakrameṇa ca //</l>\n</lg>\n\n<p>'iti /</p>\n\n<p>atra hi svatantrapadātmakatvena dvayoḥ prayogādekaikapadāśrayo lāṭānuprāso 'bhihitaḥ /\ntasyodāharaṇam-----</p>\n\n<lg>\n<l>kāśāḥ kāśā ivodbhānti sarāṃsīva sarāṃsi ca /</l>\n<l>cetāṃsyācikṣipuryūnāṃ nimnagā iva nimnagāḥ // UKss_1.*6 //</l>\n</lg>\n\n<p>ācikṣipurapatdṛtavantaḥ /\natra kāśādayaḥ śabdā aparaiḥ kāśādibhiḥ śabdai ekarūpā ekābhidheyāśca /\ntātparyabhedena tu teṣāṃ punaruktiḥ /\ntathā hyatra ekeṣāṃ kāśādiśabdānāṃ jātibhedoparaktadravyaparatayā prayogaḥ /\napareṣāṃ tu ananvayālaṅkāracchāyayā upamānāntaravyāvṛttiparatayā /\natra ca svātantryaṃ padānāṃ, kāśādīnāmupalabhyamānasuptiṅrūpatvāt /\nekaikarūpatayā cāvṛtterupanibandhaḥ /</p>\n\n<p>padasamudāyātmakasya tu pādasya svarūpārthāviśeṣe tātparyabhedena punaruktau pādābhyāsaparipāṭyā svatantrapadāśrayo lāṭānuprāso bhavati /\npādābhyāsakrameṇa ceti kramagrahaṇena sakṛddvistriśca pādābhyāse ye bhedāḥ saṃbhavanti tatsvīkāreṇa pādābhyāse lāṭānuprāsasya pravṛttiḥ sūcitā /\ntasyodāharaṇam----</p>\n\n<lg>\n<l>striyo mahati bhartṛbhya āgasyapi na cukrudhuḥ /</l>\n<l>bhartāro 'pi sati strībhya āgasyapi na cukrudhuḥ // UKss_1.*7 //</l>\n</lg>\n\n<p>mahatyapyāgasīti saṃbandhaḥ /\ntathā ca satyapyāgasīti bhartṛbhya iti strībhya iti ca 'krudha druhe'ti saṃpradānatā /\natra ekatra pāde nāyakagatāparādhaviṣayatvena strīkartṛkaḥ krodhābhāvaḥ pratipāditaḥ /\naparatra tu nāyikānāṃ yo bhartṛpraṇayātikramātmako 'parādhastadviṣayo nāyakakartṛkaḥ krodhābhāvobhihitaḥ /\natastātparyabhedaḥ svarūpārthāviśeṣaśca /\npadasamudāyātmakasya ca pādasyābhyāsaḥ /\nevamayaṃ svatantrapadāśrayo lāṭānuprāso dvividho 'bhihitaḥ /\nekaikapadāśrayaḥ padasamudāyāśrayaśca svatantrapadāśrayo lāṭānuprāsaḥ /</p>\n\n<p>dvayoranupalabhyamānasuptiḍoḥ paratantrayoḥ śabdayoryo lāṭānuprāsastasyāpi dvaividhyaṃ, padadvitayāśrayatvena ekapadādhāratvena ca /\ntaduktam----\n'sa padadvitayasthityā dvayoḥ'iti /\nso 'nekadhā bhedairbhidyate iti saṃbandhaḥ /\ntathā dvayorvaikapadāśrayāditi /</p>\n\n<p>pūrvasyodāharaṇam----</p>\n\n<lg>\n<l>kvaciṭutphullakamalā kamalabhrāntaṣaṭpadā /</l>\n<l>ṣaṭpadakvāmamukharā mukharasphārasārasā // UKss_1.*8 //</l>\n</lg>\n\n<p>sārasāḥ lakṣmaṇākhyāḥ pakṣiviśeṣāḥ /\natra kamalaṣaṭpadamukharaśabdānāṃ svarūpārthabhede 'pi tātparyabhedena punaruktiḥ padadvitayāśrayitvaṃ ca /\ntātparyabhedaścātra kamalaṣaṭpadaśabdayoḥ kārakaśaktibhedāt /\ntathāhi /\npūrvaḥ kamalaśabdo 'tra vikāsakriyākartṛtvaparatayopāttaḥ, uttarastu bhramaṇakriyākartṛbhūtaṣaṭpadādhāratvena /\ntathā pūrvaḥ ṣaṭpadaśabdo bhramaṇakriyāṃ prati kartṛtvenopavarṇitaḥ, uttarastu kvāṇakriyāsaṃbandhitvena /\nmukharaśabdau tu</p>\n\n<p>viśeṣaṇabhūtaṃ</p>\n\n<p>saśabdatvaṃ bhinnārthaniṣṭhatayāvagamayataḥ /\ntathāhi /\npūrveṇa mukharaśabdena śaranniṣṭhaṃ maukharyamavagamyate, apareṇa tu sārasaniṣṭham /\nevamayaṃ padadvitayaparatantraśabdadvayāśrayo lāṭānuprāso 'bhihitaḥ /</p>\n\n<p>ekapadāśrayaśabdadvitayavarti tu 'dvayorvaikapadāśrayāt' ityuktaḥ /\ntasyodāharaṇam----</p>\n\n<lg>\n<l>jitānyapuṣṭakiñjalkakiñjalkaśreṇiśobhitam /</l>\n<l>lebhe 'vataṃsatāṃ nārīmukhenduṣvasitotpalam // UKss_1.*9 //</l>\n</lg>\n\n<p>atra nārīmukheṣviti vadanānāṃ candreṇopamitatvādasitotpalasya śaśakarūpatā dhvanyate /\nkiñjalkaśabdayoścātra svarūpārthābheda ekapadāśrayatvaṃ tātparyabhedaśca /\nekasya jīyamānatayā upādānāt, aparasya jayanakriyākartṛbhūtāyāsau śreṇistatsaṃbandhitvena /\nevamayaṃ paratantrayoḥ śabdayorlāṭānuprāso dvividho nirūpitaḥ /</p>\n\n<p>svatantraparatantrayostu yatraikasya śabdasya padāntarānupraveśaḥ, aparasya tu svātantryeṇa padarūpatayāvasthānaṃ tatra bhavati /\ntaduktam---'ekasya pūrvavattadanyasya svatantratvāt'iti /\nekasya pūrvavatpadāntarāśrayeṇāvasthānādityarthaḥ /\ntasyodāharaṇam---</p>\n\n<lg>\n<l>padminīṃ padminīgāḍhaspṛhayāgatya mānasāt /</l>\n<l>antardanturayāmāsurhaṃsā haṃsakulālayāt // UKss_1.*10 //</l>\n</lg>\n\n<p>mānasāt saroviśeṣāt /\ndanturayāmāsuḥ mahattvācchuklatvācca unnatadantā iva cakruḥ /\natra svarūpārthāphabhede 'pi padminīśabdayorhaṃsaśabdayośca tātparyabedātpunaruktiḥ /\n<lg>\n<l>ekasya padāntarānupraveśaḥ, aparasya ca spṛhāviṣayapratipādanārthatvāt /</l>\n<l>tathā ekasya haṃsaśabdasya danturaṇakriyākartṛbhūtārthābhidhāyitvāt, aparasya tu kulasaṃbandhitvāt /</l>\n<l>evamayaṃ pañcavidho lāṭānuprāsaḥ pratipāditaḥ /</l>\n<l>svatantraparatantrāṇāṃ tasya pratyekaṃ dvibhedatvāt svatantrapara tantrayośca samuditayorekaprakāratvāt //</l>\n</lg></p>\n\n<p>rūpakam---</p>\n\n<lg rend='bold'>\n<l>śrutyā saṃbandhavirahādyatpadena padāntaram /</l>\n<l>guṇavṛtti pradhānena yujyate rūpakaṃ tu tat // UKss_1.11 //</l>\n</lg>\n\n<lg rend='bold'>\n<l>bandhastasya yataḥ śrutyā śrutyarthābhyāṃ ca tena tat /</l>\n<l>samastavastuviṣayamekadeśavivarti ca // UKss_1.12 //</l>\n</lg>\n\n<lg rend='bold'>\n<l>samastavastuviṣayaṃ mālārūpakamucyate /</l>\n<l>yadvaikadeśavṛtti syātpararūpeṇa rūpaṇāt // UKss_1.13 //</l>\n</lg>\n\n<p>padāntarasya guṇavṛtterapareṇa padena yoge rūpakaṃ bhavati /\nnanvevaṃ sati nīlamutpalamityatrāpi nīlaśabdasya guṇavṛtterutpalaśabdena yoge rūpakatāprasaṅga ityāśaṅkyoktaṃ---śrutyā saṃbandhavirahāditi /\nśrutirnirantarārthaniṣṭhaḥ śabdavyāpāraḥ /\ntayā śrutyā anupapadyamānapadāntarasaṃbandhaṃ sat padāntaraṃ guṇavṛtti yatrāpareṇa padena yujyate tatra rūpakatā /\nyathā----</p>\n\n<lg>\n<l>jyotsnāmbunendukumbhena tārākusumaśāritam /</l>\n<l>kramaśo rātrikanyābhirvyomodyānamasicyata // UKss_1.*11 //</l>\n</lg>\n\n<p>iti /</p>\n\n<p>atrāmbuśabdo nirantarārthaniṣṭhaśabdavyāpāragocarīkṛte udakatve vartamāno jyotsnāśabdena sāmānādhikaraṇyaṃ nānubhavati /\nambutvajyotsnātvayorekārthasamavāyābhāvāt /\nato 'mbugatāḥ śauklyāhlādakatvaprasaraṇaśīlatvādayo ye guṇāstatsadṛśajyotsnāgataguṇavṛttiḥ sannambuśabdo jyotsnāyāṃ vartate /\ntenāmbuśabdasya śrutyā nirantarārthaniṣṭhena abhidhāvyāpāreṇa yaḥ padāntareṇa jyotsnāśabdena saṃbandhastacchūnyatvādguṇavṛttitā /\nato 'tra</p>\n\n<p>rūpakatā /\nnacaivaṃ nīlamutpalamityādau śrutyā saṃbandhavirahādguṇavṛttitvaṃ, kiṃtarhi svata eveti na rūpakatāprasaṅgaḥ /</p>\n\n<p>nanu viruddhārthābhidhāyinoḥ samānādhikaraṇayoḥ śabdayornirantarārthaniṣṭhena abhidhāvyāpāreṇa anupapdyamānānyonyasamanvayatvādyadyekasya lakṣaṇayā guṇavṛttitvamabhidhīyate, evaṃ sati paryāyeṇātra guṇavṛttitvaṃ prāpnoti /\nniyamakaraṇābhāvāt /\ntataśca yathāmbuśabdasya jyotsnāśabdasāmānādhikaraṇyādguṇavṛttitvamuktaṃ, tadvajjyotsnāśabdasyāpi ambuśabdasāmānādhikaraṇyādguṇavṛttitvaṃ kathaṃ na syādityāśaṅkyoktaṃ pradhāneneti /\npradhānārthānurodhena upasarjanasya lakṣaṇayā guṇavṛttitvamupapannam /\npradhānavaśavartitvādguṇānāmityabhiprāyaḥ /\nataśca prākaraṇikārthābhidhāyitvātpradhānārthaviṣayo yo jyotsnāśabdaḥ tadanurodhena ambuśabdasya aprākaraṇikārthatvādapradhānārthasya guṇavṛttitvamupapannamiti na paryāyeṇa jyotsnāmbuśabdayoḥ parasparānurodhena guṇavṛttitpaprasaṅgaḥ /</p>\n\n<p>nanu ca jyotsnāmbunetyatra ambunaḥ prādhānyaṃ jyotsnāyāśca guṇabhāvaḥ /\ntathā hi /\netasmiñśloke tadbhāvādhyavasānena sekāvacchāditarūpatayā sekātmakatvena yāsau vyomno vyāptirasicyateti pratipāditā, tayā svasādhanabhūtaṃ yattadambho 'pekṣitaṃ tadatra jyotsnayā viśiṣyate jyotsnaivāmbviti /\nyadatra sekasādhanatvenāmbu apekṣitaṃ tajjyotsnaivetyarthaḥ /\nuktaṃ ca 'upasarjanopameyaṃ kṛtvā tu samāsametayorubhayoḥ /\nyacca prayucyate tadrūpakamanyatsamāsoktam'iti /\netayorubhayoriti /\nupamānopameyayorityarthaḥ /\ntatkathamidamuktaṃ jyotsnāpadasya prādhānyāttadvaśenāmbuśabdasya guṇavṛttitvaṃ kalpyate iti /\nucyate /\natra khalu dve 'vasthe vidyete /\nekā tāvajjyotsnāyā ambūkaraṇāvasthā /\naparā tu ambutvamāpāditāyā jyotsnāyāḥ sekasaṃbandharūpā /\ntatra yadā tāvajjyotsnā amburūpatvamāpadyate tadā prākaraṇikatvāt jyotsnā pradhānam /\nambu ca tadviparyayādguṇaḥ /\ntadānīṃ cāmbuśabdo jyotsnāśabdānurodhenāmbugataśauklyādiguṇasadṛśaguṇayogāllakṣaṇayā jyotsnāyāṃ vṛttimanubhavati /\ntadā ca tasya pradhānārthānurodhādguṇavṛttitvena rūpakatvamuktam /\nyadā tvasau ambuśabda āpāditāmbubhāvajyotsnābhidhāyī san sekakriyayā samanvayamāpadyamāno yadetadatra sekasādhanatvenāmbu upayujyate tajjyotsnaiveti jyotsnayā viśiṣyate tadā tasya na rūpakāvasthā /\npūrvāvasthāyāmevānubhūtaguṇavṛttitvāt /\natastasyāmavasthāyāmasau atiśayokticchāyāṃ bhajate /\npūrvāvasthāpekṣayātvetadrūpakamuktam /\npradhānānurodhena tatra guṇeṣu vartamānatvāt /\nrūpakatvaṃ cātrādhyāropyamāṇagatena rūpeṇa adhyāropaviṣayasya vastuno rūpavataḥ kriyamāṇatvādanvarthaṃ draṣṭavyam /</p>\n\n<p>atra copamānavartino ye guṇāstatsadṛśaguṇadarśanādupameya upamānagatayoḥ śabdarūpayorāropaḥ /\ntatra trayo darśanabhedāḥ /\nkecidatra śabdāropapūrvakamarthāropaṃ bruvate, apare tvarthāropapūrvakaṃ śabdāropam /\nanyaistu śabdāropārthāropayoryaugapadyamabhidhīyate /\nayameva ca pakṣo yukta iva dṛśyate /\ntadāhuḥ---</p>\n\n<lg>\n<l>'śabdopacārāttadrūpaṃ rūpake kaiściducyate /</l>\n<l>tādrūpyāropataścānyaiḥ śabdāropo 'tra kathyate //</l>\n</lg>\n\n<lg>\n<l>upamānaguṇaistulyānupameyagatān guṇān /</l>\n<l>paśyatāṃ tu sakṛdbhāti tatra tacchabdarūpatā //</l>\n</lg>\n\n<p>iti /</p>\n\n<p>tatreti /\nupameye ityarthaḥ /\ntacchabdarūpateti /\nupamānaśabdāropa upamānarūpāropaśca /</p>\n\n<p>tasya ca rūpakasya dviprakāratā /\nsvakaṇṭhena sakalarūpaṇābhidhānādekaḥ prakāraḥ /\ntaduktm---'bandhastasya yataḥ śrutyā tena tatsamastavastuviṣayam'iti /\nśrutirnirantarārthaniṣṭho 'bhidhāvyāpārastasyodāharaṇaṃ 'jyotsnāmbunā'ityādyuktam /\nśāritaṃ śabalitam /\natra hi sarveṣāmeva rūpyatvenopāttānāṃ jyotsnendutārārātrivyomnāṃ yathākramamambukumbhakusumakanyodyānāni rūpakatvena svakaṇṭhenopāttāni, na tvarthākṣiptaṃ kasyacidrūpaṇam /\ntena śrutyaivātra rūpaṇā /\nataḥ samastavastuviṣayatvam /\nsamagrāṇi hyatra rūpyatvenābhimatāni vastūni svakaṇṭhenopāttasya rūpakasya viṣayaḥ /\nayamasāvekaḥ prakāraḥ /</p>\n\n<p>yatra tu kiṃcitsvakaṇṭhena kiṃciccārthādraṣaṇaṃ bhavati, tatra śrutyarthābhyāṃ rūpaṇādaparaḥ prakāro bhavati /\ntatra caikadeśavivartitvam, ekadeśaviśeṣeṇa</p>\n\n<p>svakaṇṭhoktyā vartanāt /\ntaduktaṃ 'yataśca śrutyarthābhyāṃ tasya bandhastena tadekadeśavivarti ca'iti /\ntasyodāharaṇam----</p>\n\n<lg>\n<l>utpatadbhiḥ patadbhiśca picchālībālaśālibhiḥ /</l>\n<l>rājahaṃsairavījyanta śaradaiva saronṛpāḥ // UKss_1.*12 //</l>\n</lg>\n\n<p>picchālyaḥ pakṣapaṅktayaḥ /\nrājahaṃsā raktacañcupādā haṃsāḥ /\navījyanteti /\nvījirdhātuṣvapaṭhito 'pi śiṣṭhaprayogāt milikhaciklavikṣapivaddhā tutayā draṣṭavyaḥ /\natra dve rūpaṇe svakaṇṭhenābhihite picchālībālaśālibhiriti saronṛpā iti ca /\ntathā hi ekatra picchālyo bālarūpatvena rūpitāḥ, aparatra tu sarāṃsi nṛparūpatvena /\nrājahaṃsānāṃ cāmararūpatvena rūpaṇā arthākṣiptā, śaradaśca prakṛtāyā nāyikātvena /\nśarannāyikayā kartṛbhūtayā rājahaṃsacāmaraiḥ picchālībālaśālibhiḥ saronṛpā vījyante smeti hyatra vākyārthaḥ /\nevametau rūpakasya samastavastuviṣayaikadeśavivartilakṣaṇau dvau prakārāvuktau /\nyadi vā mālārūpakasya samastavastuviṣayatā tatra hyekasmin rūpye samuccayena asyante kṣipyante bahūni rūpakāṇi /\ntaduktaṃ ----\n'samastavastuviṣayaṃ mālārūpakamucyate /\n'yadveti prakārāntaropakṣepārthaḥ /\ntasyodāharaṇam---</p>\n\n<lg>\n<l>vanāntadevatāveṇyaḥ pānthastrīkālaśṛṅkhalāḥ /</l>\n<l>mārapravīrāsilatā bhṛṅgamālāścakāsire // UKss_1.*13 //</l>\n</lg>\n\n<p>vanāntā vanaikadeśaḥ /\nveṇyaḥ keśapāśāḥ /\nkālaśṛṅkhalā antakaprayuktā ākarṣaṇaśṛṅkhalāḥ /\nmārapravīrā manmathasaṃbandhino bhaṭāḥ /\natra bhṛṅgamālānāmeva kevalānāṃ rūpyatvenopāttānāṃ tisro rūpaṇāḥ kṛtāḥ vanāntadevatāveṇya ityevamādinā /\ntenātra samastavastuviṣayatā, ekasmin rūpye samuccayena bahūnāṃ rūpaṇānāṃ kṣiptatvāt-----</p>\n\n<p>ekadeśavivarti tu pararūpeṇa rūpaṇādbhavati /\ntaduktaṃ 'ekadeśavṛtti syātpararūpema rūpaṇāt'iti /\ntasyodāharaṇam /</p>\n\n<lg>\n<l>āsāradhārāviśikhairnabhobhāgaprabhāsibhiḥ /</l>\n<l>prasādhyate sma dhavalairāśārājyaṃ balāhakaiḥ // UKss_1.*14 //</l>\n</lg>\n\n<p>āsāro vegavadvarṣam /\nviśikhāḥ śarāḥ /\natra prasādhyata ityayaṃ śabdaḥ śleṣacchāyayā dvayorarthayorvartate bhūṣaṇe upārjane ca /\ntatra bhūṣaṇaṃ prakṛtam /\nśaratsamayo hyatra prastutaḥ /\ntatra ca śuklairbalāhakairdiśo bhūṣyante /\nyadupārjanaṃ tadaprakṛtatvādatra paramanyat /\ntasya ca parasyāprakṛtasya upārjanasya yattadrūpaṃ kārakakadambakaṃ yena tadrūpavatktrayate nṛpaviśikharājyasaṃgrāmabhūmyātmakaṃ tenātra yathākramaṃ balāhakāsāradhārādiṅabhobhāgānāṃ rūpyatvenābhimatānāṃ rūpaṇā vihitā /\ntenātraikadeśavṛttitvam /\nekadeśavṛttītyatra hi ekadā andā īśaḥ prabhaviṣṇuryo vākyārthastadvṛttatvaṃ rūpakasyābhimatam /\nviśeṣoktilakṣaṇe ca bhāmahavivaraṇe bhaṭṭodbhaṭena ekadeśaśabda evaṃ vyākhyāto yathohāsmābhirnirūpitaḥ tatra viśeṣoktilakṣaṇam----\n<lg>\n<l>'ekadeśasya vigame yā guṇāntarasaṃstuti /</l>\n<l>viśeṣaprathanāyāsau viśeṣoktirmatā yathā'iti /</l>\n<l>tenātra viśeṣoktilakṣaṇavadekadeśaśabdena anyadā prabhaviṣṇurvākyārtha ucyate, anyatra ca anyadā prabhaviṣṇūpārjanam /</l>\n<l>aprakṛtaṃ hi tat śleṣavaśenātra nītaṃ, tenātraikadeśavṛttitā //</l>\n</lg></p>\n\n<p>dīpakam----</p>\n\n<lg rend='bold'>\n<l>ādimadhyāntaviṣayāḥ prādhānyetarayoginaḥ /</l>\n<l>antargatopamādharmā yatra taddīpakaṃ viduḥ // UKss_1.14 //</l>\n</lg>\n\n<p>yatrāntargator'thasāmarthyāvaseyatvādupamānopameyabhāvo yeṣāṃ tathāvidhānāṃ dharmaṇāmupanibandhastatra kāvyadīpakaṃ bhavati /\ntathāvidhakāvyaviṣayatvācca dīpakasya tatkāvyaṃ dīpakamityupacārātsāmānādhikaraṇyam /\natra ca dharmāṇāmekavāramupanibandho draṣṭavyaḥ /\nasakṛdupādāne hi teṣāṃ prativastūpamāṃ vakṣyati /\nata eva caikadeśavartināmapi teṣāṃ dharmāṇāṃ yau dvau upamānopameyabhāvena avasthitau vākyārthau bahabo vā tathāvidhāstaduddīpanahetutvāddīpakatā /\nyāvacca teṣāṃ dharmāṇāmupamānopameyabhāvasamanvayenātropanibandhastāvadbalātprādhānyetarayogitvamāpatati /\nupameyasya /\nprākaraṇikatayā prādhānyādupamānasya ca tādarthyena</p>\n\n<p>guṇabhāvāt /\nevaṃ ca prādhānyetarayogina ityayamatrānuvādaḥ /\nprāptārthatvāt /\nprādhānyaṃ ca itaraccāprādhānyam /\ntābhyāṃ yogaḥ saṃbandho vidyate yeṣāṃ te tathoktāḥ /</p>\n\n<p>asya ca dīpakasya traividhyam, teṣāṃ dharmāṇāmādimadhyāntavākyaviṣayatvenopanibandhāt /\ntaduktam 'ādimadhyāntaviṣayāḥ'iti /</p>\n\n<p>tatrādidīpakasyodāharaṇam----</p>\n\n<lg>\n<l>saṃjahāra śaratkālaḥ kadambakusumaśriyaḥ /</l>\n<l>preyoviyoginīnāṃ ca niḥśeṣasukhasampadaḥ // UKss_1.*15 //</l>\n</lg>\n\n<p>atra saṃharaṇātmā dharmaḥ kadambakusumaśobhākarmakatvena virahiṇīsukhasampatkarmakatvena ca upanibadhyamāno 'ntargatopamaḥ /\nśaratsamayasyopavarṇyamānatayā kadambakusumaśrīsaṃharasya prākaraṇikārthaniṣṭhatvādivrahiṇīsukhasaṃpatsaṃhārasya cāprākaraṇikārthaviṣayatvāt /\ntenātrāntargatopamatvam, yathā preyoviyoginīnāṃ niḥśeṣāḥ sukhasampadaḥ saṃjahāra tathā kadambakusumaśriyo 'pīti /\nśaratkālaśabdasya cātra śaratsamayaḥ śleṣacchāyayā antakānurañcito vācyaḥ /\nsaṃhārasyāntakakarmatvāt /\natra ca prathama eva vākye saṃjahāretyasyopanibaddhasya dvitīyavākye anuṣaṅgacchāyayā upajīvyamānatvādādidīpakatvam /</p>\n\n<p>madhyadīpakasyodāharaṇam----</p>\n\n<lg>\n<l>videśavasatiryātapatakājanadarśanam /</l>\n<l>duḥkhāya kevalamabhūccharaccāsau pravāsinām // UKss_1.*16 //</l>\n</lg>\n\n<p>yātapatikāḥ proṣitabhartṛkāḥ /\nśaradaḥ prākaraṇikatvādvideśavasatiyātapatikājanadarśanayoścāprākaraṇikatvādatrāntargatopamatā /\natra ca yātapatikājanadarśanaṃ duḥkhāya kevalamabhūditi madhyame vākye pravāsiduḥ khaikahetutvalakṣaṇo dharma upāttaḥ sannādyantābhyāṃ vākyābhyāṃ pūrvavadupajīvyate /\ntena madhyadīpakatā /</p>\n\n<p>antadīpakasyodāharaṇam----</p>\n\n<lg>\n<l>tadānīṃ sphītalāvaṇyacandrikābharanirbharaḥ /</l>\n<l>kāntānanendurinduśca kasaya nānandako 'bhavat // UKss_1.*17 //</l>\n</lg>\n\n<p>tadānīṃ śaratsamaye /\natra induḥ prākaraṇikaḥ śaratsamayasya upavarṇyamānatvāt /\n<lg>\n<l>kāntānanendustvaprākaraṇikaḥ /</l>\n<l>ante ca sarvasukhahetutvamupanibaddhaṃ sat pūrvatra upajīvyate /</l>\n<l>tenātrāntadīpakatā /</l>\n<l>evametaddīpakaṃ lakṣitamudāhṛtaṃ ca //</l>\n</lg></p>\n\n<p>nanu upamāyā 'upamā dīpakaṃ ca'iti pūrvamaddiṣṭatvāt yathoddeśalakṣaṇamiti nyāyāttsyā eva pūrvaṃ lakṣaṇaṃ kartavyam, paścāttu dīpakasya /\ntatkathamādau dīpakaṃ lakṣitamiti vaktavyam /\nucyate /\nanena graṃthakṛtā svoparacitakumārasaṃbhavaikadeśo 'tra udāharaṇatvenopanyastaḥ /\ntakṣa pūrvaṃ dīpakasyodāharaṇāni /\n<lg>\n<l>tadanusandhānāvicchedāyātra uddeśakramaḥ /</l>\n<l>parityaktaḥ /</l>\n<l>uddeśastu tathā na kṛto vṛttabhaṅgabhayāt /</l>\n<l>evamuttaratrāpi lakṣaṇeṣu uddeśakramānanusāraṇasamādhirvācyaḥ //</l>\n</lg></p>\n\n<p>upamā----</p>\n\n<lg rend='bold'>\n<l>yaccetohārisādharmyamupamānopameyayoḥ /</l>\n<l>mitho vibhinnakālādiśabdayorupamā tu tat // UKss_1.15 //</l>\n</lg>\n\n<lg rend='bold'>\n<l>yathevaśabdayogena sā śrutyānvayamarhati /</l>\n<l>sadṛśādipadāśleṣādanyathetyuditā dvidhā // UKss_1.16 //</l>\n</lg>\n\n<lg rend='bold'>\n<l>saṃkṣepābhihitāpyeṣā sāmyavācakavicuyataiḥ /</l>\n<l>sāmyopameyatadvāciviyogācca nibadhyate // UKss_1.17 //</l>\n</lg>\n\n<lg rend='bold'>\n<l>upamānopameyoktau sāmyatadvācivicyavāt /</l>\n<l>kvacitsamāse tadvāciviraheṇa kvacicca sā // UKss_1.18 //</l>\n</lg>\n\n<lg rend='bold'>\n<l>tathopamānādācārakyacpratyayabaloktitaḥ /</l>\n<l>kvacitsā karturācāre kyaṅā sā ca kvipā kvacit // UKss_1.19 //</l>\n</lg>\n\n<lg rend='bold'>\n<l>upamāne karmaṇi vā kartari vā yo ṇamulkaṣādagataḥ /</l>\n<l>tadvācyā sā vatinā ca karma sāmānyavacanena // UKss_1.20 //</l>\n</lg>\n\n<lg rend='bold'>\n<l>ṣaṣṭhīsaptamyantācca yo vatirnāmatastadabhidhaye /</l>\n<l>kalpatprabhṛtibhiranyaiśca taddhitaiḥ sā nibadhyate kavibhiḥ // UKss_1.21 //</l>\n</lg>\n\n<p>sādṛśyasaṃbandhitvenopādīyate yatprākaraṇikaṃ tadupameyam /\nna khalu prākaraṇikasyāpi sādṛśyasaṃbandhitvena anupādīyamānasyopameyatā, yathā rājñaḥ puruṣamānayetyatra puruṣasya /\npuruṣo hyatrānīyamānatvena codyamānatvātsatyapi prākaraṇikatve sādṛsyasaṃbandhitvenānupādīyamānatvānnopameyaḥ /\nsatyapi ca sādṛśyasaṃbandhitvenopādāne yasya prākaraṇikatvaṃ nāsti tasyopamānatvaṃ, na tūpameyatvamiti prākaraṇikamityuktam /\ntadevaṃ sādṛśyasaṃbandhitvenopādīyamānaṃ yatprākaraṇikaṃ tadupameyam /\ntaddhyupamānena sādṛśyapratipādanadvāreṇa samīpe kṣipyate tasmādupameyam /\naprākaraṇikaṃ tu tathāvidhamevopamānam /\ntayorupamānopameyayoryatsādharmyaṃ samāno dharmaḥ tena dharmeṇa saṃbandho yaḥ sā upamānopameyayoḥ sādṛśyadvāreṇa sābhīpyaparicchedahetutvādupamā /\ntasyāścālaṅkārādhikārāccetohāritvaṃ labdhameva /\nkāvyaśobhāvahānāṃ dharmāṇāṃ guṇavyatiriktatve satyalaṅkāratvāt /\nguṇāḥ khalu kāvyaśobhāhetavo dharmāḥ /\nte ca mādhuryaujaḥprasādalakṣaṇāḥ yeṣāṃ tu guṇopajanitaśobhe kāvye śobhātiśayahetutvaṃ te 'laṅkārāḥ /\nyadavocadbhaṭṭavāmanaḥ----\n'kāvyaśobhāyāḥ kartāro dharmā guṇāḥ /\ntadatiśayahetavastvalaṅkārāḥ'iti tenālaṅakāratvādevopamāyāścetohāritvaṃ labdham /\nataścetohārītyanuvādaḥ /\nprāptārthatvāt /\nupamānopameyabhāvaśca nātyantaṃ sādharmyeṇa upādāne sati bhavati gaurivāyaṃ gauriti /\nata uktaṃ mithovibhinnakālādiśabdayoriti /\nkālādayo 'tra śabdapravṛttinimittabhūtā vivakṣitāḥ /\nkeṣāṃcitkhalu śabdānāṃ svārthe pravartamānānāṃ kālaḥ pravṛttinimittam, yathā vasantādīnāma /\nkeṣāṃcitta dik, yathā prācyādīnām /\nkeṣāṃcijjātiryathā gavādīnām /\nśuklaprabhṛtīnāṃ tu guṇaḥ /\ngacchatyādīnāṃ kriyā /\nrājapuruṣādīnāṃ svasvāmibhāvādiḥ saṃbandhaḥ /\nevamanyadapyanusartavyam /\nmithaḥ parasparaṃ vibhinnāḥ kālādayaḥ pravṛttinimittabhūtā yayoḥ śabdayostathāvidhau śabdau vācakau yayorupamānopameyayoriti bahuvrīhigarbho bahuvrīhiḥ /\ngaurivāyaṃ gaurityabhidhāne tu na pravṛttinimittabhedaḥ /\ngotvasyaivaikasya pravṛttinimittatvāt /\ntena evaṃvidha upamānopameyabhāvo na bhavati /\n'upamā tu tat'ityatra vākye tuśabdo 'laṅkārāntare vyatireke /\nupamā punarevaṃprakāretyarthaḥ /</p>\n\n<p>eṣā copamā dvidhā, pūrṇā luptā ca /\npūrṇā yatra catuṣṭayamupādīyate upamānamupameyaṃ tayośca sādhāraṇo dharmaḥ saundaryādirūpamānopameyabhāvasya dyotaka ivādiḥ /\nsāca pūrṇā trividhā, vākyasamāsataddhitāvaseyatvāt /\ntatra vākyāvaseyāyāḥ śrautatvārthatvabhedena dvaividhyam /\navyayāvaseyā śrautī /\navyayaṃ hi luptavibhaktikatvena upamānopameyayorekataratrāpyaviśrāntatvādubhayorapyupamānopameyayorupamitikriyāviṣayatayā yathāyogaṃ karmakaraṇabhāvātmakaṃ saṃbandhamavadyotayati /\natastatra śrautī upamā /\ntaduktam-----\n'yathevaśabdayogena śrutyānvayamarhati'</p>\n\n<p>iti /\nyathevaśabdau cātropalakṣaṇam /\navyayāntarādapi vāśabdādeḥ tena rūpeṇa upamānopameyabhāvasyāvagateḥ /</p>\n\n<p>yathā-----</p>\n\n<lg>\n<l>tāṃ jānīyāḥ parimitakathāṃ jīvitaṃ me dvitīyaṃ</l>\n<l>dūrībhūte mayi sahacare cakravākīmivaikām /</l>\n<l>gāḍhotkaṇṭhāṃ guruṣu divaseṣveṣu gacchatsu bālāṃ</l>\n<l>jātāṃ manye śiśiramathitāṃ padminīṃ vānyarūpām //</l>\n</lg>\n\n<p>tatra yathāśabdayoge tasyā udāharaṇam-----</p>\n\n<lg>\n<l>kṣaṇaṃ kāmajvarotthityai bhūyaḥ saṃtāpavṛddhaye /</l>\n<l>viyogināmabhūccāndrī candrikā candanaṃ yathā // UKss_1.*18 //</l>\n</lg>\n\n<p>atra cāndrī candrikā upameyā /\ncandanamupamānam /\nkāmajvarotthitihetutvaṃ saṃtāpavṛddhinibandhanatvaṃ cānavasthitaṃ sādhāraṇo dharmaḥ /\nyathāśabdaścāvyayatvena luptavibhaktikatvādupamānopameyayorekatarasminnarthe viśrāntaḥ śrautena rūpeṇobhayādhāramupamānopameyabhāvamavadyotayati /\nteneyaṃ saṃpūrṇā śrautī ca /\nevamivaśabdayoge 'pyudāharaṇaṃ yojyam /</p>\n\n<lg>\n<l>netrairivotpalaiḥ padmairmukhairiva saraḥśriyaḥ /</l>\n<l>taruṇya iva bhānti sma cakravākaiḥ stanairiva // UKss_1.*19 //</l>\n</lg>\n\n<p>evamiyamavyayopadarśitā śrautī saṃpūrṇā vākyopamoktā /</p>\n\n<p>yā tūpamā sadṛśādibhiḥ padaiḥ śliṣṭā tasyāṃ na śrautena rūpeṇa ubhayānuyāyitayā upamānopameyabhāvo 'vagamyate /\napi tvarthāt /\nsadṛśādīnāṃ padānāmupamānopameyayorekatraiva viśrānteḥ /\nanyatra ca tadgatasādṛśyaparyālocanayā tatsaṃbandhitvāvagateḥ /\ntenāsau ārthī /\ntaduktaṃ 'sadṛśādipadāśleṣādanyathā'iti /\nanyatheti /\naśrautena rūpeṇetyarthaḥ /\ntasyā udāharaṇam----</p>\n\n<lg>\n<l>prabodhāddhavalaṃ rātrau kiñjalkālīnaṣaṭpadam /</l>\n<l>pūrṇendubimbapratimamāsītkumudakānanam // UKss_1.*20 //</l>\n</lg>\n\n<p>atra kumudakānanaṃ vikasitaṃ kiñjalkālīnaṣaṭpadatvaviśiṣṭamupameyam, pūrṇendubimbamupamānam, dhavalatvaṃ sādhāraṇo dharmaḥ /\npratimāśabda upamānopameyabhāvāvagatihetuḥ /\nsa ca upamāne viśrāntaḥ /\ntathāhi /\npūrṇondubimbaṃ pratimā pratibimbaṃ sadṛśamasyeti bahūvrīhiratra kriyate /\ntena pratimāśabda upamāne viśrāntaḥ /\ntena copamāne viśrāntenāpi arthādupameyasya sādṛśyamavagamyate /\nsādṛśyasyobhayādhiṣṭhānatvāt /\nyadāpi ca pūrṇendubimbena pratimamiti tṛtīyātatpuruṣastadāpyupameye khakaṇṭhenābhihitaṃ sādṛśyam /\nupamāne ca tasyārthātpratipattiḥ /\nato bahuvrīhau upamānagatasādṛśyaparyālocanayā upameyatvamavagamyate /\ntatpuruṣe tu upameyavartisādṛśyavicāreṇa umamānasyopamānatvāvagatirityārtho 'tropamānopameyabhāvaḥ /\natra ca upameyavartikiñjalkālīnaṣaṭpadatvābhidhānasāmarthyādaparamapi sādharmyamanabhihitamasitodaratvalakṣaṇamākṣiptam /\nyathā pūrṇendubimbaṃ śaśalāñchanatvādasitodaramevaṃ kumudakānanamapi kiñjalkālīnaṣaṭpadatvāditi /\nato 'sitodaratvalakṣaṇaṃ dharmamapekṣya luptaikadeśatvālluptāpīyamupamā /\n'netrairivotpalaiḥ'ityādau tu yadyapi netrotpalādīnāṃ samānadharmā dīrghatvanīlatvādayaḥ svaśabdena nopāttāstathāpi bhāntityabhidhīyamānārthe teṣāmanupraveśātsaṃpūrṇatvamevopamāyāḥ, catuṣṭayopalambhāt /\nnetrādīni hyatropamānāni /\nutpalādīnyupameyāni /\nbhānaṃ dīrghatvanīlatvādiviśeṣaṇaparyantaṃ sādhāraṇo dharmaḥ /\nivaśabdaśca upamānopameyabhāvāvagatahetuḥ /\nteneyamupamāsaṃpūrṇaiva prabodhāddhavalimitīyaṃ tvasitodaratvāpekṣayā luptatvenāpyuktā /\nsamāsopamā caiṣā pūrṇendubimbapratimamiti samāsasya vihitatvāt /\nyadā tvatra vākyopamā vivakṣitā bhavati tadaitadevodāharaṇaṃ tadudāharaṇārthatvena</p>\n\n<l>akhaṇḍenendunā tulyamāsītsumudakānanam // UKss_1.*21 //</l>\n\n<p>ityevaṃ pariṇamayitavyam //</p>\n\n<lg>\n<l>evameṣā saṃpūrṇā vākyāvagamyā dvividhopamā pratīpāditā śrautī ārthī ca /</l>\n<l>samāsāvagamyā tvārthatvena ekaprakāraivoktā //</l>\n</lg>\n\n<p>yā tu taddhitāvaseyā saṃpūrṇā tasyā api dvaividhyaṃ śrautatvārthatvabhedena /\ntatra tasyevetyanena hi yo vatirvidhīyate tasya ivārthe vidhīyamānatvādivaśabdavacchrautena rūpeṇa ubhayānuyāyitayā</p>\n\n<p>upamānopameyabhāvāvagatinibandhanatvam /\nyaḥ punastena tulyamiti tulyārtho vatirvidhīyate tato brāhmaṇena tulyamadhīte brāhmaṇavadadhīte kṣatriya ityupameye yattadadhyayanakriyādvāreṇa viśrāntaṃ tulyatvaṃ tatparyālocanayā arthādupamānasyopamānatvamavagamyate /\ntenārthastatra upamānopameyabhāvaḥ /\ntaduktam----\n'vatinā ca karmasāmānyavacanena /\nṣaṣṭhīsaptamayantācca yo vatirnāmatastadabhidheye'iti /\nkarmasāmānyavacano vatiḥ 'tena tulyaṃ kriyā cedvatiḥ'; (pā. a. 5. 1. 115.)</p>\n\n<lg>\n<l>iti kriyātulyatve 'bhidhānāt /</l>\n<l>tena cābhidhīyate upamā /</l>\n<l>vācyeti pūrvopakrāntamatrānuṣajyate /</l>\n<l>ṣaṣṭhyantātsaptamyantācca nāmato nāmnaḥ prātīpadikāditi saṃbandhaḥ //</l>\n</lg>\n\n<p>tatra pūrvasyā udāharaṇam-----</p>\n\n<lg>\n<l>api sā sumukhī tiṣṭheddṛṣṭeḥ pathi kathaṃcana /</l>\n<l>aprārthitopasaṃpannā patitānabhravṛṣṭivat // UKss_1.*22 //</l>\n</lg>\n\n<p>aprārthitopasaṃpannā dṛṣṭeḥ pathi kathaṃcana patitā tiṣṭhediti saṃbandhaḥ /\natrānabhravṛṣṭirūpamānam, sumukhī upameyā /\naprārthitopasaṃpannatve sati dṛṣṭigocarapatitatvenāvasthānaṃ sādhāraṇo dharmaḥ /\nvatiśca kriyātulyatve vidhīyamāna upameye kriyādvāreṇa śabdena vṛttena viśrāntaḥ saṃstulyatvaparyālocanayopamānasyopamānatvamavagamayati /\ntato 'trārthādupamānopameyabhāvaḥ pratīyate /\nteneyaṃ saṃpūrṇāṃ ārthīca taddhitāvaseyā /</p>\n\n<p>dvitīyasyā udāharaṇam-----</p>\n\n<lg>\n<l>kiṃ syurutkalikā madvattasyā api nirargalāḥ /</l>\n<l>akāṇḍoḍḍāmarānaṅgahatakena samarthitāḥ // UKss_1.*23 //</l>\n</lg>\n\n<p>akāṇḍoḍḍāmaro 'navasare udbhaṭaḥ /\npracaṇḍa iti pāṭhāntaram /\nutkalikāḥ utkaṇṭhāḥ /\natrāsmadartha upamānam /\ntacchabdārtha upameyaḥ /\nmanmathena samarpitā yāstā nirargalāḥ utkalikāstatkartṛkaṃ bhavanaṃ sādhāraṇo dharmaḥ /\nvatiścevārthe vidhīyamānatvādivaśabdavadupamānopameyayorekataratrāpyaviśrāntaḥ śrautena rūpeṇopamānopameyabhāvameva dyotayati /\nteneyaṃ saṃpūrṇā śrautī ca taddhitāvaseyā /\natra tu tasyā apīti pāṭhe ṣaṣṭhyantādvatarvidheyaḥ /\nyadā tu tasyāmapīti pāṭhastadā saptamyantāt /\nyaduktam 'upamāne yaḥ saṃśayaḥ sa upameyādyvāvartata'iti /\nevameṣā vākyasamāsataddhitāvaseyā saṃpūrṇā trividhopamā pratipāditā /\ntatra ca vākyataddhitāvaseyayorupamayoḥ pratyekaṃ śrautatvārthatvabhedena dvaividhyamuktam /\nsamāsāvaseyāyāstvārthatvameva /\nataḥ pañcaprakāraiṣā saṃpūrṇā /</p>\n\n<p>yā tu luptaikadeśatvālluptopamā sā saṃkṣepopamā /\ntasyāśca pañcavidhatvaṃ vākyāsamāsasubdhātukṛttaddhitāvaseyatvāt /\ntatra vākye yā saṃkṣepopamā sā pūrvamudāhṛtā 'akhaṇḍenendunā tulyamiti'; /\natra hyasitodaratvasya anupāttatvātsādhāraṇadharmānupādānālluptaikadeśatvamapi vidyate /</p>\n\n<p>samāsāvaseyā punaḥ saṃkṣepopamā trividhā /\nekadvitrilope bhāvāt /\nekalope dvividhā, sādhāraṇadharmavācina ivādervānupādānāt /\ntaduktaṃ 'sāmyavācakavicyute'riti /\n'tadvāciviraheṇe'ti ca /\nsāmyavācakaḥ sādhāraṇadharmavācī /\n(sādhāraṇadharmaḥ) saundaryādiḥ /\ntadvācī upamānopameyabhāvavācī ca ivādiḥ /\natra ca sarvatra prakaraṇe 'saṃkṣepābhihitāpyeṣā'iti, 'kvacit, samāsa'iti, 'nibadhyata'iti ca trayaṃ pratyekaṃ yathopayogamanuṣajyate /</p>\n\n<lg>\n<l>tatra sāmyavāciviyogena samāse yā saṃkṣepopamā tasyāḥ pūrvamevodāharaṇamuktaṃ 'pūrṇendubimbapratimami'ti /</l>\n<l>atra hyasitodaratvamarthasāmarthyāvaseyatvācchabedena nopāttam //</l>\n</lg>\n\n<p>ivādiviyoge tu tasyā udāharaṇam----</p>\n\n<lg>\n<l>iti kāle kalollāpikādambakulasaṅkule /</l>\n<l>tridaśādhīśaśārdūlaḥ paścāttāpena dhūrjaṭiḥ // UKss_1.*24 //</l>\n</lg>\n\n<lg>\n<l>tāṃ śaśicchāyavadanāṃ nīlotpaladalekṣaṇām /</l>\n<l>sarojakarṇikāgaurīṃ gaurīṃ prati mano dadhau // UKss_1.*25 //</l>\n</lg>\n\n<p>kādambāḥ pakṣibhedāḥ /\nsarojakarṇikāgaurīṃ gaurīmityatra sarojakarṇikā upamānaṃ, gaurī upameyā, gauratvaṃ sādhāraṇo dharmaḥ /\ntaccatrayaṃ svakaṇṭhenopāttam /\nivādyarthastu upamānasya sādhāraṇadharmavācinā saha 'upamānāni sāmānyavacanaiḥ' (pā. a. 2 / 1 / 55) iti yaḥ samāsastatsāmarthyadavagamyate /\nteneyamivādiśabdalopālluptaikadeśā /</p>\n\n<p>evamekalope sati dvividhā samāsopamoktā /</p>\n\n<p>dvitayalope tvekaprakārā bhavati, sādhāraṇadharmavācina ivādeśca yugapadaprayogāt /\ntaduktaṃ 'upamānopameyoktau sāmyatadvācivicyavāt'; /\natra</p>\n\n<p>sāmyaśabdena sāmyavācī śabdo lakṣyate /\nsāmyavicyavāccopamāyā asaṃbhavāt /\ntasyā udāharaṇaṃ 'tridaśādhīśaśārdūla'iti, nīlotpaladalekṣaṇam'iti ca /\n'tridaśādhīśaśārdūlaḥ'ityatra ca tridaśādhiśa upameyaḥ, śārdūla upamānam /\ntacca dvayaṃ svakaṇṭhenopāttam /\nivādyarthaḥ sādhāraṇaśca dharmastejasvitvādiḥ sāmarthyādavasīyate /\n'nīlotpaladalekṣaṇām'ityatra tu nīlotpalapalāśānāmupamānatvaṃ, īkṣaṇayorupameyatā /\netayośca svakaṇṭheno pādānam /\nnīlatvadīrghatvādisādhāraṇo dharma ivādyarthaśca upamānopameyabhāvātmakaḥ svaśabdena anupātto 'pi samāsavaśenārthasāmarthyādavasīyate /\n'tridaśādhīśaśārdūla'ityasmāttu 'nīlotpaladalekṣaṇāmi'tyasya bahuvrīhitvakṛto viśeṣaḥ /\ntatra hi 'upamitaṃ vyāghrādibhiḥ'iti tatpuruṣo vihitaḥ /\nevameṣā sādhāraṇadharmavācina ivādeścāprayogāt dvitayalope samāse saṃkṣepopamoktā /</p>\n\n<p>tritayalope tu sādhāraṇadharmavācina upameyābhidhāyina upamānopameyabhāvavācinaśca ivāderyugapadaprayogātsamāsavarttinī saṃkṣepopamā bhavati /\ntaduktaṃ 'sāmyopameyatadvāciviyogācca'iti /\natrāpi pūrvavatsāmyopameyaśabdābhyāṃ tadvācī śabdau lakṣyate /\ntasyā udāharaṇaṃ 'śaśicchāyavadanāmi'ti /\natra hi śaśicchāyātulyā chāyā yasya tathāvidhaṃ vadanaṃ yasyā iti bahuvrīhigarme bahuvrīhau śaśikāntirupamānaṃ, vadanakāntirūpameyā /\ntayośca sādhāraṇo dharma āhlādakatvādistulyatvaṃ ceti catuṣṭayamavagamyate /\nśabdaspṛṣṭaṃ tūpamānameva śaśicchāyeti /\ntaditarasyopameyādestritayasya samāsasāmarthyenārthāvaseyatvāt /\nevameṣā tritayalope samāsavartinī saṃkṣepopamā udāhṛtā /\ntedavamatra catuḥprakārā luptā samāsopamā pratipāditā /\nekalope dve, dvitayalope ekā, tritayalope caiketi /</p>\n\n<p>subdhātupratyayāvaseyā punarupamā trividhā kyac kyaṅ kvipū pratyayāvaseyatvāt /\nkyacpratyayāvaseyāpi trividhā karmopamānakatvādadhikaraṇopamānakatvācca /\ntaduktaṃ 'tathopamānādācāre kyacpratyayabaloktitaḥ'iti /\nyathā samāse saṃkṣepābhihitā upamā samāsasamarthyādavagamyamānā nibadhyate tathā kasmiṃścidviṣaye upamānātkarmaṇaḥ adhikaraṇādvā ācārārthe yathākramaṃ sautra aupasaṃkhyānikaśca yaḥ kyacpratyayastadbalena yāsau bhaṇitistatsāmarthyādapyavasīyamānā nibadhyate /\ntasyā udāharaṇaṃ----</p>\n\n<lg>\n<l>sa duḥsthīyan kṛtārtho 'pi niḥśeṣaiśvaryasaṃpadā /</l>\n<l>nikāmakamanīye 'pi narakīyati kānane // UKss_1.*26 //</l>\n</lg>\n\n<p>niḥśeṣaiśvaryasaṃpadā kṛtārtho 'pīti saṃbandhaḥ /\natra duḥsthamivātmānamācaranniti duḥsthaḥ kaściddāridṣādyupapluta upamānaṃ, bhagavadātmā upameyaḥ, ācārākhyaḥ sādhāraṇo dharmaḥ kyacpratyayopāttaḥ /\natra copamānasādhāraṇadharmayoḥ śabdaspṛṣṭatvaṃ /\nupameyasya upamānopameyabhāvasya ca sāmarthyādavagatiḥ /\nteneyaṃ dvitayasya gamyamānārthatvāddvitayalope sati subdhātūpamā /\nevamiyaṃ karmopamānikā subdhātūpamā udāhṛtā /</p>\n\n<p>adhikaraṇopamānikā tu 'narakīyati kānane'iti /\natra naraka upamānam, kānanamupameyam, kyacpratyayopāttstvācāraḥ sādhāraṇo dharmaḥ /\nivādayastu kyacpratyayasāmarthenopamānopameyabhāvasyāvaseyatvādaprayuktāḥ /\nteneyaṃ ekalope sati subdhātupamā /\nevameṣā kyacpratyayāvagamyā dvividhā saṃkṣepopamokta /</p>\n\n<p>kyaṅpratyayasāmarthyāvagamyā tu kartrapamānikā saṃkṣepopamā bhavati /\ntadāha'karturācāre kyaṅā se'ti, 'tathe'ti, 'upamānādācāra'iti /\nkvaciditi ca pūrvoktasyātrānuṣaṅgaḥ /\nkarturupamānāduttareṃṇācāraviṣayeṇa kyaṅā sā saṃkṣepopamā kvacinnibadhyata ityarthaḥ /\ntasyā udāharaṇam----</p>\n\n<lg>\n<l>kṛśānuvajjagattsya paśyatastāṃ priyāṃ vinā /</l>\n<l>khadyotāyitumārabdhaṃ tattvajñānamahāmahaḥ // UKss_1.*27 //</l>\n</lg>\n\n<p>khadyoto jyotirmālikā /\natra khadyotāyitumityādau khadyota upamānam /\ntattvajñānaṃ padārthakharūpayāthātathyaparicchedaḥ, tadātmakaṃ yattanmahadutkṛṣṭaṃ mahastejastadupameyam /\nkyaṅkapratyayopāttaścācāraḥ sādhāraṇo dharmaḥ /\nkyaṅpratyayasāmarthyāvaseyatvāccātrevāderaprayogaḥ /\nteneyamekalopena subdhātūpamopanibaddhā /</p>\n\n<p>kvacit viṣaye kartrupamānikā sā saṃkṣepopamā kvipā nibadhyate /\nsa ca kvip 'sarvaprātipadikebhyaḥ kvibvā vaktavyaḥ'ityanena vidhīyate /</p>\n\n<p>taduktaṃ 'sā kvipā kvacidi'ti /\natrāpi tatheti, upamānādācāra iti, karturiti ca trayamanuṣajyate /\ntasyā udāharaṇam----\n'kṛśānuvajjagadi'jagadupameyam, ācāraśca sādhāraṇo dharmaḥ kvipsāmarthyadavagamyate /\natra copamānopameyayoḥ śabdopāttatvādivādīnāmācārasya ca arthasāmārthyavaseyatvāttaddvitayalopaḥ /\nna khalvaśrūyamāṇasya kvipor'thābhidhāyitā vaktuṃ śakyā /\nevameṣā subdhātvavaseyā trividhā saṃkṣepopamā pratipāditā /\nkyackyaṅkvipparatyayāvaseyatvāt /\nkyacpratyayasāmarthyāvaseyā tu dvividhā /\nkarmādhikaraṇopamānakatvāt /\nkyappratyayāvaseyā tvekaprakārā /\nkvippratyayāvaseyāpyekaprakāraiva bhavati /\ntadevameṣā caturvidhā subdhātupratyayāvaseyā saṃkṣepopamoktā /</p>\n\n<p>kṛtpratyayasāmarthyāvaseyā saṃkṣepopamā dvividhā, karmopamānikā kartrupamānikā ca /\ntaduktaṃ 'upamāne karmaṇi vā kartari vā yo ṇamulkaṣādigatastadvācyā se'ti /\nkaṣādigataḥ kaṣādyanuprayogaka ityarthaḥ /\nkarmopamānikāyāstasyā udāharaṇam----</p>\n\n<lg>\n<l>tasyetaramanodāhamadahatprajvalanmanaḥ /</l>\n<l>umāṃ prati tapaḥśaktyākṛṣṭabuddheḥ smarānalaḥ // UKss_1.*28 //</l>\n</lg>\n\n<p>atra itarasya prākṛtasya saṃbandhi mana upamānaṃ, bhagavanmana upameyaṃ, dahyamānatvaṃ sādhāraṇo dharmaḥ /\ntacca trayaṃ śabdaspṛṣṭam /\nupamānopameyabhāvastvatra ṇamulsāmarthyādivādīnāmaprayoge 'pi gamyate /\nteneyamekalope saṃkṣepopamā karmopamānikā kṛtpratyayāvaseyā /</p>\n\n<p>kartrupamānikāyāstu tasyā udāharaṇam----</p>\n\n<lg>\n<l>sa dagdhavigraheṇāpi vīryamātrasthitātmanā /</l>\n<l>spṛṣṭaḥ kāmena sāmānyaprāṇicintamacintayat // UKss_1.*29 //</l>\n</lg>\n\n<p>vigrahaḥ śarīram /\natra sāmānyabhūtaḥ prāṇī guṇātiśayaśūnya upaprānaṃ, tacchabdanirdiṣṭaśca bhagavānupameyaḥ, cintayitṛtvaṃ sādhāraṇo dharmo, ṇamulsāmarthyācca ivāderaprayoge 'pyupamānopameyabhāvāvasāyaḥ /\nteneyamekalope sati kartrupamānikā saṃkṣepopamā kṛtpratyayāvaseyā /\nevameṣā kṛtpratyayāvaseyā saṃkṣepopamā dvividhā pratipādatā /</p>\n\n<p>yā tu taddhitasāmarthyāvaseyā vatiśabdādavagamyate, sā saṃpūrṇatvātpūrvamuktā /\nanyā tvasaṃpūrṇā kalpabādeḥ taddhitsya prayogādavasīyate /\ntaduktaṃ 'kalpapprabhṛtibhiranyaiśca taddhitaiḥ sā nibadhyate kavibhiḥ'iti /\nprabhṛtiśabdenātra 'ive pratikṛtau'ityādivihitānāṃ kanādīnāṃ parigrahaḥ /\ntasyā udāharaṇam-----</p>\n\n<lg>\n<l>caṇḍālakalpe kandarpapluṣṭā mayi tirohite /</l>\n<l>saṃjātātulanairāśyā kiṃ sā śokānmṛtā bhavet // UKss_1.*30 //</l>\n</lg>\n\n<p>atra caṇḍāla upamānaṃ, mayītyasmadartha upameyaḥ, kalpappratyayena ca sādṛśyamupāttm /\nprakṛtyarthasadṛśer'the bhagavatkātyāyanadṛśā kalpabādīnāṃ vidhānāt krauryādistu dharmaḥ svaśabdānupātto 'pi sāmarthyādatrāvasīyate /\nteneyamekalope sati taddhitāvagamyā saṃkṣepopamā /\nevamaśvaka ityatrāpi draṣṭavyam /\nivārthopalakṣite sadṛśe kano vidhānāt /\nāyaḥśūlika ityādau tu tritayalopena taddhitasāmarthādupamāvasāyaḥ /\ntathāhi, atrāyaḥśūlenānvicchatīti vigṛhya 'ayaḥśūladaṇḍājinābhyā'miti ṭhagvadhīyate /\natra cāyaḥśūlamupamānaṃ, arthānveṣaṇopāyaḥ kaścidupameyaḥ tīkṣṇatvādiḥ sādhāraṇo dharmaḥ upamānopameyabhāvaśceti catuṣṭayamavagamyate /\ntanmadhyātsvaśabdaspuṣṭamupamānamayaḥśūleneti /\nśiṣṭaśabdasya tu tritayasyātrārthasāmarthyādavagatiḥ /</p>\n\n<p>nanu cātropamānenāyaḥśūlenārthānveṣaṇopāyasyopameyasya tadbhāvādhyavasānenāpāditābhedasya pratīyamānatvādatiśayoktiriyaṃ na tūpamā /\ntatkathametadupamānodāharaṇam /\nucyate /\nyathā 'śaśicchāyavadanām'ityatra satyapi śaśicchāyāpracchāditarūpatve vadanacchāyāyāḥ kathañcidbhedapratipattipuraḥ-- sarīkāreṇopamābhedatvamupanyastaṃ tathātrāpi bhaviṣyatītyadoṣaḥ /\ntenāyaḥ--śūlika ityatra tritayalope sati taddhitāvaseyā saṃkṣepopamā bhavati ev śvā mumūrṣati kūlaṃ pipatipatītyādāvapi yadi maraṇapatanādyānuguṇyasya upameyabhūtasya tadbhāvādhyavasānātsanvācyayā icchayopamānabhūtayā samāpāditābhedasya pratīyamānasya bhedāvagatinibandhanaṃ kiñcidvidyate tadopamābhedatvaṃ vācyam /</p>\n\n<p>anyathā tvatiśayoktibhedatāsyāvaseyā /\nyadāha sanvidhau bhagavānkātyāyanaḥ--'āśaṅkāyāmacetaneṣūpasaṃkhyānam''na vā tulyakāraṇātvādicchāyā hi pravṛttita upalabdhiri'ti, 'upamānādvā siddhamiti' ca /\natra hi 'na vā tulyakāraṇatvādi'tyādinā tadbhāvadhyavasānaṃ sūcitam /\n'upamānādvā siddhami'ti tūpamānopameyabhāvaḥ pratipāditaḥ /\niyaṃ ca ghātoḥ sano vidhānāttadantasya ca dhātutvātsubdhātūpamāvat dhātudhātūpamāvaseyā /\nevaṃ vartamānasāmīpyādāvapyupamābhedatvamatiśayoktibhedatvaṃ vā yathāpratīti yojyam /\ncūrṇikārasya tvevamādau tadbhāvādhyavasānasamāśrayema nātiśayoktibhedatvameveṣṭam /\nyadāha'na tiṅantenopamānamastī'ti /\nata eva daṇḍinā 'limpatīva tamo 'ṅgāni varṣatīvāñjanaṃ nabhaḥ /\nasatpuruṣaseveva dṛṣṭirniṣphalatāṃ gatā'ityādergarbhīkṛtātiśayotprekṣābedatvameva mahatā prapañcenābhyadhāyi /\ntena kadā devadatta grāmaṃ gamiṣyasi, eṣa gacchāmītyādāvapi vartamānasāmīpye vartamānarūpatayā bhaviṣyatkālasyādhyavasānādatiśayoktibhedatvameva vācyam /\nevamanyatrāpyūhyam /\nevameṣā vākyasamāsasubdhātukṛttaddhitāvaseyā saṃkṣepo pamā pañcavidhā pratipāditā /</p>\n\n<p>saṃpūrṇā tu vākyāsamāsataddhitabhedena trividhā pūrvamuktā /\nāsāmeva cāvāntarabhedā anye nirdiṣṭāḥ /\ntathāhi, saṃpūrṇayorvākyataddhitopamayoḥ śrautatvārthatvabhedena pratyekaṃ dvaividhyamuktam /\nsaṃkṣepopamāyāśca samāsopamāyā ekadvayatrayalopena caturbidhatvam /\nekalopasya hi tatra dvaividhyamuktam, ivādeḥ sādhāraṇadharmavācinaśca lopat sabdhātūpamāyāścaturvidhatvam, kyackyaṅkvippratyāyāvaseyatvāt /\nkyacpratyāyāvaseyā hi karmādhakaraṇopamānakatvena dvividhoktā /\nkṛtpratyāyāvaseyāyāśca kartṛkarmopamānakatvena dvividhatvam /\ntadevameṣā saptadaśavidhā granthakṛtā upamā pratipāditā /\ntadāhuḥ---</p>\n\n<lg>\n<l>kṛttadvitasamāsebhyaḥ subdhātoratha vākyataḥ /</l>\n<l>pūrṇā luptaikadeśā ca gamyate dvividhopamā //</l>\n</lg>\n\n<lg>\n<l>ekadvayatrayāṇāṃ ca lopātsyāllopinī trīdhā /</l>\n<l>pūrvau bhedau dvidhā cātra tṛtīyastvekarūpakaḥ //</l>\n</lg>\n\n<p>iti</p>\n\n<lg>\n<l>pūrvau bhedau dvidhā cātreti sādhāraṇadharmavācilopāccaikalopasya dvaividhyam /</l>\n<l>dvitayalopo 'pi sādhāraṇadharmavācīvādiviyogāttathā upameyavācīvādiviyogāddvividhaḥ /</l>\n<l>eṣā copamā vicitrabhedatve satyapi yatraiva cetohāritvamasti tatraivālaṅkāratāṃ pratipadyate na sarvatretyuktam //</l>\n</lg>\n\n<p>prativastūpamā---</p>\n\n<lg rend='bold'>\n<l>upamānasaṃnidhāne sāmyavācyucyate budhairyatra /</l>\n<l>upameyasya ca kavibhiḥ sā prativastūpamā gaditā // UKss_1.22 //</l>\n</lg>\n\n<p>yatropamānopameyayoḥ saṃnidhāne sāmyavācinaḥ padasyāsakṛdupādānaṃ kriyate sā parativastūpamā /\nnanu yadi sāmyavācinaḥ padasya tatrāsakṛdupādānaṃ kriyate tato 'nekavākyatvamāpatati /\nna cānekasmin vākye ivādīni prayujyante, ekavākyaniṣṭhatayā teṣāmabhidhāsāmarthyāvasitatvāt /\nataścevādīnāmaprayoge kathaṃ tatropamānopameyabhāvāvasāya ityāsaṅkyāha----</p>\n\n<lg rend='bold'>\n<l>prākaraṇiketaratvasthityaikaścopameyatāṃ labhate /</l>\n<l>upamānatvaṃ cāpara ityupamāvāciśūnyatvam // UKss_1.23 //</l>\n</lg>\n\n<p>nānāvākyatvādivādīnāmaprayoge 'pi prākaraṇikatvāprākaraṇikatvaparyālocanayā arthasāmarthyādatropamānopameyabhāvo 'vasīyata ityarthaḥ /</p>\n\n<p>tadāhuḥ----</p>\n\n<lg>\n<l>ivāderapratītāpi śabdasaṃskārataḥ kvacit /</l>\n<l>upamā lakṣyate 'nyatra kevalārthanibandhanā //</l>\n</lg>\n\n<p>iti</p>\n\n<p>iha prakāratrayeṇa upamāyāḥ pratipattiḥ /\nkvacidavādiśabdasāmarthyādupamā vācyabhūtā pratīyate, yathā candra iva mukhamasyā ityādau /\nkvacittu tattadviśiṣṭasaṃskārasahāyācchabdātsvārthābhidhānamukhena lakṣyamāṇāyāstasyāḥ pratipattiḥ, yathā śastrīśyāmeti /\natra hi</p>\n\n<p>samāsanibandhanaikapadyādisaṃskārasahitābhyāṃ śastrīśyāmāśabdābhyāṃ</p>\n\n<p>svārthābhidhānavyavadhānena lakṣyamāṇopamā gamyate /\nkvacittūpamānopameyanibandhanaśabdasaṃskārābhāve 'pi kevalādevārthasāmarthyāttasyāḥ pratipattiḥ, yathā rūpakadīpakaprativastūpamādiṣvityarthaḥ /\nataścāsyāṃ prativastūpamāyāṃ kevalenaivārthasāmarthyenopamānopameyatvamavagamyate ityadoṣaḥ /</p>\n\n<p>tasyā udāharaṇam----</p>\n\n<lg>\n<l>viralāstādṛśo loke śīlasaundaryasaṃpadaḥ /</l>\n<l>niśāḥ kiyatyo varṣe 'pi yākhindiḥ pūrṇamaṇḍalaḥ // UKss_1.*31 //</l>\n</lg>\n\n<p>viralāḥ svalpāḥ /\ntādṛśaḥ pārvatīvarttinyo yāḥ śīlasaundaryasaṃpadaḥ tatsadṛsyaḥ /\nśīlaṃ susvabhāvatā /\nsaundaryaṃ lāvaṇyam /\natra saṃvatsaramadhyavartinyo 'khaṇḍaśaśibimbā rātrayo dvādaśa upamānam /\nśīlasaundaryayoḥ saṃbhārāḥ sakalalokotkṛṣṭāḥ katipayajanajuṣa upameyāḥ /\nsādhāraṇaśca dharmo viralatvam /\n<lg>\n<l>taccopamānasaṃnidhāne kiyatya ityupāttam /</l>\n<l>upameyasaṃnidhāne tu viralā iti /</l>\n<l>ivādyanupādāne 'pi ca prākaraṇikatvāprākaraṇikatvaparyālocanayātropamānopameyabhāvāvasāyaḥ /</l>\n<l>teneyaṃ vastuni vastuni sādhāraṇopanibandhātprativastūpamā //</l>\n</lg></p>\n\n<p>iti mahāśrīpratīhārendurājaviracitāyāmudbhaṭālaṅkārasārasaṃgrahalaghuvṛttau prathamo vargaḥ //</p>\n\n</div>\n<div>\n\n<head>2</head>\n\n<p>atha dvitīyo vargaḥ /</p>\n\n<lg rend='bold'>\n<l>ākṣepor'thāntaranyāso vyatireko vibhāvanā /</l>\n<l>samāsātiśayoktī cetyalaṅkārānpare viduḥ // UKss_2.1 //</l>\n</lg>\n\n<p>'samāsātiśayoktī ce'tyatra samāsātiśayayaśabdayoruktiśabdaḥ pratyekamabhisaṃbadhyate /</p>\n\n<p>ākṣepaḥ /</p>\n\n<lg rend='bold'>\n<l>pratiṣedha iveṣṭasya yo viśeṣābhidhitsayā /</l>\n<l>ākṣepa iti taṃ santaḥ śaṃsanti kavayaḥ sadā // UKss_2.2 //</l>\n</lg>\n\n<p>iha kācidvakrabhaṇitistathāvidhā saṃbhavati yasyāṃ vidhitsitor'tho niṣedhavyājena saṃskriyate, na tu niṣidhyate /\ntatra vidhitsitasyārthasya yaḥ pratiṣedhaḥ kriyate sa pratiṣedha iva bhavati, na tu pratiṣedha eva /\navāntaravākyārthatvena tatra vākyasyāparyavasānāt /\navāntaravākyārthatā ca tatra niṣedhasya vidhitsitārthavirodhādbhavati /\ntatra hi vidhitsitor'thaḥ pūrvopakrāntatvena sthemnāvatiṣṭhamānaḥ svavirūddhatvena niṣedhaṃ niṣedhatātparyātpracyāvyasvagataviseṣābhidhānāyāvāntaravākyārthīkaroti /\nato 'nantaroktena prakāreṇeṣṭasyārthasya viśeṣamabhidhātuṃ yatra niṣedha iva na tu niṣedha eva, asāviṣṭārthanirākaraṇasya leśena saṃbhavadākṣepasaṃjñako 'laṅkāraḥ satkavibhirabhidhīyate /\nsantaḥ kavaya iti saṃbandhaḥ /\ntasya bhedadvitayopadarśanāyāha---</p>\n\n<l rend='bold'>vakṣyamāṇoktaviṣayaḥ sa ca dvividha iṣyate /</l>\n\n<p>vakṣyamāṇamuktaṃ ceṣṭamāśritya niṣedhābhidhānādākṣepo dvividha ityarthaḥ /</p>\n\n<p>nanu 'pratiṣedha iveṣṭasya'ityākṣepalakṣaṇamuktam /\niṣṭatvaṃ cecchākarmatā /\nyasya ca vastuna icchākarmatā tasya nāvaśyamuktikriyāṃ prati karmatvaṃ bhavati /\niṣyamāṇaṃ hi kadāciducyate kadācinna /\nataśceṣṭasyoktikarmatāmāśritya yadetadākṣepasya vakṣyamāṇoktaviṣayatayā dvaividhyamuktaṃ tanna saṃgacchate ityāśaṅkyāha----</p>\n\n<l rend='bold'>niṣedheneva tadbandho vidheyasya ca kīrtitaḥ // UKss_2.3 //</l>\n\n<p>vidheyasya vidhātuṃ jñāpayitumabhimatasya yo niṣedha iva tenāyaṃ vakṣyamāṇoktaviṣaya ākṣepo nibadhyate /\netaduktaṃ bhavati----vidhānakarmatādvāreṇaivātra iṣṭatvamavasīyate /\nnibandhanāntarābhāvāt /\nvidhānakarmatā ca vidhānātmikāyā ukteḥ karmatā /\nsāca dvividhā, ārthī</p>\n\n<p>śābdī ca /\nyatra svaśabdavyāpāramantareṇāpi śabdāntaravyāpārasahāyaniṣedhamukhenaiva vidhitsitor'tho 'vagamyate tatrārthī /\ntatra ca vakṣyamāṇaviṣaya ākṣepaḥ /\nyatra tu vidhimukhenaiva vaktumiṣṭasyārthasyopādānaṃ kriyate tatra śābdī /\ntatra coktaviṣayatā ākṣepasya /\nevaṃ cānantaroditaya nītyā śābdenārthena ca vidhinā yadaṃvasitamiṣṭaṃ tasyoktikriyākarmatvasaṃbhavāduktikriyāyāḥ karmabhūto yor'thastadāśrayaṃ</p>\n\n<p>vakṣyamāṇaviṣayatvamuktaviṣayatvaṃ cākṣepasya nibadhyate /</p>\n\n<p>tatra vakṣyamāṇaviṣayasyākṣepasyodāharaṇam----</p>\n\n<lg>\n<l>aho smarasya māhātmyaṃ yadrudre 'pi daśedṛśī /</l>\n<l>iyadāstāṃ samudrāmbhaḥ kumbhairmāne tu ke vayam // UKss_2.*1 //</l>\n</lg>\n\n<p>aho iti vismaye /\natra manmathamāhātmyaṃ tadavasthāviśeṣasaṃsparśena pratipādayitumiṣṭam /\ntacca tasya tathāpratipādanamiyadāstāmityādinā niṣiddham /\nniṣedhaścātrābhidheyatvavirodhāt /\nabhidheyatvena ca virodhaṃ vakti /\nānantyena tasya tathāvidhasya vaktumaśakyatvāt /\nrudre 'pi nāma īdṛśī daśeti hi sāmānyarūpatvena manmathamāhātmyaṃ pratipāditaṃ na tu viśeṣarūpatayā /\nato vaktumiṣṭānāṃ smaramāhātmyāvasthāviśeṣāṇāmayamānantyenābhidhānaniṣedha iva natu niṣedha eva /\nvivakṣitārthavirodhenāvāntaravākyārthatvāt /\ntathāhi, atra samudrāmbhasaḥ kumbhairmātumaśakyatvaṃ yadasmadarthakartṛkamabhihitaṃ tatsādṛśyenānantyaviśiṣṭatvenotkarṣayitumiṣṭānāṃ manmathamāhātmyāvasthāviśeṣāṇāṃ pūrvaṃ pratipipādayiṣitatvena labdhapratiṣṭhānāṃ vākyārthatvam /\nataśca tadabhidhānaniṣedhasya tadvirodhādatrāvāntaravākyārthatā /\nna cāvāntaravākyārtho vākyaviśrāntisthānatayā vaktuṃ śakyaḥ /\nna khalu raktaḥ paṭo bhavatītyatra raktatvāvacchinnapaṭabhavanaparatvādvākyasya paṭabhavanaparyavasānamātratvaṃ subhaṇam /\nato 'trāpi niṣedhasyāvāntaravākyārthatvena vākyaviśrāntisthānatvābhāvānniṣedharūpatvamiva na tu niṣedharūpatā /\nsa ca niṣedho 'trāvāntaravākyatvātpradhānavākyārthānuguṇyena pravartamānaḥ khakaṇṭhenābhidhānaṃ manmathamāhātmyāvasthaviśeṣāṇāṃ niṣedhati, na punararthasāmarthyāvaseyamapi /\nataśca samudrāmbhasaḥ kumbhairptātumaśakyatvamasmadarthakartṛkaṃ svakaṇṭhenābhihitaṃ yattatsādṛśyenāvasite saṃvijñānapadaśūnye smaramāhātmyāvasthāviśeṣāṇāmānantyalakṣaṇe viśeṣe vākyasya paryavasānaṃ tenāyamiṣṭamarthaṃ pratiṣedhavyājena viśeṣe 'vasthāpayati tasmādākṣepaḥ /\natra ca 'aho smarasya māhātmyaṃ yadrudre 'pi daśedṛśī'ityetacchabdavyāpārasahāyena'iyadāstām'iti niṣedhenaiva svakaṇṭhenānupāttānāmapi manmathamāhātmyāvasthāviśeṣāṇāṃ vakṣyamāṇatayā sūcanam /\nteṣāṃ ca tathā sūcitānāṃ niṣedhavyājena saṃvijñānapadaśūnyānantyabhedapratipādanam /\nato vakṣyamāṇaviṣayatā ākṣepasya /</p>\n\n<p>uktaviṣayasya tu tasyodāharaṇam---</p>\n\n<lg>\n<l>iti cintayatastasya citraṃ cintāvadhirna yat /</l>\n<l>kva vā kāmavikalpānāmantaḥ kālasya cekṣitaḥ // UKss_2.*2 //</l>\n</lg>\n\n<p>atra citratvasyoktasyoktiḥ kva veti prasiddhatvādākṣipyate /\npūrvatra khalu viruddhatvamākṣepanibandhanamuktam, iha tu prasiddhatvam /\ndvābhyāmeva ca prakārābhyāmākṣepo bhavati viruddhatvena prasiddhatvena ca /\nuktaṃca---'vastu prasiddhamiti yadviruddhamiti vāsya vacanamākṣipya /\nanyattathātvasidydhai yatra brūyātsa ākṣepaḥ'iti /\nprasiddhatvaṃ cātra samarthayituṃ kālasādṛśyasamuktam /\nyathā kālasyānto nekṣyate tadvat kāmavikalpānām /\nato naivātra catratvam /\nanyatrāpyasya rūpasya paridṛṣṭatvāditi /\nkālatulyatayā cātra kāmavikalpānāmānantyātmako viseṣaḥ saṃvijñānapadaśūnyo 'bhidhitsitaḥ /\ntasya ca citratayā sāmānyena pūrvamupakrāntasyādhunā niṣedhavaśena saṃvijñānapadaśūnyena vivakṣitena rūpeṇa vākyārthīṃbhūtatvānniṣedhasya pūrvavadavāntaravākyārthatā /\ntena kvavetyayaṃ niṣedha iva natu niṣedha eva /\ntenātrokta viṣayatā ākṣepasya /\ntadāhuḥ----</p>\n\n<lg>\n<l>śabdaspṛṣṭe 'thavāpyārthe vaktumiṣṭe niṣiddhatā /</l>\n<l>tadaṅgaṃ tadvirodhena yatrākṣepo bhavedasau //</l>\n</lg>\n\n<p>iti /</p>\n\n<p>śabdena spṛśyate (spṛṣṭe?) vaktumiṣṭe uktaviṣaye ākṣepe /\nvakṣyamāṇaviṣaye tu vivakṣitasya ārthatā /\nśabdāntaravyāpārasahāyaniṣedhamukhena</p>\n\n<p>tasyopasthāpyamānatvāt /\nyaścātrobhayatrāpi niṣedhaḥ kriyate sa vivakṣitārthavirodhātsvatātparyaṃ tyaktvā vivakṣitamevārthaṃ saṃkurvaṃstadaṅgatāṃ pratipadyate /\nato 'tra dvividha ākṣepo bhavatītyarthaḥ /</p>\n\n<p>arthāntaranyāsaḥ /</p>\n\n<lg rend='bold'>\n<l>samarthakasya pūrvaṃ yadvaco 'nyasya ca pṛṣṭhataḥ /</l>\n<l>viparyayeṇa vā yatsyāddhiśabdoktyānyathāpi vā // UKss_2.4 //</l>\n</lg>\n\n<p><hi rend='bold'>jñeyaḥ sor'thāntaranayāsaḥ</hi></p>\n\n<p>yatra samarthyasamarthakabhāvaḥ sor'thāntaranyāsaḥ /\ntatra hi samarthakasya samarthakatāvagatihetuṃ vyāptiṃ pakṣadharmatvaṃ cānupanyasyārthāntarasyevopanyāsaḥ kriyate /\nvyāptipakṣadharmatvayoḥ svaśabdenānupāttayorapi garbhīkṛtatvāt /\nato 'sāvarthāntaranyāsaḥ /\nsa ca caturvidhaḥ /\ntatra samarthake pūrvamabhihite samarthyasya yatra paścādabhidhānaṃ tatra dvau prakārau bhavataḥ /\nhiśabdābhivyaktatvaṃ samarthyasamarthakabhāvasyaivakaḥ prakāraḥ /\ntaduktaṃ 'samarthakasya pūrvaṃ yadvaco 'nyasya ca pṛṣṭhataḥ' /\niti, 'hiśabdoktye'ti ca /\ntasyodāharaṇam----</p>\n\n<lg>\n<l>tannāsti yanna kurute loko hyutpannakāryikaḥ /</l>\n<l>eṣa śarvo 'pi bhagavān baṭūbhūya sma vartate // UKss_2.*3 //</l>\n</lg>\n\n<p>baṭūbhūya acirakṛtopanayanatvamāpadya /\natra śarvasya sarvalokātiśāyino baṭūbhāvena vṛttimanupapadyamānatayāśaṅkya tatsamarthanāya samarthakaṃ pūrvamevopanyastaṃ 'tannāsti yanna kurute'iti /\natyantakāryikatvādanucitamapi rūpamanubhūtavān /\nśarvastadanyaivaṃvidhapuruṣavaditi /\natra ca hiśabdenābhivyaktaḥ samarthyasamarthakabhāvaḥ /</p>\n\n<p>yatra pūrveṇaiva krameṇa samarthyasamarthakayorupanyāse hiśabdaścārthasāmarthyavaseyārthatvānna prayujyate tatra dvitīyor'thāntaranyāsabhedo bhavati /\ntaduktaṃ 'anyathāpi ca'iti /\nhiśabdoktimantareṇāpītyarthaḥ /\ntasyodāharaṇ---</p>\n\n<lg>\n<l>pracchannā śasyate vṛttiḥ strīṇāṃ bhāvaparīkṣaṇe /</l>\n<l>pratasthe dhūrjaṭiratastanuṃ svīkṛtya bāṭavīm // UKss_2.*4 //</l>\n</lg>\n\n<p>bhāvaḥ āśayaḥ /\nbāṭavīṃ brahmacārisaṃbandhinīm /\natra dhūrjaṭerbaṭuveṣālambanena pracchannā śasyate vṛttiḥ'ityādinā /\nyoṣidāśayaparīkṣaṇapravṛttatvāddhūrjaṭiḥ pracchannāṃ vṛttimāśritavāniti /\nhiśabdaścātrātaḥśabdasāmarthyena yasmādityasyārthasyāvagatatvānnopāttaḥ /\nevametau samarthakapūrvopanyāsāvarthāntaranyāsau dvāvevoktau /\nyatrāpi caitadviparyayeṇa sāmarthyasya pūrvamupanyāsaḥ paścātsamarthakasya, tatrāpi samarthyasamarthakabhāve hiśabdāvagater'thākṣipte ca sati dvaividhyam /\ntaduktaṃ 'viparyayeṇa vā yatsyāddhiśabdoktyānyathāpi vā'iti /\npūrvasyodāharaṇam----</p>\n\n<lg>\n<l>haro 'tha dhyānamātasthau saṃsthāpyātmānamātmanā /</l>\n<l>visaṃvadeddhi pratyakṣaṃ nirdhyātaṃ dhyānato na tu // UKss_2.*5 //</l>\n</lg>\n\n<p>atra harasya vyavahitādyarthaviṣayatvenāpratihatabāhyendriyavṛttitvāt sati bāhyendriyajanyapratyakṣasaṃbhave dhyānāśrayaṇamayuktatvena saṃbhāvyaṃ tatsamarthanāyoktaṃ 'visaṃvadeddhi pratyakṣam'ityādi /\natyantāvisaṃvādakopalabdhyupāyārthitvādydhānamāsthitavān hara iti /</p>\n\n<p>hiśabdānabhivyakte tu samarthyasamarthakabhāve yatra samarthyasya pūrvamupanyāsastatrodāharaṇam----</p>\n\n<lg>\n<l>apaśyaccātikaṣṭāni tapyamānāṃ tapāṃsyumām /</l>\n<l>asaṃbhāvyapatīcchānāṃ kanyānāṃ kā parā gatiḥ // UKss_2.*6 //</l>\n</lg>\n\n<p>bahūnāmabhimatavaraprāptyupāyānāṃ prārthanādīnāṃ saṃbhave kasmādbhagavatī tapasā śarīramāyāsitavatītyāśaṅkya tatsamarthanāyābhihitaṃ 'asaṃbhāvyapatīcchanām'iti /\nduḥprāpabhartrabhilāṣitvāttapaḥ samāśritavatī /\ntapāṃsi bhagavatīṃ khedayanti /\ntāni punaḥ sā tathāvidhānyupārjayati /</p>\n\n<p>atastapastapyate tapastapaḥkarmakasyaiveti kartuḥ karmavadbhāvaḥ /\nevameva caturvidhor'thāntaranyāso 'bhihitaḥ /</p>\n\n<p>nanu yadi samarthyasamarthakabhāve satyarthāntaranyāso bhavati /\nevaṃsatyaprastutapraśaṃsādṛṣṭāntayorapi samarthyasamarthakabhāvasadbhāvādarthāntaranyāsatāprasaṅgaḥ /\ntathāhi /\n'prīṇitapraṇayi svādu kāle pariṇataṃ( ca yat) vinā puruṣakārema phalaṃ paśyata śākhinām'ityāsyāmaprastutapraṃśasāyāṃ viśeṣātsāmānyasya pratipattiryathā secanādikaṃ puruṣavyāpāramantareṇa vanaśākhināṃ vividhaguṇopetasya phalasya prasūtirdaivapradhānā evametatsarvaṃ jagati daivapradhānamiti /\natra ca samarthyasamarthakabhāvo vidyate /\nsarvaṃ jagacceṣṭitaṃ daivapradhānaṃ puruṣakārānvayavyatirekānanuvidhāyitvādvanaśākhiphalavaditi /\ntataśca</p>\n\n<lg>\n<l>tatrāpyarthāntaranyāsatvaprasaṅgādalakṣyavyāptirlakṣaṇadoṣaḥ /</l>\n<l>dṛṣṭānte 'pi ca (samarthya) samarthakabhāvo vidyate /</l>\n<l>tathāhi 'tvayi dṛṣṭa eva tasyā nirvāti mano manobhavajvalitam /</l>\n<l>āloke hi sitāṃśorvikasati kumudaṃ kumudvatyāḥ' //</l>\n</lg>\n\n<p>ityatra yathā candraguṇapakṣapātitvena kumudinyāścandrāloke kumudaṃ vikasati, tadvadguṇapakṣapātitvāttsyāstvaddarśane mano manmathāgniprajvalitamupaśāmyatīti samarthyasamarthakabhāvo 'vagamyate /\ntena dṛṣṭānte 'pyarthāntaranyāsatāprasaṅga ityāśaṅkyāha----</p>\n\n<lg rend='bold'>\n<l>prakṛtārthasamarthanāt /</l>\n<l>aprastutaparaśaṃsāyā dṛṣṭāntācca pṛthaksthitaḥ // UKss_2.5 //</l>\n</lg>\n\n<p>satyamaprastutapraśaṃsāyāṃ dṛṣṭānte ca samarthyasamarthakabhāvo 'vagāmyate /\nna tu tatrārthāntaranyāsavatsamarthyasamarthakabhāvasya saṃbhavaḥ /\narthāntaranyāse hi sarthyasya yathāyogaṃ pūrvottarakālabhāvitvena svakaṇṭhenopāttsaya samarthanam, aprastutapraśaṃsāyāṃ tpaprakṛtasāmarthyena prakṛtamākṣipyate, na tu svakaṇṭhenopādīyate, yathā pūrvopavarṇite udāharaṇe /\ntatra hi vanaśākhināṃ phaladarśanenāprakṛtena daivapradhānena samagrajagadgocaraṃ daivaprādhānyaṃ prakṛtamākṣipyate, na tu tasyārthāntaranyāsavatsvakaṇṭhenopādānam /\nataśca tatra satyapi samarthyasamarthakabhāve śabdopakrāntaprakṛtārthaniṣṭhatvābhāvānnārthāntaranyāsatvam /\ndṛṣṭānte 'pica dvayorapi samarthyasamarthakayoḥ svakaṇṭhenopāttatvātsatyapi svakaṇṭhopāttaprakṛtārthaniṣṭhatve dṛṣṭāntasya samarthyasamarthakabhāvapuraḥsarīkāreṇa pravartamānatvānna bhavatyaryāntaranyāsatvam /\nna khalu tasya samarthyasamarthakabhāvapuraḥsarakāreṇa pravṛttiḥ /\nbimbapratibimbabhāvamātrasya śabdaspṛṣṭatvāt /\narthāddhi tatra samarthyasamarthakabhāvāvasāyaḥ /\narthāntaranyāse tu samarthyasamarthakabhāvenaivopakramaḥ /\n<lg>\n<l>tena yatra samarthyasamarthakabhāvopakramamarthāntaropādānaṃ tatrārthāntaranyāsatvāddṛṣṭāntasyārthāntaranyāsatāprasaṅgo na bhavati /</l>\n<l>tadidamuktaṃ 'prakṛtārthasamarthanādi'ti /</l>\n<l>atra prakṛtaśabdaḥ svakaṇṭhopāttaprakṛtārthaniṣṭho draṣṭavyaḥ /</l>\n<l>samarthanaṃ cātropakramāvasthāvarttyupāttam //</l>\n</lg></p>\n\n<p>vyatirekaḥ---</p>\n\n<lg rend='bold'>\n<l>viśeṣopādānaṃ yatsyādupamānopameyayoḥ /</l>\n<l>nimittādṛṣṭidṛṣṭibhyāṃ vyatireko dvidhī tu saḥ // UKss_2.6 //</l>\n</lg>\n\n<p>upamānopameyayoḥ parasparaṃ yatra viśeṣaḥ khyāpyate sa vyatirekaḥ /\ntatra hyupamānādupameyasyopameyādupamānasya vā kenacidviśeṣeṇātireka ādhikyaṃ tasmādyvatirekaḥ /\nsa ca dvividhaḥ /\ntatra viśeṣakhyāpananimittasyārthasāmarthyādākṣepādekaḥ prakāraḥ /\naparastu tasya svaśabdena pratipādanāt /\ntaduktaṃ 'nimittādṛṣṭidṛṣṭibhyāṃ dvidhā'iti /\netāvapi ca bhedau pratyekaṃ dvividhau /\nkvaciddhi arthasāmārthyātpratīyamāne upamānopameyabhāve pūrvoktena prakāradvayena vyatirekaḥ khyāpyate, kvacittu ivādibhirupātaiḥ /</p>\n\n<p>tatrārthasāmarthyena yatropamānopameyabhāvo 'vagamyate tatra pūrvasminprakāradvaye pūrvabhedasyodāharaṇam----</p>\n\n<lg>\n<l>sā gaurīśikharaṃ gatvā dadarśomāṃ tapaḥkṛśām /</l>\n<l>rāhupītaprabhasyendorjayantīṃ dūratastanum // UKss_2.*7 //</l>\n</lg>\n\n<p>rāhuṇā pītā dravadravyasyodakādeḥ svagalabilāntarbhāvanaṃ yattadvadātmābhyantarīkṛtā prabhā yasya sa tathoktaḥ /\natra</p>\n\n<p>rāhuṇā pītā dravadravyasyodakādeḥ svagalabilāntarbhāvanaṃ yattadvadātmābhyantarīkṛtā prabhā yasya ta tathoktaḥ /</p>\n\n<p>atra rāhupītaprabhatvaviśiṣṭasyendostanurupamānaṃ, tapaḥkṛśā pārvatyupameyā, anayoḥ sādhāraṇo dharmaḥ svabhāvataḥ saundarye sati nimittavaśādvicchāyatvam /\ntacca svakaṇṭhenānupāttamapi padārthasvarūpaparyālocanayā labhyate /\nevamivādyabhāve 'pyupamānopameyabhāvasyātra sāmarthyātpratipattirjayantīmiti ca upamānādupameyasya viśeṣaḥ khyāpitaḥ /\ntasya ca viśeṣasya khyāpyamānasya nimittamatra na svakaṇṭhenopāttaṃ, arthasāmarthyāttu tadavagamyate /\nrāhurinduprabhāpāne tathā na samarthaḥ yathā tapaḥsātiśayatvātpārvatyāḥ kṣāmatve iti rāhuto 'pi tapaḥsātiśayatvamupamānādupameyasya viśeṣanimittamatrāvagamyate /\nevamayamanupāttanimitto vyatirekaḥ /\nupāttanimittastu-----</p>\n\n<lg>\n<l>padmaṃ ca niśi niḥśrīkaṃ divācandraṃ ca niṣprabham /</l>\n<l>sphuracchāyena satataṃ mukhenādhaḥ prakurvatīm // UKss_2.*8 //</l>\n</lg>\n\n<p>mukhamupameyam /\npadmaminduścopamānam /\ntaccātra dvayaṃ svakaṇṭhaspṛṣṭam /\ntayostu sādhāraṇo dharmaḥ kāntimattādirupamānopameyabhāvaścetyatadubhayaṃ sāmarthyādavagamyate /\nna khalvatra vakṣyamāṇavyatirekavadupamānopameyabhāvasya dyotakā ivādaya upāttāḥ /\nadhaḥprakurvatīmiti copamānādupameyasya viśeṣaḥ khyāpitaḥ /\ntatra ca nimittamupāttamupamānopameyobhayādhāratvena /\nupamānayostāvatpadmacandrayorniśi divā ca yathākramaṃ niḥśrīkatvaniṣprabhatve, upameye tu rātrindivaṃ sphuracchāyatā /\nato viśeṣe nimittadarśanenāyaṃ vyatirekaḥ /</p>\n\n<p>tadevaṃ yatrevādinopamānopameyabhāvo nāvadyotitastatra dvividho vyatireko darśitaḥ /\nivādyupāte tūpamānopameyabhāve yo vyatirekastamāha----</p>\n\n<lg rend='bold'>\n<l>yo vaidharmyeṇa dṛṣṭānto yathevādisamanvitaḥ /</l>\n<l>vyatireko 'tra so 'pīṣṭo viśeṣāpādanānvayāt // UKss_2.7 //</l>\n</lg>\n\n<p>'yo vaidharmyeṇa dṛṣṭānta'iti 'viśeṣāpādanānvayāda'ti ca vyatirekalakṣaṇaṃ yojitam /\nvaidharmyaṃ hyupameyadharmasyopamāne vigamaḥ /\nyathevādisamanvita ityanena yathevādyavadyotitatvamupamānopameyabhāvasyāha /\ntasyodāharaṇam-----</p>\n\n<lg>\n<l>śīrṇaparṇāmbuvātāśakaṣṭe 'pi tapasi sthitām /</l>\n<l>samudvahantīṃ nāpūrvaṃ garvamanyatapasvivat // UKss_2.*9 //</l>\n</lg>\n\n<p>śīrṇaparṇāmbuvātānāmāśo bhakṣaṇam /\natrānyatapasvina upamānaṃ, bhagavatyupameyā, sādhāraṇaśca dharmaḥ kaṣṭe tapasyavasthitatvāccetasaḥ sollāsatā /\nvatiścātra garvodvahananibandhanaṃ yattaccetasaḥ sollāsatvaṃ tannibandhanamupamānopameyabhāvamavagamayati /\ngarvaṃ na samudvahantīmityupamānādupameyasya viśeṣaḥ piratipāditaḥ /\nanye kila tapasvinaḥ sātiśayatapovaśātsamullasitacittāḥ santo garvaṃ samudvahanti, bhagavatī tvatyantamupaśāntacittatvānna tathā /\nevaṃ cātra garvopakramāvasthāpekṣamupamānopameyayoḥ sādṛśyaṃ, tadanirvāhāttūpamānādupameyasya vyatirekaḥ /\nanirvāhe ca nimittamatra svakaṇṭhenānupāttamapyarthasāmarthyādavagamyate atyantopaśāntacittatvaṃ nāma /\nevamayaṃ nimittādarśane batyupāttopamānopameyabhāvo vyatireka udāhṛtaḥ /\nnimittopādāne tu tasyodāharaṇamunneyam /\nevamete catvāro vyatirekāḥ pratipāditāḥ /\nnimittadarśanādarśanābhyāṃ yau vyatarekau tayoḥ</p>\n\n<p>pratyekamupamānopameyabhāvasya ivādyupādānānupādānābhyāṃ dvibhedatvāt /\neṣāmapi caturṇāṃ vyatirekāṇāṃ śliṣṭoktiyogyaśabdopādāne sati punarapare pūrvopakrāntenaiva rūpeṇa catvāro bhedā bhavanti /\ntadāha-----</p>\n\n<lg rend='bold'>\n<l>śliṣṭoktiyogyaśabdasya pṛthakpṛthagudāhṛtau /</l>\n<l>viśeṣāpādanaṃ yatsyādyvatarekaḥ sa ca smṛtaḥ // UKss_2.8 //</l>\n</lg>\n\n<p>'ekaprayatnoccāryāṇāmi'tyādivakṣyamāṇalakṣaṇaṃ śliṣṭam /\nśliṣṭālaṅkārasamucitaṃ yaduccāraṇaṃ tatsamucitasya śabdasya yadā tantreṇa sadṛśaśabdāntaropādānahetutayā vā prayogo na kriyate api tu pṛthak pṛthaguccāraṇaṃ, tadā viśeṣāpādane sati vyatareko bhavati /\ntasyodāharaṇam----</p>\n\n<lg>\n<l>yā śaiśirī śrīstapasā māsenaikena viśrutā /</l>\n<l>tapasā tāṃ sudīrgheṇa dūrādvidadhatīmadhaḥ // UKss_2.*10 //</l>\n</lg>\n\n<p>atra śiśiraśobhā upamānaṃ, bhagavatī upameyā, tayośca sādhāraṇo dharmastapoyuktatvaṃ nāma /\nekatra tapā</p>\n\n<p>māgho māsaḥ, aparatra tvabhyudayahetuḥ kṛcchrācaraṇam /\nivādayaścātrānupāttā api sāmarthyādavagamyante /\nvyatirekastu dūrādvidadhatīmadha iti /\n<lg>\n<l>tasya ca nimittaṃ māsaikyaṃ dīrdhatvaṃ ca tapasoḥ /</l>\n<l>tacca yathākramamupamānopameyagatatvenopāttam /</l>\n<l>tatra ca vatyādinā anupātte upamānopameyabhāve nimittadarśanena vyatireka udāhṛtaḥ /</l>\n<l>evamanayā diśāanyadapi śliṣṭoktiyogyaśabdanibandhe sati vyatarekasya pūrvoktanayena bhedatrayamudāhāryam //</l>\n</lg></p>\n\n<p>vibhāvanā-----</p>\n\n<lg rend='bold'>\n<l>kriyāyāḥ pratiṣedhe yā tatphalasya vibhāvanā /</l>\n<l>jñeyā vibhāvanaivāsau samādhau sulabhe sati // UKss_2.9 //</l>\n</lg>\n\n<p>iha yatkiṃcijjñāyate tatsarvaṃ kriyāphalam /\nkriyāmukhena kāraṇebhyaḥ kāryotpatteḥ prātītikena rūpeṇa paridṛśyamānatvāt sarveṣāṃ phalabhūtānāṃ kriyaivāvyavahataṃ kāraṇam yatra ca kriyā pratiṣidhyate atha ca kriyāphalasyotpattirupadiśyate tatra vibhāvanākhyo 'laṃkāraḥ /\nkāraṇavigame kilakāryasya tatrotpattirupavarṇyate /\nato viruddhābhāsā bhāvanā utpādanā, tena vibhāvanā /\nnanvevaṃ sati vyarthadoṣatvaprasaṅgaḥ 'viruddhārthaṃ mataṃ vyartham'iti ata āha---samādhau sulabhe satīti /\nsamādhiḥ parihāraḥ /\nyatra virodhasya sulabhaḥ parahāra ityarthaḥ /\ntasyā udāharaṇam-----</p>\n\n<lg>\n<l>aṅgalekhāmakāśmīrasamālambhanapiñcarām /</l>\n<l>analaktakatāmrābhāmoṣṭhamudrāṃ ca bibhratīm // UKss_2.*11 //</l>\n</lg>\n\n<p>aṅgalekhā śarīrayaṣṭiḥ /\nkāramīraṃ kuṅkumam /\nyeyaṃ pītacchāyatā śarīrasya sā nāyikānāṃ kuṅkumasamālambhanalakṣaṇakriyākāryā prāryaṇa paridṛśyate, bhagavatyāstu śarīre pītacchāyatvaṃ na kuṅkumasamālambhanenotpāditam /\nataḥ kuṅkumasamālambhanalakṣaṇāyāḥ kriyāyā vigame phalasya pītacchāyatvasyātropadeśaḥ /\nparihāraścātra svābhāvikatayā tacchāyatvamiti /\n<lg>\n<l>teneyaṃ vibhāvanā /</l>\n<l>analaktakatāmrākṣāmityatrālaktakakāraṇikāyā rāgakriyāyā niṣedhe tatphalasya lauhityasya utpattiḥ svābhāvikī nirdiṣṭā /</l>\n<l>ato vibhāvanā /</l>\n<l>atra ca kuṅkumādisaṃpādyena piñcaratvādinā upamānabhūtena svābhāvikasya piñjaratvāderupameyabhūtasyābhedādhyavasāyo 'tiśayoktyā draṣṭavyaḥ //</l>\n</lg></p>\n\n<p>samāsoktiḥ----</p>\n\n<lg rend='bold'>\n<l>prakṛtārthena vākyena tatsamānairviśeṣaṇaiḥ /</l>\n<l>aprastutārthakathanaṃ samāsoktirudāhṛtā // UKss_2.10 //</l>\n</lg>\n\n<p>yatra prastutārthaniṣṭhaṃ vākyaṃ tatsamānairviśeṣaṇaistenāprakṛtenārthena tulyāni yāni viśeṣaṇāni taddvāreṇa sādṛśyavaśādaprastutamarthamupamānabhūtaṃ kathayati, sā saṃkṣepeṇopamānopameyalakṣaṇārthadvatayābhidhānātsamāsoktiḥ /\ntasyā udāharaṇam----</p>\n\n<lg>\n<l>dantaprabhāsumanasaṃ pāṇipallavaśobhinīm /</l>\n<l>tanvīṃ vanagatāṃ līnajaṭāṣaṭcaraṇāvalim // UKss_2.*12 //</l>\n</lg>\n\n<p>atra dantaprabhāpāṇijaṭā bhagavatīviśeṣaṇabhūtā yathākramaṃ latāgatasumanaḥpallavaṣaṭcaraṇarūpeṇa āropeṇa vyā(ptāḥ) (?) tadbhāvamāpadyante /\ntanutvaṃ tu bhagavatīlatayoḥ sādhāraṇo dharmaḥ /\nvanaśabdena ca rūpakapratibhotpattihetunā śleṣeṇa bhagavatītapaścaryādhārabhūtamudakaṃ latādhāreṇa kānanena rūpyate /\nata etānyatra prakṛtāyā bhagavatyā aprakṛtayā latayā samānāni viśeṣaṇāni /\ntatsāmarthyena ca prakṛtayā bhagavatyā upameyabhūtayā latā upamānatvenākṣipyate /\nteneyaṃ samāsoktiḥ /</p>\n\n<p>atiśayoktiḥ---</p>\n\n<lg rend='bold'>\n<l>nimittato yattu vayo lokātikrāntagocaram /</l>\n<l>manyante 'taśayoktiṃ tāmalaṃkāratayā budhāḥ // UKss_2.11 //</l>\n</lg>\n\n<lg rend='bold'>\n<l>bhede 'nanyatvamanyatra nānātvaṃ yatra badhyate /</l>\n<l>tathā saṃbhāvyamānārthanibandhe 'tiśayoktigīḥ // UKss_2.12 //</l>\n</lg>\n\n<lg rend='bold'>\n<l>kāryakāraṇayoryatra paurvāparyaviparyayāt /</l>\n<l>āśubhāvaṃ samālambya badhyate so 'pi pūrvavat // UKss_2.13 //</l>\n</lg>\n\n<p>yadvacanaṃ kiṃcitkāraṇamāśritya lokātikrāntagocaramupanibadhyate sātiśayoktiḥ /\ntasyāśca catvāro bhedāḥ yatra bhede anyatve ananyatvamaikyaṃ sa ekaḥ /\nanyatrābhede aikye nānātvaṃ bhedo yatra sa dvitīyaḥ /\ntathā bahiravidyamānasyārthasya saṃbhāvanāmātreṇopanibandhe tṛtayaḥ /\nkāryakāraṇayostu kāryasya śīghramevotpādātpaurvāparyaviparyayeṇa caturtho bhedaḥ /\ntatrādyasaya bhedasyodāharaṇam----</p>\n\n<lg>\n<l>tapastejaḥsphuritayā nijalāvaṇyasaṃpadā /</l>\n<l>kṛśāmapyakṛśāmeva dṛśyamānāmasaṃśayam // UKss_2.*13 //</l>\n</lg>\n\n<p>atra yāsāvakārśyāvasthā bhagavatyāḥ pūrvamabhūttato bhinnamapi tapojanitaṃ kārśyaṃ tadabhedenopanibaddhamakṛśāmeveti /\ntatra ca nimittaṃ tapastejasā saviśeṣatvamāpāditaḥ saundaryasaṃbhāraḥ /\nato nimittavaśena lokātikrānto gocaro 'sya vākyasya /\nteneyamataśayoktiḥ /</p>\n\n<p>dvitīyasya tu bhedasyodāharaṇam----</p>\n\n<lg>\n<l>acintayacca bhagavānaho nu ramaṇīyatā /</l>\n<l>tapasāsyāḥ kṛtānyatvaṃ kaumārādyena lakṣyate // UKss_2.*14 //</l>\n</lg>\n\n<p>atra bhagavatī kumārībhāve 'pi vartamānā taduttarakālabhāvinī yāsauyauvanāvasthā tadyuktatvenopanibaddhā kaumārādanyatvamiti /\nnimittaṃ cātra tapojanitā ramaṇīyatā /\ntenāyamabhede bhedopanibandhaḥ /</p>\n\n<p>tṛtīyasya punarbhedasyodāharaṇam----</p>\n\n<lg>\n<l>patedyadi śaśidyotacchaṭā padme vikāśini /</l>\n<l>muktāphalākṣamālāyāḥ kare 'syāḥ syāttadopamā // UKss_2.*15 //</l>\n</lg>\n\n<p>śaśidyotacchaṭā candraprakāśaprakāraḥ /\nasyāḥ kare muktāphalākṣamālāyāstadā upamā syāditi saṃbandhaḥ /\natra rajanikarakarasaṃparke sati kamalasya saṃkocāvalokanādvikāśitvaṃ bahirasaṃbhavadapi kaviprajāpatinā pratibhopajanitena svavyāpāreṇa saṃbhavadrūpatayā pradarśitam /\nato 'tra saṃbhāvyamānārthanibandhaḥ /\ntasya ca lokātikrāntagocarasyārthasya saṃbhāvanāyā nimittaṃ bhagavatīkarādhāratayā muktāphalākṣamālāvalokanam /\ntathāhi-ayaṃ tāvallokātikrānto 'paridṛṣṭapūrvo 'smābhiḥ gaurīkaramuktāphalākṣamālayorādhārādheyabhāvo 'valokitaḥ /\ntatsajātīyasya padmasya vikāśinaścandrakarāṇāṃ ca yadyādhārādheyabhāvaḥ syāttadātropamānopameyabhāvo bhavediti saṃbhāvanā pravṛttā /\nato 'tra sajātīyapadārthadarśanādbaharasaṃbhavadapi vastu saṃbhavadrūpatayopavarṇyate /</p>\n\n<p>ekasmin khalu padārthe paridṛṣṭe anyasminnanavalokite 'pi tatsajātīyasaṃbhāvanā pravartate /\nyathā dākṣiṇātyasyaikasminnuṣṭre paridṛṣṭe satyaparidṛṣṭoṣṭrāntarasaṃbhāvanā /\nato 'tra saṃbhāvanā sanimittā /\nanena ca prakāreṇātropamānābhāvaḥ prakṛtasya vastunaḥ pradarśyate nāstyanyatkiṃcidasyopamānamiti /\nata eva saṃbhāvyamānatayārthasyopanibaddhasya nirācikīrṣayā yadiśabdaḥ prayuktaḥ /\nyadiśabdena hyatrāśaṅkā dyotyate /\nāśaṅkā cāniścitasadbhāve vastuni bhavati /\nyaccāniścitasadbhāvaṃ kavivedhasā saṃbhavadrūpatayopadarśitaṃ vastu tasya purāṇaprajāpatinirmitapadārthaviṣayāyā tadviruddhayā lokapratītyā yānnirākriyamāṇatvaṃ tāvannirupamatvaṃ pratīyate /\nevamayaṃ tṛtīyo bhedaḥ /</p>\n\n<p>caturthastu----</p>\n\n<lg>\n<l>manye ca nipatantyasyāḥ kaṭākṣā dikṣu pṛṣṭhataḥ /</l>\n<l>prāyeṇāgre tu gacchanti smarabāṇaparamparāḥ // UKss_2.*16 //</l>\n</lg>\n\n<p>atra dikṣu kaṭākṣapātaḥ kāraṇam /\nsmarabāṇaparamparāgamanaṃ tu kāryam /\nkāryakāraṇayostu kāraṇasya naisargikaṃ prāgbhāvitvaṃ kāryasya tu paścādbhāvitvam /\niha tu viparyayaḥ /\n<lg>\n<l>kāryasya prāgbhāvenopanibandhanāt /</l>\n<l>paścādbhāvitatvena ca kāraṇasya kaṭākṣā dikṣu pṛṣṭhataḥ paścāt patanti agre smarabāṇaparamparā gacchantīti atra nimittaṃ (anu) kāryasya śīghramevotpādaḥ /</l>\n<l>tenedaṃ nimittato lokātikrāntagocaraṃ vacanam /</l>\n<l>ato 'taśayoktiḥ //</l>\n</lg></p>\n\n<p>iti mahāśrīpratīhārendurājaviracitāyāmudbhaṭālaṅkārasārasaṃgrahalaghuvṛttau dvitīyo vargaḥ //</p>\n\n</div>\n<div>\n\n<head>3</head>\n\n<p>atha tṛtīyo vargaḥ /</p>\n\n<lg rend='bold'>\n<l>yathāsaṃkhyamathotprekṣāṃ svabhāvoktiṃ tathaiva ca /</l>\n<l>apare trīnalaṅkārān girāmāhuralaṅkṛtau // UKss_3.1 //</l>\n</lg>\n\n<p>yathāsaṃkhyam----</p>\n\n<lg rend='bold'>\n<l>bhūyasāmupadiṣṭānāmarthānāmasadharmaṇām /</l>\n<l>kramaśo yo 'nunirdeśo yathāsaṃkhyaṃ taducyate // UKss_3.2 //</l>\n</lg>\n\n<p>pūrvamuddiṣṭānāmarthānāṃ yadā krameṇārthāntarāṇyanunirdiśyante tadā yathāsaṃkhyākhyo 'laṅkāraḥ /\ntatra hi saṃkhyopalakṣitakramānatikrameṇa śabdenānupātto 'pi padārthānāmanvayaḥ samāśrīyate /\nato yathākramaṃ padārthānāmanvayadhvananādetasyālaṅkārasya yathāsaṃkhyatā /\nsa cālaṅkāro bahūnāmalpaśo 'pyupanibadhyamāno yataḥ śobhābaddho bhavati ato bhūyasāmityuktam /\ndvayorhi tasyopanibadhyamānasya yāvaccaturguṇatvādirūpatayopanibandho na kṛtaḥ tāvacchobhopetatvaṃ na bhavati /\nbhūyasāṃ punararthānāṃ tadyathāsaṃkhyamalpenaiva prayāsenaramyaṃ bhavati /\ntatra hi tasya dviguṇasya triguṇasya vopanibandhe śobhātiśayo jāyate /</p>\n\n<lg>\n<l>taduktam---</l>\n<l>taddviguṇaṃ triguṇaṃ vā bahuṣūddiṣṭeṣu jāyate ramyam /</l>\n<l>yatteṣu pathaiva tato dvayostu bahūśo nibadhnīyāt //</l>\n</lg>\n\n<p>iti /</p>\n\n<p>nanu 'mṛṇālahaṃse'tyādāvupavarṇayiṣyamāṇe udāharaṇe mṛṇālādibhya upamānebhyo bāhvādīnāmupameyānāṃ viśeṣakhyāpanādyvatirekālaṅkāreṇa sahṛdayahṛdayāṇyāvarjyante, na tu yathāsaṃkhyena /\ntatkathaṃ yathāsaṃkhyamalaṅkāra ityāśaṅkyoktam--'asadharmaṇāmiti' /\nyatrāpi hi sādharmyabhāvādupamānopameyabhāvābhāvena vyatirekāderupanibandhābhāvastatrāpyayaṃ śobhātiśayamāvahatītyarthaḥ /\nyathā----</p>\n\n<lg>\n<l>kajjalahimakanakarucaḥ suparṇavṛṣahaṃsavāhanāḥ śaṃ naḥ /</l>\n<l>jalanidhigiripadmasthā hariharacaturānanā dadatu //</l>\n</lg>\n\n<p>iti /</p>\n\n<p>atra hi hariprabhṛtīnāṃ trayāṇāmuddiṣṭānāṃ kajjalaruktvasuparṇavāhanatvajalanidhisthatvādayo dharmāḥ krameṇānunirdiṣṭāḥ /\nna ca tatra parasparasādharmyaṃ vidyate /\natha ca kramaparyālocanayā arthānāmānurūpyeṇa samanvayapratīteḥ śobhātiśayo vidyate /\ntenāsya sādharmyādyabhāve 'pi pṛthagalaṅkāratāpratilambhādyatra sādharmyādi vidyate tatrāpyalaṅkāratvaṃ durnivāram /\n<lg>\n<l>ato 'mṛṇālahaṃse'tyādike udāharaṇe yathāsaṃkhyamaṅgabhūtaṃ vyatirekālaṅkārasya draṣṭavyam /</l>\n<l>tenāyamaṅgāṅgibhāve saṅkaraḥ /</l>\n<l>yadvakṣyati 'parasparopakāreṇa yatrālaṅkṛtayaḥ sthitāḥ /</l>\n<l>svātantryeṇātmalābhaṃ no labhante so 'pa saṅkaraḥ' //</l>\n</lg></p>\n\n<p>iti /\nato yathāsaṃkhyaṃ pṛthagalaṅkāratvenopadeṣṭavyam /\ntasyodāharaṇam-----</p>\n\n<lg>\n<l>mṛṇālahaṃsapadmāni bāhucaṅkramaṇānanaiḥ /</l>\n<l>nirjayantyānayā vyaktaṃ nalinyaḥ sakalā jitāḥ // UKss_3.*1 //</l>\n</lg>\n\n<lg>\n<l>atra bāhucaṅkramaṇānanānāmuddiṣṭānāṃ yathākramaṃ mṛṇālahaṃsapadmānyanunirdiṣṭāni /</l>\n<l>tadvaśena ca śabdānupāttasyāpi tadanvayasya garbhīkṛtatvena vakrabhaṇitisadbhāvādyathāsaṃkhyamalaṅkāraḥ //</l>\n</lg>\n\n<p>utprekṣā---</p>\n\n<lg rend='bold'>\n<l>sāmyarūpāvivakṣāyāṃ vācyevādyātmabhiḥ padaiḥ /</l>\n<l>atadguṇakriyāyogādutprekṣātiśayānvitā // UKss_3.3 //</l>\n</lg>\n\n<p>yatrevādipadanibandhaḥ sāmyasya ca rūpaṃ na vivakṣyate tatrotprekṣākhyo 'laṅkāraḥ /\nnanvevaṃ satyasaṃbhavo nāma lakṣaṇadoṣaḥ prāptaḥ /\ndyotyasyopamānopameyabhāvasyābhāve sati ivādīnāmaprayogaprasaṅgādityāśaṅkyoktaṃ 'atadguṇakriyāyogādi'ti /\ndravyadharmaḥ siddho guṇaḥ /\nsādhyasvabhāvastu kriyā /\nidaṃ khalu viśvaṃ</p>\n\n<p>svatantraparatantrapadārthātmakatvāddvavidham /\nyaśca svatantraḥ padārthaḥ sa dharmītyabhidhīyate /\ntacca idaṃ taditi sarvanāmapratyavamarśayogyatvāddravyam /\nparatantrasya padārthasya dharmarūpatā /\ntasya ca dvaividhyam /\nsiddhasādhyatābhedāt /\ntatra yaḥ siddho dharmaḥ sa guṇaḥ /\nyastu sādhyaḥ sā kriyā /\netāvantaśca laukikāḥ padārthāḥ /\nsāmānyādīnāmatraiva pratītikena rūpeṇāntarbhūtatvāt /\natra asauprakṛto yor'thastasya ye kriyāguṇā anantaroktalakṣaṇāstadyogātsāmyarūpāvivakṣāyāmapi ivādiśabdapravṛttiravaraddhā /\nyatra kilopamānopameyabhāvena sāmyaṃ tatropamānasādṛśyādupamānavartināṃ kriyāguṇānāṃ upameyapratītirbhavati /\nutprekṣāyāmapi ca yo 'sāvasaḥ aprakṛtastasya ye kriyāguṇāste tasminnaprakṛte vastunyupamānatayānulliṅgite 'pi prakṛte vastunyāsajyante /\ntenātadguṇakrayāyogādasyā ivādivācyatvam /\nata evānyadharmāṇāṃ svadharmibhūtādvastuna utkalitānāṃ rasabhāvadyabhivyaktayanuguṇatayāvastvantarādhyastatvena labdhaprakarṣāṇāmīkṣaṇādiyamutprekṣā /\nnanvevamapi sutarāmasaṃbhavaḥ /\nna hi vastvantaradharmā vastvantare samāsaktuṃ śakyā ityāśaṅkyoktam---atiśayānviteti /\npurāṇaprajāpativahitarūpavaparyāsena kavivedhasā padārthasya guṇātiśayavivakṣayā rūpāntaramapyāsaktuṃ śakyata ityarthaḥ /</p>\n\n<p>iyaṃ cotprekṣā bahirasaṃbhavataḥ padārthasya saṃbhavadrūpatayopavarṇanāllokātikrāntaviṣayā saṃbhāvanā /\ntasyāśca dvaividhyam, bhāvasyābhāvasya ca bahirasaṃbhavata upavarṇyamānatvāt /\ntadāha----</p>\n\n<p><hi rend='bold'>lokātikrāntaviṣayā bhāvābhāvābhimānataḥ /\nsaṃbhāvaneyamutprekṣā</hi></p>\n\n<lg>\n<l>yeyaṃ lokātikrāntaviṣayā saṃbhāvanā utprekṣā sā bhāvasyābhāvasya cābhimānāt dvaividhyaṃ bhajata ityarthaḥ /</l>\n<l>nanvivādyupanibandhe sati yadyutprekṣā bhavatatyucyate /</l>\n<l>evaṃ sati 'candanāsaktabhujaganiśvāsānilamūrcchitaḥ /</l>\n<l>mūrcchayatyeṣa pathikānmadhau malayamārutaḥ' //</l>\n</lg>\n\n<p>ityevamādāvivāderaprayogādutaprekṣātvābhāvaprasaṅga ityāśaṅkyāha-----</p>\n\n<l rend='bold'>vācyevādibhirucyate // UKss_3.4 //</l>\n\n<p>dvividhā khalūtprekṣā /\nkācidivādiprayoge sati bhavati, kācittvaprayujyamāneṣvapīvādīṣvarthasāmarthyādagamyamāneṣu /\ntatra yā vācyā svakaṇṭhenevādibhirvaktavyā sā ivādībhirucyate /\nyā tvarthasāmarthyakṣiptairivādibhiravagamte tatrevādīnāmaprayogaḥ /\n'candanāsaktabhujaga'ityādau ca malayamārutasya yadetanmanmathāvirbhāvanibandhanatvātpathikamūrcchāhetutvaṃ tatra bhujaganiśvāsamūrcchitatve kāraṇatvenotprekṣyamāṇe ivādyarthor'thasāmarthyādavagamyate /\ntenevādīnāmaprayogaḥ /\nivādiśabdasāmarthyāvaseyāyāmevotprekṣāyāmivādīnāṃ prayogāt /\ntatra bhāvābhimānenotprekṣāyāṃ tasyā guṇayogādhyāsena pravṛttāyā udāharaṇam---</p>\n\n<lg>\n<l>asyāḥ sadārkabimbasthadṛṣṭipītātapairjapaiḥ /</l>\n<l>śyāmikāṅkena patitaṃ mukhe candrabhramādiva // UKss_3.*2 //</l>\n</lg>\n\n<p>asyā mukhe japairhetubhūtaiḥ śyāmikāṅkena patitamiti saṃbandhaḥ /\natra japāsaktā bhagavatī arkamavalokayatīti tasyāḥ śaśāṅkasadṛse mukhe śyāmikā saṃjātā /\ntaccātra tasyāḥ śyamikāyā janma atiśayoktyā pātarūpatayā pratipāditaṃ patitamiti /\nsā cātra śyāmika śaśilāñchanena śaśena tulyā /\natastasyāḥ śaśilāñchanaśaśatulyatvādupasarjanopameyaṃrūpakaṃ śyāmikaivāṅka ityupanibaddham /\ntasya cāṅkasya śyāmikoparaktasya bhagavatīvadananipāte kāraṇatvenendubhrāntirutprekṣitā /\nyadetacchaśino lāñchanaṃ śyāmikārūpaṃ tadbhagavatīvadana indubhrāntyeva nipatitamiti /\nindubhrāntiśca guṇaḥ /\nsiddharūpatve sati dravyadharmatvāt /\nevaṃ cātra śaśasadṛśī śyāmikā caitanyaśūnyatvena bhagavatīvadanamindubhrāntyā na gocarīkaroti /\natha ca tasyāḥ śaśabhāvamāpāditāyā indubhramalakṣaṇena cetanadharmeṇa saṃbandho nibaddhaḥ /\ntenātra tasya vastvantarasya cetanasya yo 'sau guṇo bhramalakṣaṇastadyogādivādeḥ pravṛttiḥ /\nindubhramaśca bhāvarūpo guṇaḥ śaśīkṛtaśyamikākartṛkatayā kavinibaddhena vaktrā bhagavatābhimānenādhyavasitaḥ /\nteneyamatadguṇayogena bhāvābhimānena utprekṣā /</p>\n\n<p>evaṃ kriyāyogādhyāsādbhāvābhimānena yotprekṣā tasyāmudāhāryam /\nabhāvaviṣayāyāḥ punaḥ kriyādhyāsena pravṛttāyāstasyā udāharaṇam----</p>\n\n<lg>\n<l>kapolaphalakāvasyāḥ kaṣṭaṃ bhūtvā tathāvidhau /</l>\n<l>apaśyantāvivānyonyamīdṛkṣāṃ kṣāmatāṃ gatau // UKss_3.*3 //</l>\n</lg>\n\n<p>atra kapolaphalakayostapovaśāt kṣāmatvamāpannayoḥ parasparādarśanamabhāvarūpaṃ sādhyatvāt kriyārūpakṣāmatāyāṃ kāraṇatayotprekṣitam /\nteneyamataktriyāyogādabhāvābhimānenotprekṣā /\nevamatadguṇayogādabhāvābhimānena yā utprekṣā tasyāmudāhāryam /</p>\n\n<p>svabhāvoktiḥ----</p>\n\n<lg rend='bold'>\n<l>kriyāyāṃ saṃpravṛttasya hevākānāṃ nibandhanam /</l>\n<l>kasyacinmṛgaḍimbhādeḥ svabhāvoktirudāhṛtā // UKss_3.5 //</l>\n</lg>\n\n<p>bhṛgabālādeḥ svasamucite vyāpāre pravṛttasya ye hevākāḥ svajātyānurūpyeṇābhiniveśaviśeṣāstadupanibandhaḥ svabhāvoktiḥ /\ntasyāścālaṅkāratvamasādhāraṇapadārthasvarūpadhvananāt /\ntasyā udāharaṇam-----</p>\n\n<lg>\n<l>kṣaṇaṃ naṃṣṭvārdhavalitaḥ śṛṅgeṇāgre kṣaṇaṃ nudan /</l>\n<l>lolīkaroti praṇayādimāmeṣa mṛgārbhakaḥ // UKss_3.*4 //</l>\n</lg>\n\n<lg>\n<l>naṃṣṭvaṃti /</l>\n<l>'jāntanaśāṃ vibhāṣā'ityanunāsikalopasya vikalpitatvādapravṛttiḥ /</l>\n<l>atra mṛgapotakasya mātaramiva vatsalāṃ bhagavatīṃ praṇayanirbhareṇa cerasā vyākulīkurvataḥ svabhāvo nibaddhaḥ kṣaṇamaparidṛśyamānatvamardhakāyena parivṛttiḥ śṛṅgeṇa ca nodanamityevamātmā //</l>\n</lg>\n\n<p>iti śrīmahāpratīhārendurājaviracitāyāmudbhaṭālaṅkārasārasaṃgrahalaghuvivṛttau tṛtīyo vargaḥ //</p>\n\n</div>\n<div>\n\n<head>4</head>\n\n<p>atha caturtho vargaḥ /</p>\n\n<lg rend='bold'>\n<l>preyorasavadūrjasava paryāyoktaṃ samāhitam /</l>\n<l>dvidhodāttaṃ tathā śliṣṭamalaṅkārānpare viduḥ // UKss_4.1 //</l>\n</lg>\n\n<p>preyorasavaditi samudāyānmatup /\nśliṣṭamiti /\ntathā udāttavaddvavidhaṃ śliṣṭamityarthaḥ /\nvipratipattinirāsārthaṃ cātra śliṣṭasya dvaividhyamuktam /\n<lg>\n<l>bhāmaho hi 'tatsahoktyupamāhetunirdeśātrrividhaṃ yathā'iti śliṣṭasya traividhyamāha /</l>\n<l>ato vipratipattinirāsāya tathetyuktam /</l>\n<l>udātte tu dvidhetyayamanuvādo dṛṣṭāntatvārthaḥ /</l>\n<l>yathā udāttasya dvaividhyaṃ pramāṇopapannatvādaṅgīkṛtaṃ tathā śliṣṭasyāpi tadaṅgīkartavyamityarthaḥ //</l>\n</lg></p>\n\n<p>preyasvat tāvat----</p>\n\n<lg rend='bold'>\n<l>ratyādikānāṃ bhāvānāmanubhāvādisūcanaiḥ /</l>\n<l>yatkāvyaṃ badhyate sadbhistatpreyasvadudāhṛtam // UKss_4.2 //</l>\n</lg>\n\n<lg>\n<l>ratyādayo bhāvāstrividhāḥ sthāyino vyabhicāriṇaḥ sātvikāśca /</l>\n<l>tatra'ratirhāsaśca śokaśca krodhotsāhau bhayaṃ tathā /</l>\n<l>jugupsāvismayasamāḥ sthāyibhāvāḥ prakīrtitāḥ //</l>\n</lg>\n\n<lg>\n<l>nirvedagalāniśaṅkākhyāstathāsūyāmadaśramāḥ /</l>\n<l>ālasyaṃ caiva dainyaṃ ca cintā mohaḥ smṛtirdhṛtiḥ //</l>\n</lg>\n\n<lg>\n<l>vrīḍā capalata harṣa āvego jaḍatā tathā /</l>\n<l>garvo viṣāda autsukyaṃ nidrāpasmāra eva ca //</l>\n</lg>\n\n<lg>\n<l>suptaṃ vibodho 'marṣaścāpyavahitthamathogratā /</l>\n<l>matirvyādhistathonmādastathā maraṇameva /</l>\n<l>ca //</l>\n</lg>\n\n<lg>\n<l>trāsaścaiva vitarkaśca vijñeyā vyabhicāriṇaḥ /</l>\n<l>trayastriṃśadamī bhāvāḥ //</l>\n</lg>\n\n<lg>\n<l>stambhaḥ svedo 'tha romāñcaḥ svarabhedo 'tha vepathuḥ /</l>\n<l>vaivarṇyamaśru pralaya ityaṣṭau sātvikāḥ smṛtāḥ' //</l>\n</lg>\n\n<p>eteṣāṃ pañcāśatsaṃkhyānāṃ bhāvānāṃ sūcakāścatvāro 'nubhāvādayaḥ /\nte cānubhāvo vibhāvo vyabhicārī svaśabdaśca /</p>\n\n<p>tatrānubhāvaścaturvidhaḥ /\nāṅgiko vācikaḥ sāttvika āhāryaśca /\nāṅgiko hastābhinayādiḥ /\n<lg>\n<l>vācikaḥ kākvādiprayogaḥ /</l>\n<l>sātvikaḥ stambhādiḥ /</l>\n<l>āhāryastu pratiśīrṣakañcukādiḥ /</l>\n<l>evamayamanubhāvaścatuḥsaṃkhyaḥ kāryatvātkāraṇabhūtānmabhāvān gamayati //</l>\n</lg></p>\n\n<p>vibhāvastu dvividhaḥ /\nālambanoddīpanarūpatvāt /\ntatrālamvanavibhāvo yadāśrayeṇa ratyādīnāmudayaḥ, yathā rāmādeḥ sītādiḥ /\nuddīpanavibhāvastu yadvaśena ratyādīnāṃ bhāvānāmatiśayena dīptatā bhavati, yathā ṛtumālyānulepanādiḥ /\nevameṣa dvividho vibhāvo ratyādīnāṃ kāraṇabhūtaḥ /\nsa ca kāraṇatvātkāryabhūtān ratyādīn</p>\n\n<p>gamayati yathātibahalanīlajaladodayo vṛṣṭim /\nyathā hi kāryasya suvivecitasya kāraṇaṃ pratyavyabhicāritā evaṃ kāraṇasyāpi suvivecitasya kāryaṃ pratyavyabhicāritā vyavahāre bāhulyena dṛśyate /\nato vibhāvaḥ kāraṇatvāt ratyādīnkāryabhūtān gamayati /\nvyabhicārī tu ratyādikānāṃ sthāyināṃ bhāvānāmavasthāviśeṣarūpo nirvedādiḥ /\nsa ca sahacāritvāt sthāyināṃ bhāvānāmavasthāviśeṣarūpo nirvedādiḥ /\nsa ca sahacāritvāt sthāyino bhāvānpratapādayati rathasyaikamiva cakraṃ cakrāntaram /\nsvaśabdastu ratyādiḥ /\nsa ca vācakatvādbhāvān gamayati /\nratyādīnāṃ ca śabdānāṃ yadyapyanubhāvaikagocarasvalakṣaṇasvabhāvaratyādyavagatinibandhanatvaṃ nopalabhyate, tathāpyaṃśena ratyādyavagatinibandhanatvamanubhāvādivadvidyata eva /\nyathā khalvanubhāvādayo na svalakṣaṇatayā bhāvānavagamayanti apitu sāmānyarūpatayā tadvatsvaśabdā apītyāstām /</p>\n\n<p>evamete bhāvānāmavagatihetavaścātvāraḥ /\nyaduktaṃ bhaṭṭodbhaṭena 'catūrūpā bhāvā'iti /\ntadeṣāṃ ratyādikānāṃ bhāvānāṃ pañcāśatsaṃkhyānāṃ yānyanubhāvādibhiścatuḥsaṃkhyaiḥ samastatvena vyastatvena ca yathāyogaṃ sūcanāni svalakṣaṇasvarūpāṇāṃ sāmānyāvasthāpāditānāṃ pratipādanāni taiḥ kāvyamupanibadhyamānaṃ preyasvat /\npreyaḥśabdavācyena priyatareṇa ratyālambanena vibhāvanena ratirupalakṣyate /\ntayā ca sāhacaryādratyādayo bhāvāḥ pañcāśadavagamyante /\nevaṃ ca bhāvakāvyasya preyasvaditi lakṣaṇayā vyapadeśaḥ /\natra ca bhāvānāmalaṅkāratā, kāvyamalaṅkāryam /\ntasyodāharaṇam----</p>\n\n<lg>\n<l>iyaṃ ca sutavātsalyānnirviśeṣā spṛhāvatī /</l>\n<l>ullāpayitumārabdhā kṛtvemaṃ kroḍa ātmanaḥ // UKss_4.*1 //</l>\n</lg>\n\n<p>ātmanaḥ kroḍe kṛtveti saṃbandhaḥ /\natrātmano vakṣasi nidhānamāṅgīko 'bhinayaḥ, ullāpanaṃ sāntvanaṃ vācikaḥ /\nimamiti idaṃśabdena parāmṛṣṭo yo mṛgārbhakaḥ sa ālambanavibhāvaḥ /\nvātsalyonmīlitaścautsukyātmā vyabhicārībhāvaḥ /\nsutavāllabhyanirviśeṣatvena hi spṛhāyā</p>\n\n<p>raterautsukyabhedābhisaṃbandhaḥ pratīyate /\nsvaśabdastu spṛheti /\nevamayaṃ ratyātmako bhāvo vātsalyasvabhāvaścaturbhiranubhāvādibhiratrāvagamitaḥ /\nanyeṣvapi bhāveṣvevamudāhāryam /</p>\n\n<p>rasavat---</p>\n\n<lg rend='bold'>\n<l>rasavaddarśitaspaṣṭaśṛṅgārādirasādayam /</l>\n<l>svaśabdasthāyisaṃcārivibhāvābhinayāspadam // UKss_4.3 //</l>\n</lg>\n\n<lg rend='bold'>\n<l>śṛṅgārahāsyakaraṇaraudravīrabhayānakāḥ /</l>\n<l>bībhatsādbhutaśāntāśca nava nāṭye rasāḥ smṛtāḥ // UKss_4.4 //</l>\n</lg>\n\n<p>ete ca śṛṅgārādayo nava yathāyogaṃ caturvargaprāptyupāyatayā taditaraparihāranibandhanataya ca ratyādīnāṃ sthāyināṃ navānāṃ bhāvānāṃ yaḥ paripoṣastadātmakāḥ /\natastathāvidhena rūpeṇāsvādyatvādāsvādabhedanibandhanena tāntrikeṇa rasaśabdenābhidhīyante /\n<lg>\n<l>nirvedādau tu tathāvidhasyāsvādyasyābhāvātpravṛttinimittabhedanibandhanasya tāntrikasya rasaśabdasyāpravṛttiḥ /</l>\n<l>āsvādyatvamātravivakṣayā tu tatrāpi madhurāmlādivadrasaśabdapravṛttiraviruddhā /</l>\n<l>yaduktaṃ śṛṅgārādīn rasānanukramya---'rasanādrasatvameṣāṃ madhurādīnāmivoktamācāryaiḥ /</l>\n<l>nirvedādiṣvapi tatprakāmamastīti te 'pi rasāḥ'iti //</l>\n</lg></p>\n\n<p>tadāhuḥ----</p>\n\n<lg>\n<l>caturvargetarau prāpya parihāryau kramādyataḥ /</l>\n<l>caitanyabhedādasvādyātsa rasastādṛśo mataḥ //</l>\n</lg>\n\n<p>iti</p>\n\n<p>sa iti /\ncaitanyabheda ityarthaḥ /\ntādṛśa ityanena āsvādaviśeṣanibandhanatvaṃ śṛṅgarādiṣu tāntrikasya rasaśabdasyoktam /\neṣāṃ ca śṛṅgārādīnāṃ navānāṃ rasānāṃ svaśabdādibhiḥ pañcabhiravagatirbhavati /\nyaduktaṃ bhaṭṭodbhaṭena--'pañcarūpā rasā'iti /\ntatra svaśabdāḥ śṛṅgārādervācakāḥ śṛṅgārādayaḥ śabdāḥ /\nsthāyino rasānāmupādānakāraṇaprakhyā ratyādayo nava bhāvāḥ /\nsaṃcāriṇastu nirvedādayo rasānāmavasthāviśeṣarūpāḥ /\nvibhāvāstu teṣāṃ nimittakāraṇabhūtā yoṣidādayaḥ ṛtumālyānulepanādayaśca /\nāṅgikādayastu catvāro rasānāṃ kāryabhūtā abhinayāḥ /\neteṣāṃ ca svaśabdādīnāṃ pañcānāṃ samastavyastatayā āspadatvādyena kāvyena sphuṭarūpatayā śṛṅgārādirasāvirbhāvo darśyate tatkāvyaṃ rasavat /\nrasāḥ khalu tasyālaṅkārāḥ /\ntasyodāharaṇam----</p>\n\n<lg>\n<l>iti bhāvayatastasya samastānpārvatīguṇān /</l>\n<l>saṃbhṛtānalpasaṃkalpaḥ kandarpaḥ prabalo 'bhavat // UKss_4.*2 //</l>\n</lg>\n\n<lg>\n<l>svidyatāpi sa gātreṇa babhāra pulakotkaram /</l>\n<l>kadambakalikākośakesaraprakaropamam // UKss_4.*3 //</l>\n</lg>\n\n<lg>\n<l>kṣaṇamautsukyagarbhiṇyā cintāniścalayā kṣaṇam /</l>\n<l>kṣaṇaṃ pramodālasayā dṛśāsyāsyamabhūṣyata // UKss_4.*4 //</l>\n</lg>\n\n<p>kadambakalikākośaḥ kadambakalikābhyantaram /\natra bhagavata ābhilāṣikavipralambhaśṛṅgāro nibaddhaḥ /\ntasya svaśabdaḥ 'kandarpaḥ prabala'iti /\nsthāyī tatraiva svaśabdenonmīlitaḥ kandarpa iti /\nratiparipoṣātmako hi śṛṅgāro rasaḥ /\nratiśca yūnāṃ manmathātmikā /\nato rativiśeṣasya vācakatvātkandarpaśabdaḥ sthāyino 'tra svaśabdaḥ /\nsaṃcāriṇaścautsukyacintāharṣāḥ svaśabdenonmīlitāḥ. svedaromāñcau ca sātvikau svaśabdopāttau /\ntayorapi ca saṃcāritvam /\nsātvikānāṃ sthāyibhāvāvasthāviśeṣatvena nirvedādivatsaṃcāritvāt /\nvibhāvastu 'iti bhāvayatastasya'iti nirdiṣṭaḥ /\nbhagavatī hi tattadguṇopetatvena vibhāvyamānā vibhāvaḥ /\nabhinayastvatrāpāṅgābhinayo nirdiṣṭo 'dṛśā'iti /\nato 'trābhilāṣikaḥ śṛṅgārarasaḥ svaśabdādibhiḥ pañcabhirabhivyajyate /\nevamanye 'pi rasā udāhāryāḥ /\nrasānāṃ bhāvānāṃ ca kāvyaśobhātiśayahetutvāt kiṃ kāvyālaṅkāratvamuta kāvyajīvitatvamiti na</p>\n\n<lg>\n<l>tāvadvicāryate granthagauravabhayāt /</l>\n<l>rasabhāvasvarūpaṃ cātra na vivecitamaprakṛtatvādbahuvaktavyatvācca //</l>\n</lg>\n\n<p>ūrjasvi-----</p>\n\n<lg rend='bold'>\n<l>anaucityapravṛttānāṃ kāmakrodhādikāraṇāt /</l>\n<l>bhāvānāṃ ca rasānāṃ ca bandha ūrjasvi kathyate // UKss_4.5 //</l>\n</lg>\n\n<p>kvacitkhalu rasabhāvānāṃ śāstrasaṃvidaviruddhena rūpeṇopanibandhaḥ kriyate, kvacittu tadviruddhena /\ntatra yatra śāstrasaṃvidaviruddhena rūpeṇa teṣāmupanibandhastatra preyo 'laṅkāro rasavadalaṅkāraścābhihitaḥ /\nyatra tu tadviruddhatvaṃ tanmūlakalokavyavahāraviruddhatvaṃ ca tadviṣayāṇāṃ rasabhāvanāmupanibandhe satyūrjasvikāvyaṃ bhavati /\ntatra hi rāgadveṣamohakāraṇakā anaucityena rasabhāvā upanibadhyante /\nata eva tatra svakalpanāparikalpitatvena ūrjaso balasya vidyāmānatvādūrjakhivyapadeśaḥ /\n'jyotsnātamisre'tyatra urjasviśabdaḥ (pā. a. 5 / 2 / 114) //</p>\n\n<p>tasyodāharaṇam /</p>\n\n<lg>\n<l>tathā kāmo 'sya vavṛdhe yathā himagireḥ sutām /</l>\n<l>saṃgrahītuṃ pravavṛte haṭhenopāsya satyatham // UKss_4.*5 //</l>\n</lg>\n\n<p>atra sakalalokātiśāyino bhagavato 'kṛtavivāhakamārīviṣayatayā haṭhasaṃgrahaḥ śāstrasaṃvidviruddhaḥ pravṛddharāgakāraṇaku upanibaddhaḥ /\ntena ūrjastitā /\ntatra kāmo vavṛdhe ityayaṃ śṛṅgārasya svaśabdaḥ /\ntasya ratiparipoṣātmakatvena kāmavṛddhisvabhāvatvāt kāmaśabdastvetadantargataḥ /\nśṛṅgārasya yāsau sthāyibhūtā ratistasyāḥ svaśabdaḥ himagireḥ sutāmityālambanavibhāvaḥ /\nhaṭhenetyanenāvegalakṣaṇo vyabhicārībhāvaḥ pratipāditaḥ /\napāsya satpathamiti tu mogaḥ, saṃgrahītuṃ pravṛtta iti āṅgako 'nubhāvaḥ /\nevamayamatra pañcabhiḥ svaśabdādibhirurjasvilakṣaṇaḥ śṛṅgāraḥ sūcitaḥ /\nevamanyeṣvapi rasabhāveṣūrjasvi udāhāryam /</p>\n\n<p>paryāyoktam----</p>\n\n<lg rend='bold'>\n<l>paryāyoktaṃ yadanyena prakāreṇābhidhīyate /</l>\n<l>vācyavācakavṛttibhyāṃ śūnyenāvagamātmanā // UKss_4.6 //</l>\n</lg>\n\n<p>vācakasyābhidhāyakasya svaśabdasya vṛttirvyāpāro vācyārthapratyāyanam /\nvācyasya tvabhidheyasya vyāpāro vācyāntareṇa sahākāṅkṣāsaṃnidhiyogyatāmāhātmyātsaṃsargagamanam /\nevaṃvidhaśca yo vācyavācakayorvyāpārastamantareṇāpi prakārāntareṇārthasāmarthyātmanāvagamasvabhāvena yadavagamyate tatparyāyeṇa svakaṇṭhānabhihitamapi sāntareṇa śabdavyāpāreṇāvagamyamānatvāt paryāyoktaṃ vastu /\ntena ca svasaṃśleṣavaśena kāvyārtho 'laṅkiyate /\ntasyodāharaṇam----</p>\n\n<lg>\n<l>yena lambālakaḥ sāsraḥ karaghātāruṇastanaḥ /</l>\n<l>akāri bhagnavalayo gajāsuravadhūjanaḥ // UKss_4.*6 //</l>\n</lg>\n\n<lg>\n<l>so 'pa yena kṛtaḥ pluṣṭadehenāpyevamākulaḥ /</l>\n<l>namo 'stvavāryavīryāya tasmai makaraketave // UKss_4.*7 //</l>\n</lg>\n\n<lg>\n<l>atra lambālakatvādayaḥ kāryarūpatvāt kāraṇabhūtaṃ gajāsuravadhaṃ vācyavācakavyāpārāspṛṣṭamapi gamayanti /</l>\n<l>tena ca tathāvidhayā vicchittyā avagamyamānenārthena te lambālakatvādayor'thā alaṅkiyante /</l>\n<l>tasmātparyāyoktamalaṅkāraḥ //</l>\n</lg>\n\n<p>samāhitam-----</p>\n\n<lg rend='bold'>\n<l>rasabhāvatadābhāsavṛtteḥ praśamabandhanam /</l>\n<l>anyānubhāvaniḥśūnyarūpaṃ yattatsamāhitam // UKss_4.7 //</l>\n</lg>\n\n<p>iha rasabhāvānāṃ śāstrasamayāviruddhena tadviruddhena ca rūpeṇa dvaividhyamuktam /\ntatra ye śāstrasamayāviruddhā rasabhāvāḥ te rasabhāvaśabdenātra</p>\n\n<p>vivakṣitāḥ /\ntadviruddhāstu tadābhāsāḥ /\nteṣāṃ rasabhāvānāṃ tadābhāsānāṃ ca yā vṛttiḥ svāśrayasaṃbandhātmikā tasyāḥ praśame nibadhyamāne samāhitālaṅkāro bhavati /\ntatra hi teṣāṃ rasabhāvānāṃ samādhānaṃ samādhiḥ parihāro bhavati /\nsamāhitamiti bhāve ktaḥ /</p>\n\n<p>nanu yadi tasminkāvye rasādīnāṃ vṛttiḥ parihniyate, evaṃ sati pūrvarasādinivṛttyā rasādyantaropanibandhādrasavadādyalaṅkārānupraveśaḥ prasakta ityāśaṅkyoktaṃ---anyānubhāvaniḥśūnyarūpamiti /\nanyasya rasādyantarasya ye 'nubhāvādayaḥ tairniḥśeṣeṇa śūnyaṃ rūpaṃ yasya tattathoktam /\nyatra pūrveṣāṃ rasādīnāṃ vāsanāyā dārḍhyena teṣūpaśānteṣvapi rasādyantarāṇāṃ na svarūpamāvirbhavati, āvirbhavadapi vā kāryavaśena kenacittirodhīyate, tatra samāhitālaṅkāro bhavati /\ntasyodāharaṇam----</p>\n\n<lg>\n<l>atha kāntāṃ dṛśaṃ dṛṣṭvā vibhramācca bhramaṃ bhrūvoḥ /</l>\n<l>prasannaṃ mukharāgaṃ ca romāñcasvedasaṃkulam // UKss_4.*8 //</l>\n</lg>\n\n<lg>\n<l>smarajvarapradīptāni sarvāṅgāni samādadhat /</l>\n<l>upāsarpadgirisutāṃ giriśaḥ svastipūrvakam // UKss_4.*9 //</l>\n</lg>\n\n<p>samādadhannije rūpe 'vasthāpayan /\nsamādadhadityabhyastatvānnumo 'pravṛttiḥ /\natra bhagavatā śṛṅgārasya ye 'nubhāvāḥ kāntadṛṣṭyādayasteṣāmavahitthena ākārapracchādanātmakena bhāvena tirodhānaṃ vihitam /\nyaduktaṃ---svastipūrvakamiti /\nanena hyākāratirodhānamupadarśitam /</p>\n\n<p>udāttam---</p>\n\n<lg rend='bold'>\n<l>udāttamṛddhimadvastu caritaṃ ca mahātmanām /</l>\n<l>upalakṣaṇatāṃ prāptaṃ netivṛttatvamāgatam // UKss_4.8 //</l>\n</lg>\n\n<p>ṛddhiḥ suvarṇādidhanasaṃpattiḥ /\ntadyuktaṃ vastūdāttam /\ntena ca kāvyārtho 'laṃkriyate /\ntasyodāharaṇam----</p>\n\n<lg>\n<l>uvāca ca yataḥ kroḍe veṇukuñjarajanmabhiḥ /</l>\n<l>muktāphalairalaṅkāraḥ śabarīṇāmapīcchayā // UKss_4.*10 //</l>\n</lg>\n\n<lg>\n<l>pṛṣṭyendranīlavaiḍūryapadmarāgamayairviyat /</l>\n<l>śirobhirullisvadyatra śikharaṃ gandhamādanam // UKss_4.*11 //</l>\n</lg>\n\n<lg>\n<l>uttaropatyakā yasya pradhānasvarṇabhūmayaḥ /</l>\n<l>mahānmarakatorvindhraḥ pādopāntaṃ ca saṃśritaḥ // UKss_4.*12 //</l>\n</lg>\n\n<lg>\n<l>babhūva yasya pātālapātinyāṃ saṃkṣaye kṣitau /</l>\n<l>patanaṃ na tayā sārdhamāyāmastu prakaṭyabhūt // UKss_4.*13 //</l>\n</lg>\n\n<p>yasya evaṃvidharūpatā himārdrerbhavatī suteti saṃbandhaḥ /\nkroḍaḥ sūkaraḥ /\npuṣṭyo maṇiviśeṣaḥ /\ngandhamādanaṃ parvataviśeṣaḥ /\nupatyakāḥ parvatādhāravartino bhūmibhāgāḥ /\npradhānaṃ svarṇaṃ kārtasvarādi /\narvindhraḥ parvataḥ /\nsaṃkṣayaḥ</p>\n\n<p>kalpāntaḥ /\nbhūmeradhogamanādbhūmyāśliṣṭasya pradeśasya bhūmiviviktatvāddhimavataḥ kalpānte āyāmaḥ prakaṭībhūtaḥ /\natra ratnādisaṃbhāro nibaddhaḥ /\ntenedamudāttam /\ntasya cālaṅkāratvaṃ lokātiśāyiratnādikāryadhvananāt /\nevametadṛddhimadvastunibandhanenaikamudāttamuktam /</p>\n\n<p>na kevalamṛddhimadvastūdāttaṃ yāvadarthaprāptāvanarthaparihāre codyatānāṃ vipulāśayānāṃ ceṣṭitamapi, taduktam----\ncaritaṃ ca mahātmanāmiti /\nna ca vipulāśayaceṣṭite upanibadhyamāne tasya śṛṅgārādirasapratipattihetutvādrasavadalaṅkārānupraveśo 'tra subhaṇaḥ /\nvipulāśayaceṣṭatasyātra vastvantaropalakṣaṇatvenāvāntaravākyārthībhūtatvāt /\nna khalpatra mahāpuruṣaceṣṭitaṃ vākyatātparyagocaratāmanubhavati /\narathāntaropalakṣaṇaparatvāt /\nyatra ca rasāstātprayeṇāva gamyante tatra teṣāṃ vākyaviśrāntisthānatvena caturvargataditaraprāptiparihāropāyabhūtasthāyibhāvaparipoṣātmanāsvādyamānatvādrasavadalaṅkāro</p>\n\n<p>bhavati /\ntena kuto 'tra rasavadalaṅkāragandho 'pi /\ntaduktam---upalakṣaṇatāṃ prāptaṃ netivṛttatvamāgatamiti /\ntasyodāharaṇam-----</p>\n\n<lg>\n<l>tasyādikroḍapīnāṃsanigharṣe 'pi punaḥ punaḥ /</l>\n<l>niṣkampasaya sthitavato himārdrarbhavatī sutā // UKss_4.*14 //</l>\n</lg>\n\n<lg>\n<l>atra himavataḥ sthairye vākyārthībhūte bhagavato varāhavapuṣastrailokyoddharaṇodyuktasya ceṣṭitaṃ vīrarasapratipattihetubhūtamavāntaravākyārthatvādupalakṣaṇībhūtam /</l>\n<l>ādikroḍa ādivarāhaḥ /</l>\n<l>evaṃ rasāntareṣvapyupalakṣaṇībhūteṣūdāhāryam //</l>\n</lg>\n\n<p>śliṣṭam-----</p>\n\n<lg rend='bold'>\n<l>ekaprayatnoccāryāṇāṃ tacchāyāṃ caiva bibhratām /</l>\n<l>svaritādiguṇairbhinnairbandhaḥ śliṣṭamihocyate // UKss_4.9 //</l>\n</lg>\n\n<lg rend='bold'>\n<l>alaṅkārāntaragatāṃ pratibhāṃ janayatpadaiḥ /</l>\n<l>dvividhairarthaśabdoktiviśiṣṭaṃ tatpratīyatām // UKss_4.10 //</l>\n</lg>\n\n<p>iha khalu śabdānāmanekārthānāṃ yugapadanekārthavivakṣāyāṃ dvayī gatiḥ arthabhedena tāvacchabdā bhidyante iti bhaṭṭodbhaṭasya siddhāntaḥ /\ntatrārthabhedena bhidyamānāḥ śabdāḥ kecittantreṇa prayoktuṃ śakyāḥ kecinna /\nyeṣāṃ halasvarasthānaprayatnādīnāṃ sāmyaṃ te tantreṇa prayoktuṃ śakyante /\nyatra tu halāmekatvānekatvarūpatvātsvarāṇāṃ codāttatvānudāttatvādinā sthānānāṃ cauṣṭhyadantyauṣṭhatvādinā prayatnānāṃ ca laghutvālaghutvādinā bhedasteṣāṃ tantreṇa prayogaḥ kartumaśakyaḥ /\nsādhāraṇarūpatvāttantrasya /\ntaduktam----\n'sādhāraṇaṃ bhavettantram'iti /\nevaṃ cāvasthite ye tantreṇoccārayituṃ śakyante te ekaprayatnoccāryāḥ /\ntadbande satyarthaśleṣo bhavati /\ntaduktam----\nekaprayatnoccāryāṇāmiti /\ntathā ye teṣāmevaikaprayatnoccāryāṇāṃ śabdānāṃ chāyāṃ sādṛśyaṃ bibhrati tadupanibandhe ca śabdaśliṣṭam /\nśabdāntare uccāryamāṇe sādṛśyavaśenānuccāritasyāpi śabdāntarasya śliṣṭatvāt /\ntaduktam---tacchāyāṃ caiva bibhratām /\nsvaritādiguṇairbhinnairbandhaḥ śliṣṭamiti /\ntathā---śabdoktiviśiṣṭaṃ tatpratīyatāmiti /\netacca śliṣṭaṃ dvividhamapyupamādyalaṅkārapratibhotpādanadvāreṇālaṅkāratāṃ pratipadyate /\nato 'nenānavakāśatvāt svaviṣaye 'laṅkārāntarāṇyapodyante, teṣāṃ viṣayāntare sāvakāśatvāt /\ntaduktam----\nalaṅkārāntaragatāṃ pratibhāṃ janayatpadaiḥ /\ndvividhairiti /\nalaṅkārāntarāṇāmatra pratibhāmātraṃ na tu padabandha ityarthaḥ /\ntadevaṃ śabdaśliṣṭamarthaśliṣṭaṃ ca lakṣitam /\ntasyodāharaṇam---</p>\n\n<lg>\n<l>svayaṃ ca pallavātāmrabhāsvatkaravirājinī /</l>\n<l>prabhātasandhyevāsvāpaphalalubdhehitapradā // UKss_4.*15 //</l>\n</lg>\n\n<lg>\n<l>indukāntamukhī snigdhamahānīlaśiroruhā /</l>\n<l>muktāśrīstrījagadratnaṃ padmarāgāṅghripallavā // UKss_4.*16 //</l>\n</lg>\n\n<lg>\n<l>apārijātavārtāpi nandanaśrīrbhuvi sthitā /</l>\n<l>abindusundarī nityaṃ galallāvaṇyabindukā // UKss_4.*17 //</l>\n</lg>\n\n<p>na kevalaṃ tvaṃ himādrerevaṃvidhasya sutā yāvatsvayaṃ caivaṃprakāreti ca śabdaḥ /\natra bhagavatī kisalayavadātāmrau</p>\n\n<p>bhāsvantau dīptimantau yau karau hastau tābhyāṃ virājate /\nprabhātasandhyā tu pallavavadātāmrairbhāsvata ādityasya karairmayūkhairvirājate /\natra cobhayatrāpi halādanāṃ sāmyam /\natastantreṇoccāraṇasaṃbhavādayamarthaśleṣaḥ /\nasvāpaphalalubdhe hitapradetyatra tu bhagavatīpakṣe asvāpaṃ sukhenāptuṃ yanna śakyate phalaṃ tatra ye lubdhāstebhya īhitamīpsitaṃ pradadātītyarthaḥ /\nprabhātasandhyāpakṣe tu svāpasya nidrānubhavasya yatphalaṃ śramanivṛttilakṣaṇaṃ tatra yo na lubdhaḥ sandhyopāsanapravṛttatvāttadviṣayaṃ hitamadṛṣṭaṃ samarpayatītyevaṃvidhetyarthaḥ /\natra ca pūrvasminpakṣe aikapadyāt (pā. a. 6 / 2 / 144) thāthādisvareṇāntodāttatvam /\nuttaratra punarasvāpaphalalubdhe iti hitapradeti ca anayorbhinnapadatvānnānāsvaratvam /\nasvāpaphalalubdha ityasya 'tatpuruṣe tulyārtheti'(pā. a. 6 / 2 / 2)</p>\n\n<p>pūrvapadaprakṛtisvareṇādyutāttatvāt /\nhitapradetyasya tu (pā. a. 6 / 2 / 144) yathādisvareṇāntodāttatvāt /\ntenātra svarabhedaḥ /\nasvāpeti akārasya phalalubdhe iti ca ekārasya ubhayoḥ pakṣayoryathāyogaṃ lāghavālāghavābhyāṃ prayatnabhedo 'pi /\natastantreṇoccārayitumaśakyatā /\nekasmiṃstvatra śabde samuccarite śabdāntarasya tatsādṛśyātpratipattiḥ /\nato 'yaṃ śabdaśleṣaḥ /</p>\n\n<p>etayośca dvayorapyarthaśleṣaśabdaśleṣayorupamāpratibhotpattihetutvam /\nprabhātasandhyā hyatropamānam /\nbhagavatī upameyā /\nivaśabdaścopamānopameyabhāvaṃ dyotayati /\nśabdavyatirekeṇa tu sādhāraṇo dharmor'thādhikaraṇo 'tra na vidyate /\ntena neyamupamā apitu śleṣa upamāpratibhotpattihetuḥ /</p>\n\n<p>indukāntamukhītyatra bhagavatī candravatsundaraṃ mukhaṃ yasyāḥ sā tathāvidhā /\ntathā snigdhadīrghakṛṣṇakeśī /\nmuktā parityaktā aśrīraśobhā yayā sā tathāvidhā /\ntrailokyotkṛṣṭā ca /\ntathā padmavat kamalavat rāgo lauhityaṃ yayostathāvidhau pādapallavau yasyāsatadrūpā /\nyadā tvasau bhagavatī rūpakapratibhotpattinibandhanena śleṣeṇa trailokyodaravartimāṇikyasaṃbhārarūpatayā rūpyate tadā prakṛtor'thaścandrakāntendranīlamauktikaśobhāpadmarāgairavacchāditarūpatayā pratīyate, sākṣādevaṃvidharatnamayāvayavayogitvāt tribhuvanodarāntargataratnasamṛddhirūpeti /\natra ca muktāśrīrityatra svarabhedo vidyate /\nbahuvrīhipakṣe'bahuvrīhau prakṛtyeti'pūrvapadaprakṛtisvaratvāt /\ntatpuruṣe tu samāsāntodāttatvāt /\nśiṣṭānāṃ tu śabdānāṃ svarabhedo nāsti /\nprayatnagurutvāgurutve tu trijagadratnaśabdavyatirikteṣu tattadvarṇaviṣayatayā vidyete /\ntena tatra śabdaśleṣatā /\ntrijagadratnaśabdasya tūbhayatrāpi kasyacidviśeṣasyāvidyamānatvādarthaśleṣatvam /\napārijātavārtāpītyatra bhagavatyajātaśatrutvādapagataśatrusamūhavārtā tadīyā ca śobhā sarvasya cittamāvarjayatītyato nandanā śrīryasyāstathāvidhā /\nudakamadhyavartitayā ca yo 'sau apsu udake pratabimbita industadvatsundarī /\nnityaṃ ca galallāvaṇyapravāhā /\nyadā tvasau bhagavatī nandanaśrīśabdasya devodyānaśobhālakṣaṇārthāntarābhidhāyatvādrūpakapritibhotpattinibandhanena śleṣeṇaitadbhāvamāpadyate tadā tatsamāśrayatvena apārijātavārtāpītyādipadaparyālocanayā virodhapratibhāhetoraparasyāpi śleṣasyāvirbhāvo bhavati /\nna khalu devodyānaśobhā avidyamānapārijātākhyavṛkṣaviśeṣavṛttāntā bhavati /\nna cāsau bhūmau tiṣṭhati /\nabindusundarītyatra tu bindubhiryasyāḥ saundaryaṃ nāsti tasyāḥ kathaṃ lāvaṇyabindavaḥ prasareyuriti virodhapratapattihetuḥ śleṣaḥ /\napārijātavārtāpītyatrāpyapagatā arijātavārteti bahuvrīhau prakṛtyeti pūrvapadaprakṛtisvaratvam /\ntatpuruṣapakṣetvantodāttatvam /\nabindusundarītyatra abinduvatsandarītyupamānatvā 'tatpuruṣe tulyārtho'tyabinduśabdasya prakṛtisvaraḥ /\n<lg>\n<l>tasya ca saptamyantapūrvapadatvādanenaiva sūtreṇa prakṛtisvareṇādyudāttatvam /</l>\n<l>abindusundarītyatra tvavyayatvānnañaḥ pūrvapadaprakṛtisvaratvena tadeva /</l>\n<l>tenātra svarabhedasyābhāvaḥ /</l>\n<l>prayatnabhedakṛtāttu cakāravaicitryācchabdaśleṣatā //</l>\n</lg></p>\n\n<p>iti mahāśrīpratīhārendurājaviracitāyāmudbhaṭālaṅkārasārasaṃgrahalaghuvṛttau caturtho vargaḥ //</p>\n\n</div>\n<div>\n\n<head>5</head>\n\n<p>atha pañcamo vargaḥ /</p>\n\n<lg rend='bold'>\n<l>apahnutiṃ viśeṣoktiṃ virodhaṃ tulyayogitām /</l>\n<l>aprastutapraśaṃsā ca vyājastutividarśane // UKss_5.1 //</l>\n</lg>\n\n<lg rend='bold'>\n<l>upameyopamāṃ caiva sahoktiṃ saṃkaraṃ tathā /</l>\n<l>parivṛttiṃ ca jagaduralaṅkārānpare girām // UKss_5.2 //</l>\n</lg>\n\n<p>apahnutiḥ-----</p>\n\n<lg rend='bold'>\n<l>apahnutirabhīṣṭā ca kiñcidantargatopamā /</l>\n<l>bhūtārthāpahnavenāsyā nibandhaḥ kriyate budhaiḥ // UKss_5.3 //</l>\n</lg>\n\n<p>yatra bhūtaṃ vidyamānamupameyalakṣaṇamarthamapahnutyopamānarūpāropeṇopamānopameyabhāvo.......................... tiralaṅkāraḥ /\natra ca prākaraṇikasya</p>\n\n<p>vidyamānasyārthasya ...............................yadvidyamāno 'sphuṭena rūpeṇopamānopameyabhāvaścakāstītyuktam----\nkiñcidantargatopameti /\ntasyā udaharaṇam-----</p>\n\n<lg>\n<l>etaddhi na tapaḥ satyamidaṃ hālāhalaṃ viṣam /</l>\n<l>viśeṣataḥ śaśikalākomalānāṃ bhavādṛśām // UKss_5.*1 //</l>\n</lg>\n\n<p>atra prākaraṇikasya tapasaḥ svarūpamapahnutya hālāhalaviṣaviśeṣarūpatādhyāropeṇa tatsādṛśyamavagamitam /\ntaccātra hālāhalaviṣasādṛśyamupameyasyāpahnutatvānna sphuṭarūpam /\nhālāhalākhyo viṣabhedo yaḥ śīghraṃ vyāpādayati /</p>\n\n<p>viśeṣoktiḥ-----</p>\n\n<lg rend='bold'>\n<l>yatsāmagrye 'pi śaktīnāṃ phalānutpattibandhanam /</l>\n<l>viśeṣasyābhidhitsātastadvaśeṣoktirucyate // UKss_5.4 //</l>\n</lg>\n\n<p>śaktīnāṃ kārakāṇāṃ sāmagrye 'pi avikalatve yaḥ kriyāphalasya kiñcidviśeṣamavagamayitumanutpatterupanibandhaḥ sā viśeṣoktiḥ /\ntasyāśca dvaubhedau /\nkvacitkhalu kāraṇasāmagrye 'pi yatkāryaṃ notpadyate tasyānutpattau svakaṇṭhena nimittamupādīyate, kvacittvarthasāmarthyādavagamyate tadāha---</p>\n\n<lg rend='bold'>\n<l>darśitena nimittena nimittādarśanena ca /</l>\n<l>tasyā bandho dvidhā lakṣye dṛśyate lalitātmakaḥ // UKss_5.5 //</l>\n</lg>\n\n<p>adarśanamanupādānam /\ntatra dvitīyasya bhedasyodāharaṇam-----</p>\n\n<lg>\n<l>maharddhini gṛhe janma rūpaṃ smarasuhṛdvayaḥ /</l>\n<l>tathāpi na sukhaprāptiḥ kasya citrīyate na dhīḥ // UKss_5.*2 //</l>\n</lg>\n\n<p>atra dhanasaṃbhārayogaḥ surūpatvaṃ yauvanaṃ ceti yānyetāni sukhaprāptau kāraṇānyavikalāni tatsadbhāve 'pi kriyāphalabhūtāyāḥ sukhaprāpteranutpattirupanibaddhā /\npūrvoktānāṃ sukhahetūnāṃ vismayavibhāvanātmakaviśeṣakhyāpanāya /\natra ca nimittaṃ khakaṇṭhenānupāttamapyarthasāmarthyādavagamyate /\nvidhivaidhuryādirūpaśabdo 'tra śarīrasya rūpamātrāvyabhicāritvādrūpaprakarṣatātparyeṇopāttaḥ /\nsmarasuhṛdvayo yauvanam /\nyauvane hi manmathābhimukhībhavati /\nādyabhedodāharaṇaṃ tu----</p>\n\n<lg>\n<l>itthaṃ visaṃṣṭhulaṃ dṛṣṭvā tāvakīnaṃ viceṣṭitam /</l>\n<l>nodeti kimapi praṣṭu satvarasyāpi me vacaḥ // UKss_5.*3 //</l>\n</lg>\n\n<lg>\n<l>atra praśnatvarālakṣaṇakāraṇasadbhāve 'pi praśnavacaso 'nutpattirupanibaddhā /</l>\n<l>tayā ca praśnavacanakāraṇasya vismayavibhāvanākhyo viśeṣo 'vagamyate /</l>\n<l>atra ca nimittaṃ bhagavatīgativisaṃṣṭhulaceṣṭitadarśanaṃ svakaṇṭhenopāttam //</l>\n</lg>\n\n<p>virodhaḥ-----</p>\n\n<lg rend='bold'>\n<l>guṇasya vā kriyāyā vā viruddhānyakriyāvacaḥ /</l>\n<l>yadviśeṣābhidhānāya virodhaṃ taṃ pracakṣate // UKss_5.6 //</l>\n</lg>\n\n<p>yatra kavinā guṇasya vā kriyāyā vā athavā dvirvāśabdasyopāttatvāt dravyasya viruddho 'nyaḥ padārthaḥ sajātīyo vijātīyo vā vacasā svapratibhāprasūtena varṇanikātmanā kriyate kañcidviśeṣamavagamayituṃ sa virodhākhyo 'laṅkāraḥ /\nguṇakriyādravyāṇāmutprekṣālaṅkāralakṣaṇavyākhyānasamaye svūrūpamuktam /\nkriyā kāraṇamutpādanaṃ, ttpradhānaṃ vacaḥ kriyāvacaḥ /\nkavipratibhayā khalu purāṇaprajāpatinirmitaśuṣkaparuṣapadārthavilakṣaṇāḥ sarasāḥ padārthāḥ abhinavā eva nirmīyante /\nataḥ kriyāvaca ityuktam /\ntasyodāharaṇam----</p>\n\n<lg>\n<l>yadvā māṃ kiṃ karomyeṣa vācālayati vismayaḥ /</l>\n<l>bhavatyāḥ kvāyamākāraḥ kvedaṃ tapasi pāṭavam // UKss_5.*4 //</l>\n</lg>\n\n<p>atra yadetatpūrvamupakrāntaṃ vaco me nodetīti tasyākṣepo yadvetikṛtaḥ /\nkiṃvā karomi vismayavācālitaḥ san bravīmi bhavatyāḥ kvate /\neṣa vismayo māṃ vācālayatīti saṃbandhaḥ /\natrākṛteḥ sukumārāyāḥ pāṭavasya ca kaṭhinakāyasādhyasya virodho bhagavatīniṣṭhatvenopanibaddhaḥ /\n<lg>\n<l>tena ca vismayavibhāvanākhyo viśeṣo 'tra khyāpyate /</l>\n<l>ayaṃ cāsiddhasvabhāvadharmaniṣṭhatvādguṇavirodhaḥ /</l>\n<l>evaṃ sādhyasvabhāvadharmaniṣṭhe 'pi kriyāvirodhe udāhāryam /</l>\n<l>tathā dravyavirodhe guṇakriyāvirodhe guṇadravyavirodhe kriyādravyavirodhe ca //</l>\n</lg></p>\n\n<p>tulyayogitā-----</p>\n\n<lg rend='bold'>\n<l>upamānopameyoktiśūnyairaprastutairvacaḥ /</l>\n<l>sāmyābhidhāyi prastāvabhāgbhirvā tulyayogitā // UKss_5.7 //</l>\n</lg>\n\n<p>aprastutānāmeva vā yatra sāmyamabhidhīyate sā tulyayogitā /\nata eva prākaraṇikāprākaraṇikobhayārthaniṣṭhatvābhāvāttatropamānopameyoktiśūnyatvaṃ prastāvabhāgbhiḥ prastutaiḥ sāmyābhidhāyi vaca iti saṃbandhaḥ /\ntasyāḥ pūrvabhedasyodāharaṇam-----</p>\n\n<lg>\n<l>tvadaṅgamārdavaṃ draṣṭuḥ kasya citte na bhāsate /</l>\n<l>mālatīśaśabhṛllekhākadalīnāṃ kaṭhoratā // UKss_5.*5 //</l>\n</lg>\n\n<p>tvaccharīrasaukumāryadarśinaḥ kasyeva cetasi mālatyādīnāṃ kāṭhinyaṃ na bhāsata ityarthaḥ /\natra mālatyādīnāmaprākaraṇikānāmevārthānāṃ kaṭhoratvalakṣaṇaṃ sāmyamupanibaddham /\ndraṣṭuriti tṛn /\ntadyoge ca tvadaṅgamārdavamiti 'na lokāvyayaniṣṭhe'ti ṣaṣṭhīniṣedhaḥ /</p>\n\n<p>dvitīyabhedasyodāharaṇam----</p>\n\n<lg>\n<l>yogapaṭṭo jaṭājālaṃ tāravītvaṅmṛgājinam /</l>\n<l>ucitāni tavāṅgasya yadyamūni taducyatām // UKss_5.*6 //</l>\n</lg>\n\n<p>atra prākaraṇikānamapi yogapaṭṭādīnāṃ bhagavatīśarīre saṃsparśanaucityalakṣaṇaḥ samāno dharmo nibaddhaḥ /\ntāravītvak valkalam /\naṅgasya śarīrasya /</p>\n\n<p>aprastutapraśaṃsā----</p>\n\n<lg rend='bold'>\n<l>adhikārādapetasya vastuno 'nyasya yā stutiḥ /</l>\n<l>aprastutapraśaṃseyaṃ prastutārthanubandhinī // UKss_5.8 //</l>\n</lg>\n\n<p>adhikārādupavarṇanāvasarādapagatasya prākaraṇikādaparasya vastuno yatropanibandhaḥ sā aprastutapraśaṃsā /\nna caivamapi tasyā unmattapralāpaprakhyatā, yataḥ sā kenacitsvājanyena prastutamarthamanubadhnati /\ntaduktam---prastutārthānubandhinīti /\ntasyā udāharaṇam-----</p>\n\n<lg>\n<l>yānti svadeheṣu jarāmasaṃprāptopabhoktṛkāḥ /</l>\n<l>phalapuṣparddhibhājo 'pi durgadeśavanaśriyaḥ // UKss_5.*7 //</l>\n</lg>\n\n<lg>\n<l>atra kṛcchreṇa gantuṃ śakyate yasmindeśe tadgatakānanānāṃ śobhā aprākaraṇikya eva svadehajarjaratayopavarṇitāḥ /</l>\n<l>tābhiśca sādṛśyaṃ svājanyena bhagavatīceṣṭitamupameyabhūtaṃ evaṃvidharūpatayāvagamyate /</l>\n<l>durgeti 'suduroradhikaraṇa'iti ḍapratyayaḥ //</l>\n</lg>\n\n<p>vyājastutiḥ----</p>\n\n<lg rend='bold'>\n<l>śabdaśaktisvabhāvena yatra nindeva gamyate /</l>\n<l>vastutastu stutiśceṣṭā vyājastutirasau matā // UKss_5.9 //</l>\n</lg>\n\n<p>yatra śabdānāmabhidhāyakānāṃ yā śaktirarthapratyāyanautsukyaṃ tasyā yaḥ svabhāvo niyatārthaniṣṭhatvātmakastena nindā gamyate iva natvasau nindaiva /</p>\n\n<p>padārthaparyālocanasāmarthyotthāyāṃ stutau vākyārthībhūtāyāmavāntaravākyārthatvāt /\nata evāha----\nvastutastu stutiśceṣṭeti /\nvastuta ityarthasāmarthyādityarthaḥ /\ntatra vyājastutirnāmālaṅkāro bhavati /</p>\n\n<p>nindāvyājena hi sā stutiḥ /\nato vyājastutiḥ /\ntasyā udāharaṇam-----</p>\n\n<lg>\n<l>dhigananyopamāmetāṃ tāvakīṃ rūpasaṃpadam /</l>\n<l>trailokye 'pyanurūpo yadvarastava na labhyate // UKss_5.*8 //</l>\n</lg>\n\n<p>atra yadetaddhigvādopahatatvaṃ rūpasaṃpadaḥ sākṣācchabdavyāpāreṇa spṛṣṭaṃ na tatsvātmaparyavasitaṃ, arthasāmarthyotthalokottarabhagavatīrūpotkarṣapratipādanaparyavasitatvāt /\n<lg>\n<l>atastasyāvāntaravākyārthatā /</l>\n<l>teneyaṃ vyājastutiḥ /</l>\n<l>nindāvyājena rūpotkarṣasya stūyamānatvāt /</l>\n<l>dhigananyopamāmi 'tyubhasarvatasoḥ kārye'ti dvitīyā //</l>\n</lg></p>\n\n<p>vidarśanā----</p>\n\n<lg rend='bold'>\n<l>abhavanvastusaṃbandho bhavanvā yatra kalpayet /</l>\n<l>upamānopameyatvaṃ kathyate sā vidarśanā // UKss_5.10 //</l>\n</lg>\n\n<p>yatra padārthānāṃ saṃbandhaḥ svayamanupapadyamānaḥ sannupamānopameyabhāve paryavasyati athavā upamānopameyabhāvakalpanayā svātmānamupapādayati tatra vidarśanā, viśiṣṭasyārthasya upamānopameyabhāvātmakasyopadarśanāt /\ntasyā udāharaṇam----</p>\n\n<lg>\n<l>vinocitena patyā ca rūpavatyapi kāminī /</l>\n<l>vidhuvandhyavibhāvaryāḥ prabibharti viśobhatām // UKss_5.*9 //</l>\n</lg>\n\n<p>vidhuścandraḥ /\nvibhāvarī rātriḥ /\natra rajanikararahitavibhāvarīviśobhatvasya yadetatkarmatvaṃ tatkāminīkartṛkāyāṃ bharaṇakriyāyāṃ na samanvayaṃ gacchati /\nna hyanyasya saṃbandhinīṃ viśobhāmanyo bibharti /\nataḥ padārthasamanvayasyātrānupapattiḥ /\nupamānopameyabhāvastvatra vākyārthaviśrāntisthānaṃ kṛṣṇarātrivadviśobhatāṃ bibhartiti /\nevametadbhavati vastvasaṃbandhe upamānopameyabhāvakalpanāyāmudāharaṇam /\nyatra tu padārthasamankya upamānopameyabhāvakalpanayā svātmānamupapādayati tasya vidarśanābhedasyodāharaṇamudbhaṭapustake na dṛśyate /\ntasya tu bhāmahodatamidamudāharaṇam---</p>\n\n<lg>\n<l>ayaṃ mandadyutirbhāsvānastaṃ prati yiyāsati /</l>\n<l>udayaḥ patanāyeti śrīmato bodhayannarān //</l>\n</lg>\n\n<p>iti</p>\n\n<p>tatra prathamodayasamayavijṛmbhamāṇasvakāntirahitasaya bhāsvato yadetadastamayaunmukhyaṃ tadupetasya śrīmataḥ prayojyakartṝn prati pātāvasānodayakarmake 'vabodhe tatsamarthācaraṇalakṣaṇaṃ hetukartṛtvamupanibaddham /\ntathāvidhaṃ khalu bhāsvantaṃ paśyantaḥ śrīmanto budhyante bhāsvata iva sarvasyodayaḥ pātāvasāna iti /\n<lg>\n<l>tāṃścāsau tathāvabudhyamānān svāvasthopadarśanena prayuṅkte yathā mamāyamudayaḥ pātāvasānastathā bhavatāmapīti /</l>\n<l>atra ca preṣaṇādhyeṣaṇayorabhāvāttatsamarthācaraṇalakṣaṇa eva prayojakavyāpāraḥ kārīṣo 'dhyāpayati bhikṣā vāsayatīti yathā /</l>\n<l>tena ca prayojyaprayojakabhāvena svātmānamupapādayitumupamānopameyabhāva ākṣiptaḥ he śrīmanto yathā mamāyamudayaḥ patanāya tadvadbhavatāmapīti yūyaṃ budhyadhvamiti /</l>\n<l>tenātra prayojyaprayojakabhāvalakṣaṇena padārthasamanvayena svātmopapādanāyopamānopameyabhāvasyākṣepāt dvitīyo vidarśanāyā bhedaḥ //</l>\n</lg></p>\n\n<p>saṃkaraḥ----</p>\n\n<p>sa ca caturvidhaḥ saṃdehaśabdārthavartyalaṅkāraikaśabdābhidhānānugrāhyānugrāhakabhedena /\ntatra saṃdehasaṃkarastāvat---</p>\n\n<lg rend='bold'>\n<l>anekālaṅkriyollekhe samaṃ tadvṛttyasaṃbhave /</l>\n<l>ekasya ca grahe nyāyadoṣābhāve ca saṃkaraḥ // UKss_5.11 //</l>\n</lg>\n\n<p>anekasyālaṅkārasyollekhe cetasyupārohe saṃdehasaṃkaro bhavati, na tvekaśabdābhidhānasaṃkarādāvapi anekālaṅkārollekhaḥ saṃbhavati /\nyathā---</p>\n\n<lg>\n<l>murārinirgatā nūnaṃ narakapratipanthinī /</l>\n<l>tavāpi mūrghni gaṅgeva cakradhārā patiṣyati //</l>\n</lg>\n\n<p>atra hyupamānopameyabhāvastatpratibhāhetuśca śleṣo 'nekālaṅkāra ullikhyate /\nupamānopameyabhāve tāvat</p>\n\n<p>gaṅgopamānam /\ncakradhārā upameyā /\nmurārinirgatatvaṃ sādhāraṇo dharmaḥ /\nśleṣastvatra narakapratipanthiśabdādātmānaṃ labhate /\nekatra hi narako dānavaḥ /\naparatra tvavīcyādiḥ /\netau ca dvāvalaṅkārāvekasminnivaśabde 'nupraviśataḥ /\nna hyupamānopameyabhāvastatpratibhāheturvā śleṣaḥ samāsādyabhāve ivaśabdādimantareṇa svarūpaṃ pratilabhate /\ntenātra dvāvalaṅkārā vekasminvācake iva śabde 'nupraviṣau /\nyadi cānekālaṅkārollekhe sati saṃdehasaṃkarastata evamādāvapyanekālaṅkārollekhasya saṃbhavātsaṃdehasaṃkaraprasaṅga ityāśaṅkyoktam---samaṃ tadvṛttyasaṃbhava iti /\ntasyānekasyālaṅkārasya samaṃ yugapadyadi vṛttirvyāpāro 'laṅkāryālaṅkaraṇātmako na saṃbhavatītyarthaḥ /\npūrvokte tūdāharaṇe murārinirgateti sādhāraṇadharmopādānānnarakapratipanthinīti ca śleṣapadopadarśanānnānekasyālaṅkārasya yugapadvṛtterasaṃbhavaḥ /\ntena tatra na saṃdehasaṃkaratā /</p>\n\n<p>nanu yadyanekālaṅkārolleke yugapadvṛttyasaṃbhave ca saṃdehasaṃkaratvam /\neva sati yatra pratibhāmātreṇānekasminnalaṅkāre ullikhyamāne yasya sādhakaṃ pramāṇamasti sa upādīyate /\nyasya tu bādhakaṃ pramāṇaṃ vidyate sa tyajyate /\ntatrāṣyanekālaṅkārollekhasya samaṃ tadvṛttyasaṃbhavasya ca saṃbhavātsaṃdehasaṃkaratvaṃ prasajjatītyāśaṅkyoktam---ekasya ca grahe nyāyadoṣābhāve ceti /\nnyāyaḥ sādhakaṃ pramāṇam /\ndoṣo bādhakaṃ pramāṇam /\nyatrānekālaṅkārollekhe yugapadvṛttyasaṃbhave ca ekatarasya grahaṇe sādhakabādhake pramāṇe samastavyastatayā na vidyete tatra saṃdehasaṃkaraḥ /\ntena nāniṣṭaprasaṅgaḥ /\ntathāhi---yatra sādhakabādhake pramāṇe sāmastyena vidyate tatra yasya sādhakaṃ pramāṇamasti tasyopādānādbādhakasya pramāṇopetasya ca tyāgādekasya grahaṇaṃ bhavati /\nyatrāpi sādhakabādhakapramāṇayorvaiyastyenānyatarasya vidyamānatā tatrāpi pratibhollikhyamānānekālaṅkāramadhyātsādhakapramāṇopetasyopādānātpramāṇaśūnyasya copekṣyatvāt, tathā bādhakapramāṇopetasya parityāgāttditarasya ca pūrvollikhitasya pāriśeṣyeṇopādānādekasya graho bhavati /\nyatra tu sādhakabādhakapramāṇābhāvastatra saṃdeha eva /\nevamayaṃ saṃdehasaṃkaro lakṣitaḥ /\ntasyodāharaṇam----</p>\n\n<lg>\n<l>yadyapyatyantamucito varenduste na labhyate /</l>\n<l>tathāpi vacmi kutrāpi kriyatāmādaro nare // UKss_5.*10 //</l>\n</lg>\n\n<p>atra varenduriti vara eva induḥ, vara induriveti rūpakasamāsopamayordvayoralaṅkārayorullekhaḥ /\nna ca tasyānekasyālaṅkārasya yugapadvṛttiḥ saṃbhavati /\nekālaṅkārasaṃśrayeṇaivālaṅkārasya kṛtakṛtyātvāt /\nna cātra dvayormadhyādekatarasya grahaṇāya sādhakabādhakapramāṇayogaḥ. sādhakaṃ hi pramāṇaṃ vidyamānaṃ vidhimukhenālaṅkāraṃ jñāpayet /\ntathā bādhakamapi prahātavyālaṅkāraniṣedhamukhenopādeyamalaṅkāraṃ pūrvollikhitaṃ pāriśeṣyādupādeyatayā pratipādayati /\natra tu dvayoḥ sādhakabādhakapramāṇayorabhāvātsaṃdehaḥ /\ntena saṃkaro 'laṅkāraḥ /</p>\n\n<p>śabdārthavartyalaṅkārastu-----</p>\n\n<l rend='bold'>śabdārthavartyalaṅkārā vākya ekatra bhāsinaḥ /</l>\n<p><hi rend='bold'>saṃkaro vā</hi></p>\n\n<p>yatraikasminvākye śabdavartinor'thavartinaścālaṅkārāḥ saṃsargamupayānti sa śabdārthālaṅkāraḥ /\ntasyodāharaṇam----</p>\n\n<lg>\n<l>itthaṃ sthitirvarārthā cenmā kṛthā vyarthamarthitām /</l>\n<l>rūpeṇa te yuvā sarvaḥ pādabaddho hi kiṅkaraḥ // UKss_5.*11 //</l>\n</lg>\n\n<p>varārthā bhartrarthā /\nkiṅkaro dāsaḥ /\natra thakāropanibaddho 'nuprāsātmakaḥ śabdālaṅkāraḥ /\narthālaṅkāraścārthāntaranyāso vidyate /\ntathāhi---atra mākṛthā vyarthamarthitāmityupāditsiter'the 'rthitvasyākaraṇaṃ yadupanibaddhaṃ tadanupapadyamānatayā saṃbhāvya tatsamarthanāyoktaṃ 'rūpeṇa te yuvā sarvaḥ pādabaddho hi kiṅkara'iti /\nyo guṇotkarṣaśālī sa nārthayate, apitvarthyate yathā ratnādi /\ntvaṃ ca rūpavattvādguṇotkarṣaśālinī /\ntasmādupāditsiter'the</p>\n\n<lg>\n<l>tavārthitvamayuktamiti /</l>\n<l>tenāyaṃ śabdārthavartyalaṅkārasaṃkaraḥ //</l>\n</lg>\n\n<p>ekaśabdābhidhānasaṃkarastu /</p>\n\n<l rend='bold'>ekavākyāṃśapraveśādvābhidhīyate // UKss_5.12 //</l>\n\n<p>ekasminvākyāṃśe vākyaikadeśe yatrānekasyālaṅkārasyānupraveśaḥ sa ekaśabdābhidhānasaṃkaraḥ /\ntasyodāharaṇam----</p>\n\n<lg>\n<l>maivamevāssva sacchāyavarṇikā cārukarṇikā /</l>\n<l>ambhojinī citrasthā dṛṣṭimātrasukhapradā // UKss_5.*12 //</l>\n</lg>\n\n<p>atropamālaṅkāra upamāpratibhotpattihetubhūtaśca śleṣa ityetau dvāvalaṅkārāvekasminvākyāṃśe ivaśabde 'nupraviṣṭau /\ntathāhi---ambhojinī upamānam, gaurī upameyā, dṛṣṭimātrasukhapradatvaṃ sādhāraṇo dharmaḥ ityupamā /\nsacchāyavarṇikā cārukarṇiketi śleṣaḥ /\nambhojinyāṃ hi varṇā rājavartādayaḥ gauryāṃ tu gauratvam /\nambhojinyāṃ karṇikā kamalamadhvarttibījakośaḥ /\ngauryāṃ tu cārū karṇau /\n<lg>\n<l>kapūcātra samāsāntaḥ /</l>\n<l>tenāyaṃ śleṣaḥ /</l>\n<l>etau ca dvāvalaṅkārā vekasminvākyāṃśe ivaśabde 'nupraviṣṭau /</l>\n<l>tenāyamekaśabdābhidhānasaṃkaraḥ //</l>\n</lg></p>\n\n<p>anugrāhyānugrāhakasaṃkarastu----</p>\n\n<lg rend='bold'>\n<l>parasparopakāreṇa yatrālaṅkṛtayaḥ sthitāḥ /</l>\n<l>svātantryeṇātmalābhaṃ no labhante so 'pi saṃkaraḥ // UKss_5.13 //</l>\n</lg>\n\n<p>yatrobhayorupamānopameyayoḥ parasparamupamānopameyabhāvastatropameyopamā /\nupameyenopamānasyopamānāt /\nnanu ca prākaraṇikaṃ sāmyābhidhānasaṃbandhi upameyaṃ /\naprākaraṇikaṃ upamānaṃ /\nyadi cātropameyasyopamānatvamabhidhīyate, evaṃ</p>\n\n<p>sati tasya prākaraṇikatvaṃ vyāhanyate ityāśaṅkyoktam---pakṣāntarahānigāmiti /\nnātropamānopameyabhāve tātparyaṃ kintu etadeva dvayamevaṃvidhaṃ vidyate, na tvanyadetayoḥ sadṛśaṃ vastvantaraṃ vidyate iti /\nataśca etatpakṣadvitayavyatiriktasya pakṣāntarasyātra hānervivakṣitatvāt parasparamupamānopameyabhāvo na duṣyatīti tasya pakṣāntarahānau pratapādyāyāmavāntaravākyārthatvenāvasthānāt, varaṃ viṣaṃ bhakṣaya mā cārasya gṛhe bhuṅkthāḥ itivat /\natra hi viṣabhakṣaṇaṃ na vidhīyate /\ndurjanagṛhe bhojanaparivarjanatātparyāt /\nevamihāpyupamānopameyabhāvasyāvivakṣāpakṣāntarahānau tātparyāt /\ntasyā udāharaṇam---</p>\n\n<lg>\n<l>hareṇeva smaravyādhastvayānaṅgīkṛto 'pi san /</l>\n<l>tvadvapuḥ kṣaṇamapyeṣa dhārṣṭyādiva na muñcati // UKss_5.*13 //</l>\n</lg>\n\n<p>atra dhārṣṭyādi na muñcatīti yāsāvutprekṣā sā hareṇeva smaravyādhastvayānaṅgīkṛto 'pi sannityupamāpratibhotpattihetuśleṣavaśena svarūpaṃ pratilabhate /\nanaṅgīkṛto hi anaṅgatvamaśarīratvamāpāditaḥ anūrīkṛtaśca /\nyaścānūrīkṛtaḥ kṣaṇamapi na muñcati tatra dhārṣṭyaṃ hetutayotprekṣituṃ śakyate /\ntena śleṣavaśenātrotpreksā āsāditasvabhāvā /\natoyamanugrāhyānugrāhakasaṃkaraḥ /</p>\n\n<p>evamayaṃ caturvidhaḥ saṃkaro nānālaṃkāragatavikalpavyavasthāsamuccayāṅgāṅgibhāvasamāśrayaṇenābhihitaḥ /\ntatrānekālaṃkāravikalpātsaṃdehasaṃkaraḥ /\nnibhinnādhāratvena śabdārthavartinolaṃkārayoravasthānādvyavasthāsamāśrayaḥ śabdārthavartyalaṃkārasaṃkaraḥ /\nekaśabdābhidhānasaṃkare tu samuccayenānekolaṃkāra ekasminvākyāṃśe ivādāvanupraviśati /\nanugrāhyānugrāhakasaṃkare tvanakasyālaṃkārasyāṅgāṅgibhāvaḥ /\nato vikalpa-vyavasthā-samuccayāṅgāṅgibhāvasaṃśrayā ete catvāraḥ saṃkarabhedāḥ /</p>\n\n<p>upameyopamā---</p>\n\n<lg rend='bold'>\n<l>anyonyameva yatra syādupamānopameyatā /</l>\n<l>upameyopamāmāhustāṃ pakṣāntarahānigām // UKss_5.14 //</l>\n</lg>\n\n<p>yatrobhayorupamānopameyayoḥ parasparamupamānopameyabhāvas tatropameyopamā /\nupameyenopamānasyopamānāt /\nnanu ca prākaraṇikaṃ sāmyābhidhānasaṃbandhi upameyam aprakaraṇikamupamānam /\nyadi cātropameyasyopamānatvam abhidhīyate evaṃ sati tasya prākaraṇikatvam vyāhanyate ityāśaṅkyoktam -- pakṣāntarahānigāmiti /\nnātropamānopameyabhāve tātparyaṃ kiṃtu etadeva dvayamevaṃvidhaṃ vidyate na tvanyadetayoḥ sadṛśaṃ vastvantaraṃ vidyata iti /\nataśca etat pakṣadvitayavyatiriktasya pakṣāntarasyātra hānervivakṣitatvāt parasparamupamānopameyabhāvo na duṣyatīti /\ntasya pakṣāntarahānau pratipādyāyāmavāntaravākyārthatvenāvasthānāt -- varaṃ viṣaṃ bhakṣaya mā cāsya gṛhe bhuktvā -- itivat /\natra hi viṣabhakṣaṇaṃ na vidhīyate durjanagṛhe bhojanaparivarjanatātparyāt /\nevamihāpyupamānopameyabhāvasyāvivakṣā pakṣāntarahānau tātparyāt /</p>\n\n<lg>\n<l>śirāṃsi paṅkajānīva vegotpātayato dviṣām /</l>\n<l>ājau karopamaṃ cakraṃ yasya cakropamaḥ karaḥ // UKss_5.*14 //</l>\n</lg>\n\n<p>atra yasyetyupāttsya tvatkṛte so 'pi vaikuṇṭha ityatra tacchabdasamanvayenā kāṅkṣāvicchedo bhaviṣyate /\nuttareṣvapi ca ślekeṣu tenaiva yacchabdārtho nirākāṅkṣī kāryaḥ /\n<lg>\n<l>atra karacakrayoḥ parasparamupamānopameyabhāvaḥ /</l>\n<l>sādhāraṇaścātra dharmaḥ atitvaritatvena śatruśiro 'vakartanam /</l>\n<l>eṣa cātropamānopameyabhāvaḥ upamānāntarābhāve paryavasitaḥ /</l>\n<l>yadi parametayoreva parasparamupamānopameyabhāvaḥ syādanyatve tayorupamānaṃ nāstīti //</l>\n</lg></p>\n\n<p>sahoktiḥ---</p>\n\n<lg rend='bold'>\n<l>tulyakāle kriye yatra vastudvayasamāśrite /</l>\n<l>padenaikena kathyete sā sahoktirmatā satām // UKss_5.15 //</l>\n</lg>\n\n<p>yatra vastudvayasamavete dve kriye padenaikena tantravṛttyā kathyete tatra sahoktirnāmālaṅkāro bhavati /\nnanu 'saṃjahāra śaratkālaḥ'ityādāvapi dīpake padenaikena vastudvayasamavete dve kriye kathyete /\nataśca tatrāpi sahoktitvaṃ prāpnotīti āsaṅkyoktam---tulyakāle iti /\nyatra sahādinā padena tulyakālatāmavagamya vastudvitayasamāśrite dve kriye kathyete tatra sahoktitvam /\nna caivaṃ dīpaka iti nātivyāptiḥ /\nsahādinā ca śabdena yugapatkālatāyāmavadyotyamānāyāṃ dvaya gatiḥ /\nkadācitkhalu yayoḥ kriyayostulyakālatā te kriye tulyakakṣatayā svāśrayaviśrāntatvenābhidhīyete, yatā devadattyajñadattau saha bhuñjāte iti kadācittvekāśrayaviśrāntāyāṃ kriyāyāmabhihitāyāṃ sahādyarthaparyālocanāsāmarthyādaparasyāśrayasya kriyāsaṃbandho 'vagamyate, yathā devadatto yajñadattena saha bhūṅkta iti /\ntatreha dvitīyā gatirāśrīyate /\nśābdena rūpeṇaikatra kriyāsaṃbandhasya pratītasyāparatrārthena rūpeṇonnīyamānatvena vakrabhaṇite sadbhāvāt /\nevaṃvidhasya yatraiva śobhātiśayavidhāyitvaṃ tatraiva sahokteralaṅkāratā na sarvatreti draṣṭavyam /\ntasyā udāharaṇam----</p>\n\n<lg>\n<l>dyujano mṛtyunā sārdhaṃ yasyājau tārakāmaye /</l>\n<l>cakre cakrābhidhānena praiṣyeṇāptamanorathaḥ // UKss_5.*15 //</l>\n</lg>\n\n<p>yasya praiṣyeṇa iti saṃbandhaḥ /\natra mṛtyordyujanasya ca manorathāvāptikaraṇalakṣaṇe dve kriye padenaikenokte cakre 'vāptamanoratha iti /\nyadyapyavāptamanoratha iti cakra iti ca suptiḍantatvabhedena padadvitvaṃ tathāpi kriyāpadadvitayopādānavyāvṛttervavakṣitatvātpadenaikeneti na virudhyate /\nathavā cakre iti karoti kriyā sāmānyabhūtā viśeṣamantareṇāparyavasyantī manorathāvāptilakṣaṇaṃ viśeṣaṃ garbhīkaroti /\nataścātra satyapyanekapadatve ekapadībhāva iva prakāśate /\n<lg>\n<l>tena ekena padenetyuktam /</l>\n<l>sārdhaṃ śabdaścātra tulyakālatāmavadyotayati /</l>\n<l>yasya praiṣyeṇājñākāriṇā cakrasaṃjñakena kartṛbhūtena mṛtyunā sārdhamapṛthakkālatayā dyujana āptamanorathaḥ kṛta iti /</l>\n<l>anekalokakavalīkaraṇānmṛtyormanorathāvāptiḥ, dyujanasya ca śatruvināśāt //</l>\n</lg></p>\n\n<p>parivṛttiḥ-----</p>\n\n<lg rend='bold'>\n<l>samanyūnaviśeṣṭaistu kasyacitparivartanam /</l>\n<l>arthānarthasvabhāvaṃ yatparivṛttirabhāṇi sā // UKss_5.16 //</l>\n</lg>\n\n<p>kasyacidvastuno vastvantareṇa parivartanaṃ parivṛttiḥ /\nsā ca trividhā /\nparivartanakārakāṇāṃ parivartanīyena saha samatvānnyūnatvādadhikatvācca /\ntadidamuktam--samanyūnaviśiṣṭairiti /\ntatra yasyāḥ samor'thaḥ parivartyate tasyā anarthasvabhāvatā /\narthaśabdena hi upādeyo 'ptho 'bhidhīyater,'thyate 'sāviti kṛtvā /\nyatra ca sāmyaṃ tabhārthanīyatvaṃ nāsti /\ntenārthyatvābhāvānugamāttatrānarthatvamabhidhīyate /\natastatrānarthasvabhāvaṃ parivartanam /\nyatrāpa ca nikṛṣṭaparigraheṇotkṛṣṭaparityāgaḥ kriyate, tatrāpyanarthasvabhāvatā /\nupādeyaviparītasyopādānāt /\narthapratipakṣo hyatrānarthaḥ /\nadharmānṛtavat /\nyatā hyadharmānṛtaśabdābhyāṃ nottarapadārthrābhāvamātramabhidhīyate, nāpyuttarapadārthatulyor'thaḥ, kiṃ tarhi etatpratipakṣasyaivābhidhānaṃ, evamihāpyanarthaśabdena arthapratipakṣasyaivābhidhanam /\nyathā anartho vairiṇāmāpatita ityevamādau /\ntena yatrotkṛṣṭena nikṛṣṭaḥ parigṛhyate tatra duḥkhahetutvādarahthapratipakṣatvenānarthakhabhāvatā /\nyatra tu nikṛṣṭenotkṛṣṭaḥ parigṛhyate tatrotkṛṣṭasya sukhahetutvenopādeyatvādarthasvabhāvatā /\ntadidamuktam---arthānarthasvabhāvamiti /\ntatra samaparivṛtterudāharaṇam---</p>\n\n<lg>\n<l>uro datvāmarārīṇāṃ yena yuddheṣvagṛhyata /</l>\n<l>hiraṇyākṣavadhādyeṣu yaśaḥ sākaṃ jayaśriyā // UKss_5.*16 //</l>\n</lg>\n\n<p>atra urodānena utsāho lakṣyate yaścātra lakṣyamāṇāsyārthasyotsāhasyopāyatayā pratīyate /\nabhidheyor'tho vakṣaso dānaṃ nāma yo hi yatra vakṣa udyamayati sa tatrotsahata iti tatpratibhāvacchāditasyotasāhasya pratitiḥ tadapekṣayā samena samasya parivartanam /\nuroyaśasoḥ samatvāt /</p>\n\n<p>nyūnaparivṛttestūdāharaṇam----</p>\n\n<lg>\n<l>netroragabalabhrāmyanmandarādriśiraścyutaiḥ /</l>\n<l>ratnairāpūrya dugdhārbdhi yaḥ samādatta kaustubham // UKss_5.*17 //</l>\n</lg>\n\n<p>netrabhūta urago vāsukiḥ /\natra--kaustubhasyotkṛṣṭasya nikṛṣṭaratnaparatyāgena grahaṇānnikṛṣṭenotkṛṣṭasya parivartanam /</p>\n\n<p>viśeṣṭaparivṛttestūdāharaṇam----</p>\n\n<lg>\n<l>yo balau vyāptabhūsīmna makhena dyāṃ jigīṣati /</l>\n<l>abhayaṃ svargasadmabhyo datvā jagrāha kharvatam // UKss_5.*18 //</l>\n</lg>\n\n<p>bhūsīmā pṛthivyā avadhiḥ /\nmakho yajñaḥ /\natra abhayenotkṛṣṭena nikṛṣṭasya kharvatvasya hrasvatvasya parivartanaṃ abhidheyāpekṣayā</p>\n\n<p>pūrvatarodāharaṇavatpratibhāti /\ntātparyārthāpekṣayā tu neyaṃ parivṛttiḥ /\ncattaddevebhyaḥ abhayaṃ pratijñātaṃ tadupāyabhūtāyā vāmanaveṣeṇa svarvatāyāḥ parigṛhītatvāt /</p>\n\n<p>iti māhaśrīpratīhārendurājaviracitāyāmudbhaṭālaṅkārasārasaṃgrahaladhuvṛttau pañcamo vargaḥ //</p>\n\n</div>\n<div>\n\n<head>6</head>\n\n<p>atha ṣaṣṭho vargaḥ /</p>\n\n<lg rend='bold'>\n<l>ananvayaṃ sasaṃdehaṃ saṃsṛṣṭiṃ bhāvikaṃ tathā /</l>\n<l>kāvyadṛṣṭāntahetū cetyalaṅkārānpare viduḥ // UKss_6.1 //</l>\n</lg>\n\n<p>atra itiśabdasya vakṣyamāṇaṃ yadananvayādilakṣaṇaṃ tadupakṣepārthatvena prayogānnānanvayādisvarūpaparāmarśārthatvam /\nityevaṃ vakṣyamāṇalakṣaṇakatvenānanvayādīnalaṅkārānvidurityarthaḥ /\nityevaṃ vakṣyamāṇalakṣaṇakatvenānanvayādīnalaṅkārānvidurityarthaḥ /\nato vedanakriyākarmatvādananvayamityādau dvitīyā /\nkāvyadṛṣṭāntahetū cetyatra dṛṣṭāntahetuśabdābhyāṃ kāvyaśabdaḥ pratyekamabhisaṃbadhyate /\ndṛṣṭāntaśabdasya cātra pūrvanipāto 'bhyarhitatvāt /\nabhyarhitatvaṃ dṛṣṭāntasya dṛṣṭāntapratibimbitavyāptimukhena hetoḥ prāyeṇa gamakatā saṃpratyayāt /</p>\n\n<p>sasaṃdehaḥ---</p>\n\n<lg rend='bold'>\n<l>upamānena tattvaṃ ca bhedaṃ ca vadataḥ punaḥ /</l>\n<l>sasaṃdehaṃ vacaḥ stutyai sasaṃdehaṃ vadurbudhāḥ // UKss_6.2 //</l>\n</lg>\n\n<p>upamānabhedapūrvaṃ bhedamabhidadhataḥ kaveḥ kavinibaddhasya vā vakturvaca iti saṃbandhaḥ /\nsaṃdehopetavacanavyājena upamānena tattvaṃ tadbhāvamabhedamupameyasyābhidhāyottarakālaṃ yadā tasmādupamānāttasyopameyasya bhedo 'bhidhīyate tadā sasaṃdeho 'laṅkāraḥ /\nnanu upamānena saha pūrvamabhede 'bhihite sati punaryadi tasmāddhedasyābhidhānaṃ kriyate /\nevaṃ sati gajasnānaṃ prāpnotītyāśaṅkyoktam----stutyai iti /\nstutyarthatvena evaṃvidhā abhidhā samāśrīyata ityarthaḥ /\ntasyodāharaṇam----</p>\n\n<lg>\n<l>haste kimasya niḥśeṣadetyahṛddalanodbhavam /</l>\n<l>yaśaḥsaṃcaya eṣa syātpiṇḍībhāvo 'sya kiṃkṛtaḥ // UKss_6.*1 //</l>\n</lg>\n\n<lg>\n<l>nābhipadmaspṛhāyātaḥ kiṃ haṃso naiṣa cañcalaḥ /</l>\n<l>iti yasyābhitaḥ śaṅkhamaśaṅkiṣṭārjavo janaḥ // UKss_6.*2 //</l>\n</lg>\n\n<p>ārjavo mūrkhaḥ /\nṛjutvayogāt /\natra śaṅkha upameyaḥ /\nyaśaḥsaṃcayo haṃsaścopamānam /\ntayośca pūrvamabhedasaṃdehavyājenābhihitaḥ kimeṣa yaśaḥsaṃcayaḥ syāditi, tathā kiṃ haṃsa iti punaścātropamānādupameyasya bhedo varṇitaḥ /\nyaśaḥsaṃcayāttāvadbhedopavarṇanaṃ piṇḍībhāvo 'sya kiṃkṛta ita /\nyaśaḥsaṃcayaḥ khalu prasaraṇaśīlaḥ /\nasya tu tadviruddhaḥ piṇḍībhāvo dṛśyate /\ntena nāyaṃ yaśaḥsaṃcaya iti /\n<lg>\n<l>haṃsāttu bhedābhidhānaṃ naiva cañcala iti /</l>\n<l>haṃsasya ha cañcalatvaṃ nāma dharmaḥ /</l>\n<l>ihaca tannopalabhyate, tasmānnaiva haṃsa iti /</l>\n<l>evaṃ vidhasya cātrābhidhānasya phalaṃ stutiḥ, yaśaḥsaṃcayo bhagavatā svahastavartī kṛta iti, tathāsaṃbhāvyamānahaṃsāgamanaṃ tribhuvanotpattinibandhanaṃ yattannābhinalinaṃ tadvān bhagavāniti //</l>\n</lg></p>\n\n<p>sasaṃdehasya bhedāntaramāha----</p>\n\n<lg rend='bold'>\n<l>alaṅkārāntaracchāyāṃ yatkṛtvā dhīṣu bandhanam /</l>\n<l>asaṃdehe 'pi saṃdeharūpaṃ saṃdehanāma tat // UKss_6.3 //</l>\n</lg>\n\n<p>chāyā śobhā /\nyatra saṃdehābhāve 'pi saṃdehasyopanibandhe sati na pūrvavadupamānādupameyasya bheda upanibadhyate kiṃtarhyabheda eva saṃśayacchāyayā /\ntathāvidhasya copanibandhasya phalamalaṅkārāntaropajanitā saundaryapratipattiḥ /\nyadāha---dhīṣvalaṅkārāntaracchāyāṃ kṛtvā iti /\ntatrāpi saṃdehālaṅkāraḥ /</p>\n\n<p>tasyodāharaṇam----</p>\n\n<lg>\n<l>nīlābdaḥ kimayaṃ merau dhūmo 'tha pralayānale /</l>\n<l>iti yaḥ śaṅkyate śyāmaḥ pakṣīndrerkatviṣi sthitaḥ // UKss_6.*3 //</l>\n</lg>\n\n<p>atra meroruparivartī nīlo balāhakaḥ kalpāntavahnyāścayaśca dhūmaḥ ityetadubhayamupamānam /\ngaruḍārūḍhastu bhagavān kṛṣṇavapurupameyaḥ /\ntena ca upamānadvayena saṃdehavyājena bhagavānāpāditābheda upanibaddhaḥ kimayamevaṃvidhaḥ athaivaṃvidhaḥ iti /\ntābhyāṃ copamānābhyāmupameyasya pūrvavadbhedanibandhanaṃ nātra kiṃcidabhihitam /\nphalaṃ caivamabhidhānasyopamālaṅkāradhvananam /\nevaṃvidhopamānadvitayasadṛśo bhagavānvainateyārūḍha iti /</p>\n\n<p>ananvayaḥ---</p>\n\n<lg rend='bold'>\n<l>yatra tanaiva tasya syādupamānopameyatā /</l>\n<l>asādṛśyavivakṣātastamityāhurananvayam // UKss_6.4 //</l>\n</lg>\n\n<p>yatra tenaiva na tu vastvantareṇa tasyaiva vastvantarasyopamānopameyabhāvo bhavettatra vastvantarānugamābhāvādananvayākhyo 'laṅkāraḥ /\nnanu ca sādṛśyasaṃbandhe sati prākaraṇikamupameyamaprākaraṇikaṃ tūpamānamityupamānopameyayorlakṣitatvātkathamekasyaivopamitikriyāyāṃ karmatvaṃ karaṇatvaṃ ca saṃbhavatītyāśaṅkyoktam---asādṛśyavivakṣāta iti /\nnātromapānopameyabhāve tātparyaṃ kintūpameyopamāvadupamānāntaravyāvṛttāvityarthaḥ /\nitiśabde 'tra vakṣyamāṇodāharaṇopakṣepārthatvādananvayaśabdena nābhisaṃbadhyate /\ntena ananvayamiti dvitīyā /</p>\n\n<p>tasyodāharaṇam----</p>\n\n<lg>\n<l>yasya vāṇī svavāṇīva svakriyeva kriyāmalā /</l>\n<l>rūpaṃ svamiva rūpaṃ ca lokalocanalobhanam // UKss_6.*4 //</l>\n</lg>\n\n<p>atra vāṇīkriyārūpāṇāṃ trayāṇāmanupamatayā lokottaratvaṃ pratipādayitumātmanaivopamānopameyabhāvo nibaddhaḥ /</p>\n\n<p>saṃsṛṣṭiḥ----</p>\n\n<lg rend='bold'>\n<l>alaṅkṛtīnāṃ bahvīnāṃ dvayorvāpi samāśrayaḥ /</l>\n<l>ekatra nirapekṣāṇāṃ mithaḥ saṃsṛṣṭirucyate // UKss_6.5 //</l>\n</lg>\n\n<p>bahūnāmalaṅkārāṇāṃ parasparanirapekṣāṇāṃ dvayorvā tathāvidhayorekatra śabda eva artha eva vā upanibandhe sati saṃsṛṣṭiralaṅkāraḥ /\nyatra tu parasparasāpekṣatvaṃ tatra sandehaikaśabdābhidhānānugrāhyānugrāhakasaṅkarāstrayaḥ pūrvamabhihitāḥ /\nyatra ca śabdārthalakṣaṇāśrayadvitayaniṣṭhatayā anekālaṅkāropanibandhastatrāpi śabdārthavartyanekālaṅkārasaṃkara uktaḥ /\netadvailakṣaṇyena tu saṃsṛṣṭiḥ /\ntasyā udāharaṇam-----</p>\n\n<lg>\n<l>tvatkṛte so 'pa vaikuṇṭhaḥ śaśīvoṣasi candrakām /</l>\n<l>apyadhārāṃ sudhāvṛrṣṭi manye tyajati tāṃ śriyam // UKss_6.*5 //</l>\n</lg>\n\n<lg>\n<l>taduttiṣṭhātidhanyena kenāpi kamalekṣaṇe /</l>\n<l>vareṇa saha tāruṇyaṃ nirviśantī gṛhe vasa // UKss_6.*6 //</l>\n</lg>\n\n<p>nirviśantī upabhuñjānā /\natra śaśī uṣasi candrikāmiva vaikuṇṭhaḥ tvatkṛte śriyaṃ tyajati ityupamā /\nadhārāṃ sudhāvṛṣṭimiti rūpakam /\n<lg>\n<l>tathā hyatra lakṣmyāḥ sarve pīyūṣavṛṣṭeḥ saṃbandhino dharmā vidyante kevalaṃ dhārāsaṃbandho nāstītyupamānagataikaguṇanivṛttidvārikā śiṣṭopamānagatasakalaguṇābhyanujñārūpāropaṇāvagamyate, yathā ayaṃ puruṣaḥ akaro hastīti /</l>\n<l>tadetasmin śloke upamāyā rūpakasya ca dvayoralaṅkārayoḥ saṃsṛṣṭiḥ /</l>\n<l>tayoḥ kevalābhidheyāśrayatvātparasparanirapekṣatvācca /</l>\n<l>'taduttiṣṭha'ityetacchlokāpekṣayā tu 'kamalekṣaṇe'iti samāsopamātmakamupamābhedamāśritya pūrvoktālaṅkāradvayasaṃkalanayā bahūnā malaṅkārāṇāṃ saṃsṛṣṭyudāharaṇadikpradarśanaṃ draṣṭavyam //</l>\n</lg></p>\n\n<p>bhāvikam-----</p>\n\n<lg rend='bold'>\n<l>pratyakṣā iva yatrārthā dṛśyante bhūtabhāvinaḥ /</l>\n<l>atyadbhutāḥ syāttadvācāmanākulyena bhāvikam // UKss_6.6 //</l>\n</lg>\n\n<p>sāṃpratikena pradhvaṃsābhāvenopalakṣyamāṇāḥ padārthāḥ bhūtāḥ, yathā idānīṃ yudhiṣṭhirādayaḥ /\nye tu sāpratikena prāgabhāvena upalakṣyante te bhāvinaḥ, yathā idānīṃ bhagavadavatāraḥ kalkī bhaviṣṇuyaśāḥ /\nevamanantaropalakṣitāḥ bhūtā bhāvinaśca yer'thāste sāṃpratikapradhvaṃsābhāvaprāgabhāvaviviktatayā vartamānāyamānāḥ pratyakṣā iva yatra dṛśyante tadbhāvikaṃ nāmālaṅkāro bhavet /\natra heturvācāmanākulatā arthānāṃ cātyadbhutatvam /\ntaduktam---vācāmanākulyeneti /\natyadbhutā iti ca /\ntatra vācāmanākulatā vyastasaṃbandharahitalokaprasiddhaśabdopanibandhājjhagityarthapratītikāritā /\ntasyāṃ hi satyāṃ kaveḥ saṃbandhī yo bhāvaḥ</p>\n\n<p>āśrayaḥ śṛṅgārādirasasaṃvalitacaturvargopāyabhūtaviśiṣṭārthollekhī sa kavinaiva sahṛdayaiḥ śrotṛbhiḥ svābhiprāye 'bhedena tattatkāvyapratibimbitarūpatayā sākṣātkriyate /\nśrotṛṇāmapi hi tathāvidhasvacchaśabdānubhavadrāvitāntarātmanāṃ sahṛdayānāṃ svābhiprāyapratimudrā tatra saṃkrāmati /\n<lg>\n<l>ataḥ kaveryo 'sāvabhiprāyastadgocarīkṛtā bhūtā bhāvino 'pi padārthastatra sahṛdayaiḥ śrotṛbhiḥ svābhiprāyābhedena pratyakṣā iva dṛśyante /</l>\n<l>yathā cātra śabdagatamanākulatvamanantaroktena prakāreṇa hetustathārthagatamapi citrodāttārthopanibandhahetukamatyadbhutatvaṃ draṣṭavyam /</l>\n<l>taduktaṃ bhāvikamupakramya bhāmahena---'citrodāttādbhutārthatvaṃ kathāyāṃ svabhinītatā /</l>\n<l>śabdānākulatā ceti tasya hetūn pracakṣate'iti //</l>\n</lg></p>\n\n<p>svabhinītatetyabhinayādidvāreṇa śṛṅgārādirasasaṃvalitatvaṃ caturvargopāyasyoktam /\ntadevamevaṃvidhahetunibandhanaṃ kaviśrotṛbhāvadvitayasaṃmīlanātmakaṃ bhāvikaṃ draṣṭavyam /</p>\n\n<p>ata eva cātra kavisaṃbandhino bhāvasya śrotṛbhāvābhedādhyavasitasya puraḥ--sphuradrūpasya vidyamānatvādbhāvikavyapadeśaḥ bhāvo 'smin vidyate iti bhāvikam /\ntadāhuḥ---'rasollāsī kaverātmā svacche śabdārthadarpaṇo /\nmādhuryaujoyutaprauḍhe prativindya prakāśate /\nsaṃpītasvacchaśabdārthadrāvitābhyantarastataḥ /\nśrotā tatsāmyataḥ puṣṭiṃ caturvarge parāṃ vrajet'iti /\nsvaccha iti prasādaguṇo 'bhihitaḥ /\nprauḍha caturvarge parāṃ vrajet'iti /\nsvaccha iti prasādaguṇo 'bhihitaḥ /\nprauḍha iti tu sālaṅkāratā /\nsaṃpītau samyagāsvāditau /\ntatsāmyata iti svabhiprāyābhedena kavigatasyābhiprāyasyādhyavasānādityarthaḥ /\ntasyodāharaṇam----</p>\n\n<lg>\n<l>karoṣi pīḍāṃ prītiṃ ca nirañjanavilocanā /</l>\n<l>mūrtyānayā samudvīkṣya nānābharaṇaśobhayā // UKss_6.*7 //</l>\n</lg>\n\n<p>atrābharaṇocitamūrtitve 'pi nirañjanavilocanatvopalakṣitādābharaṇatyāgātpīḍā /\nsahajasaundaryanirbharatvena tu ābharaṇasaṃpādyāyāḥ śobhāyāḥ paridṛśyamānatvātprītiḥ /\ntenātra sāṃpratikapradhvaṃsābhāvopalakṣitatvādbhūṣaṇasaṃbandho vyatito 'pyadbhuto yo 'sau vapuḥprakarṣastadvaśena pratyatra iva kavinopanibaddhaḥ /\ntathaiva cāsau sahṛdayānāṃ camatkāramāvahati /\nsaṃtatamutkṛṣṭatayā vaicitryeṇa īkṣaṇīyā ābharaṇaśobhā yasyāmiti bahuvrīhiḥ /</p>\n\n<p>kāvyehetuḥ----</p>\n\n<lg rend='bold'>\n<l>śrutamekaṃ yadanyatra smṛteranubhavasya vā /</l>\n<l>hetutāṃ pratipadye kāvyaliṅgaṃ taducyate // UKss_6.7 //</l>\n</lg>\n\n<p>yatra ekaṃ vastu śrutaṃ sadvastvantaraṃ smārayati anubhāvayati vā tatra kāvyaliṅgaṃ nāmālaṅkāraḥ /\npakṣadharmatvānvayavyatirekānusaraṇagarbhatayā yathā tārkikaprasiddhā hetavo lokaprasiddhavastuviṣayatvenopanibadhyamānā vairasyamāvahanti na tathā kāvyehetuḥ atiśayena sarveṣāṃ janānāṃ yosau hṛdayasaṃvādīsarasaḥ padārthastanniṣṭhatayā upanibadhyamānatvāt /\nataḥ kāvyaliṅgamiti kāvyagrahaṇamupāttam /\nna khalu tacchāstraliṅgaṃ kiṃ tarhi kāvyaliṅgamiti kāvyagrahaṇena pratipādyate /</p>\n\n<p>nanu kāvyagrahaṇena kathaṃ kāvyasya sarasapadārthaniṣṭhatopadarśyate /\nkāvyasya sarasatvāt /\nkāvyaṃ khalu guṇasaṃskṛtaśabdārthaśarīratvāt sarasameva bhavati, na tu nīrasam /\ntathāhi---guṇāḥ kāvyasya mādhuryaujaḥprasādalakṣaṇāḥ /\ntatra mādhuryamāhlādakatvam, ojo gāḍhatā, prasādastvavyavadhānena</p>\n\n<p>rasābhivyaktyanuguṇatā /\ntadeteṣāṃ trayāṇāṃ guṇānāṃ madhyātprasādasya prādhānyam /\nmādhuryaujasostu tattadrasābhivyaktyānuguṇyena tāratamyenāvasthitayoḥ prasāda eva sopayogatā /\nevaṃ ca tatra tadrasānuguṇyena mādhuryaujobhyāṃ tāratamyenāvasthitābhyāṃ upakṛto yo 'sau prasādātmā rasānāmavyavadhānena pratītiheturguṇastadupetaśabdārthaśarīratvena kāvyasyāvasthānātsarasataiva bhavati, na tu nīrasatā /\nyadyevamidānīṃ guṇaireva kṛtakṛtyatvātkāvyasyālaṅkārāṇāṃ tatra nirupayogatā prāpnoti /\nnaivaṃ guṇāhitaśobhe kāvye alaṅkārāṇāṃ śobhātaśayavidhāyitvāllaukikālaṅkāravat /\nyathāhi laukikānāmalaṅkārāṇāṃ guṇasaṃskṛte yuvativapuṣi nibadhyamānānāmalaṅkāratā evaṃ kāvyālaṅkārāṇāmapi draṣṭavyam /</p>\n\n<p>nanu nirguṇe 'pi kāvye alaṅkārāṇāṃ guṇavacchobhāvidhāyitvaṃ kasmānneṣyate /\naparadṛṣṭatvāt /\nna khalu nirguṇe kāvye nibadhyamānānāmalaṅkārāṇāṃ jaradyoṣidalaṅkāravacchobhāvidhāyitvaṃ dṛśyate /</p>\n\n<p>tathāhi----\njaradyoṣityalaṅkārāṃ nibadhyamānā na tasyāḥ śobhāṃ hīyate /\n<lg>\n<l>tathāhi---jaradyoṣityalaṅkārā nibadhyamānā na tasyāḥ śobhāṃ kurvanti, pratyuta tasyāṃ nibadhyamānānāṃ teṣāmātmīyameva saubhāgyaṃ hīyate /</l>\n<l>tathā kāvyālaṅkārāṇāmapi nirguṇe kāvye nibadhyamānānāṃ kāvyaśobhāhetutvābhāvaḥ svaśobhāhāniśca bhavati /</l>\n<l>yadavocadbhaṭṭavāmanaḥ---'yuvateriva rūpamaṅga kāvyaṃ svadate śuddhaguṇaṃ tadapyatīva /</l>\n<l>vihitapraṇayaṃ nirantarābhiḥ sadalaṅkāravikalpakalpanābhiḥ //</l>\n</lg></p>\n\n<lg>\n<l>yadi bhavati vacaścyutaṃ guṇebhyo vapuriva yauvanavandhyamaṅganāyāḥ /</l>\n<l>api janadayatāni durbhagatvaṃ niyatamalaṅkaraṇāni saṃśrayante //</l>\n</lg>\n\n<p>'iti /\naṅgaśabda iṣṭāmantraṇe /\nśuddhaguṇatvātsvadamānaṃ sadalaṅkāravikalpakalpanābhirvihitaparicayamatiśayena svadate iti saṃbandhaḥ /\nata evālaṅkārāṇaāmanityatā /\nguṇarahitaṃ hi kāvyamakāvyameva bhavati, na tvalaṅkārarahitam /\nalaṅkārāṇāṃ guṇorahitaṃ hi kāvyamakāvyameva bhavati, na tavalaṅkārarahitam /\nalaṅkārāṇāṃ guṇopajanitaśobhe kāvye śobhātiśayavidhāyitvāt /\ntaduktam----\n'kāvyaśobhāyāḥ kartāro dharmā guṇāḥ /\ntadatiśayahetavastvalaṅkārāḥ /\npūrve nityāḥ /\n<lg>\n<l>'iti /</l>\n<l>pūrve iti guṇā ityarthaḥ /</l>\n<l>lakṣye ca alaṅkārarahitamapi kevalaguṇasaṃskriyamāṇaśabdārthaśarīraṃ kāvyaṃ dṛśyate, yathā amarukasya kaveranibaddhaśṛṅgārarasasyandī ślokaḥ---'kathamapi kṛtapratyāpattau priye skhalitottare virahakṛśayā kṛtvā vyājaprakalpatamaśrutam /</l>\n<l>asahanasakhīśrotraprāptipramādasasaṃbhramaṃ vivalitadṛśā śūnye gehe samucchvasitaṃ tataḥ //</l>\n</lg></p>\n\n<p>'iti /\nna khalvatrārthalaṅkāraḥ kaścitparidṛśyate /\natha mādhuryaujobhyāṃ paribṛṃhatasya prasādasya vidyamānatvātkāvyarūpatā /</p>\n\n<p>nanu cātrāpi īrṣyāvipralambhavirahavipralambhaśṛṅgārābhyāṃ svatirodhānenopakṛtaḥ saṃbhogaśṛṅgāro nāyikāniṣṭho nibaddhastadyogācca rasavattvamalaṃ bhaviṣyati /\ntathāhi 'kathamapi kṛtapratyāpattau priye'ityatra bhāge virahavipralambhapūrvakaḥ priyatamacittasāṃmukhyātmā saṃbhogaśṛṅgāraḥ sūcitaḥ /\nssvalitottara iti tu saṃjātagotraskhalitatvātpreyaso nāyikāyā īrṣyāvipralambhaśṛṃgāro nibaddhaḥ /\npunaśca virahakṛśayetyādibhistribhiḥ pādairavahitthena bhāvena nāyikādhāramīrṣyā vipralambhaśṛṅgāraṃ pracchādya saṃbhogaśṛṅgāreṇa cittollāsasūcitena vākyārthasamāptiḥ kṛtā /\ntathā hi---virahakṛśetyādinā pādena nāyikāgato manyuravacchādyopadarśitaḥ /\nasahanasakhītyādinā tu gotraskhalitasya sakhīśrotraprāptiṃ virahavipralambhakāraṇatvenāśaṅkya dṛṣṭiparāvṛttyā sakhījanaśūnye gṛhe paridṛṣṭe yattannayakayā samullasitaṃ tadupanibandhātsaṃbhogaśṛṅgāreṇa vākyārtho nirvāhitaḥ /\ntadevamatra saṃbhogasya vapralambhavādhena labdhapadabandhasyopanibandhādrasavattvamalaṅkāraḥ /\ntatkathamatra niralaṅkāratoktā /\nucyate /\nna khalu kāvyasya rasānāṃ vālaṅkāryālaṅkārabhāvaḥ, kintu ātmaśarīrabhāvaḥ /\nrasā hi kāvayasyātmatvena avasthitāḥ, śabdārthau ca śarīrarūpatayā /\nyathā hyātmādhiṣṭhitaṃ śarīraṃ jīvatīti vyapadiśyate tathā rasādhiṣṭhitasya kāvyasya jīvadrūpatayā vyapadeśaḥ kriyate /\ntasmādrasānāṃ kāvyaśarīrabhūtaśabdārthaviṣayatayātmatvenāvasthānaṃ, natvalaṅkāratayā /\nrasābhivyaktiśca yathāyogaṃ mādhuryaujobhyāṃ tāratamyenāvasthitābhyāmupabṛṃhito yo 'sau prasādātmā guṇastena kriyate /\n<lg>\n<l>ato 'tra vipralambhaśṛṅgāropakṛtasya saṃbhogaśṛṅgārasya saguṇakāvyātmatvenāvasthānaṃ, na tu kāvyaṃ prati alaṅkāratayeti yuktamidamuktaṃ niralaṅkāramapi kāvyaṃ saguṇaṃ dṛśyate iti /</l>\n<l>evaṃ rasāntareṣu bhāveṣu rasabhāvābhāseṣu tatpraśameṣu ca vācyam /</l>\n<l>tadāhuḥ---'rasādyadhiṣṭhitaṃ kāvyaṃ jīvadrūpatayā yataḥ /</l>\n<l>kathyate tadrasādīnāṃ kāvyātmatvaṃ vyavasthitam //</l>\n</lg></p>\n\n<p>'iti /</p>\n\n<p>yattu rasādīnāṃ pūrvamalaṅkāratvamuktaṃ tadevaṃvidhabhedāvivakṣayā /\ntadevaṃ guṇasaṃskṛtaśabdārthaśarīratvātsarasameva kāvyam /\nyadyevaṃ guṇaśūnyatvānnīrase</p>\n\n<lg>\n<l>vyākaraṇādau bharatādau ca kāvyavyapadeśo na prāptaḥ /</l>\n<l>tataśca 'vṛttadevādicaritaśaṃsi cotpīdyavastu ca /</l>\n<l>kalāśāstrāśrayaṃ ceti caturdhā bhidyate punaḥ //</l>\n</lg>\n\n<p>'iti bhāmahoditaṃ virudhyate, atra hi kalāśrayaśabdena bharatādyabhihitam /\nśāstrāśrayaśabdena ca vyākaraṇādi /\nato vaktavyametatkathaṃ tatra kāvyavyapadeśaḥ iti /\nucyate /\nmukhyayā tāvadvṛttyā guṇasaṃskṛtaśabdārthaśarīrameva kāvyam /\nguṇarahitaśabdārthaśarīre tu kvāyamātre kāvyaśabdasya kāvyasādṛśyādupacārātprayogo bhaviṣyati /\nuktaṃ ca---'kāvyaśabdo 'yaṃ guṇālaṅkārasaṃskṛtayoḥ śabdārthayorvarte, bhaktyā tu śabdārthamātravacano 'tra gṛhte'iti /\nbhaktyeti upacāreṇetyarthaḥ /\ntadevaṃ guṇasaṃskṛtaśabdārthaśarīratvātkāvyasya sarasatvamiti /\ntadviśiṣṭaṃ kāvyaliṅgaṃ</p>\n\n<p>sarasapadārthaniṣṭhameva bhavatiṣa na tu nīrasavastumātraniṣṭhaṃ śāstraliṅgavadityupapannam /\ntārkikāṇāṃ ca hetuvyāpāre dvaividhyam /\nkecitkhalu tārkakā vyāptigrahaṇakāle yadanubhūtaṃ vyāpakaṃ vahnyādivastu dhūmādervyāpyasya tatsmaraṇamātre dhūmādihetudarśanaprabuddhasaṃskārāṇāṃ puruṣāṇāṃ hetuvyāpāraṃ manyante /\napare tu vahnyādīnāṃ parvatādidharmaviśeṣasaṃbandhasya pūrvamagṛhītasya dhūmādihetuvyāpārasāmarthyena idānīmeva avaseyatvālliṅgasāmarthyālliṅgyanubhavasyaiva utpattimāhuḥ /\ntadidamuktaṃ smṛteranubhavasya veti /\ntasyodāharaṇam----</p>\n\n<lg>\n<l>chāyeyaṃ tava śoṣāṅgakānteḥ kiñcidanujjvalā /</l>\n<l>vibhūṣāghaṭanoddeśāndarśayantī dunoti mām // UKss_6.*8 //</l>\n</lg>\n\n<lg>\n<l>atra vibhūṣaṇavinyāsāspadabhūtā ye kaṇṭhādayastadavaśiṣṭānāmaṅgānāṃ yāsau kāntiḥ dīptiḥ tasyā anujjvalā malinā yāsau chāyā śobhā sā liṅgaṃ, tatsāmarthyācca bhūṣāvinyāsapradeśānāṃ bhūṣaṇasaṃbandho 'tīto 'numīyate /</l>\n<l>tena tatkāvyaliṅgam //</l>\n</lg>\n\n<p>kāvyadṛṣṭāntaḥ---</p>\n\n<lg rend='bold'>\n<l>iṣṭasyārthasya vispaṣṭapratibimbanidarśanam /</l>\n<l>yathevādipadaiḥ sūnyaṃ budhairdṛṣṭānta ucyate // UKss_6.8 //</l>\n</lg>\n\n<p>iṣṭasya prākaraṇikatayā pratipādayitumabhimatasyārthasya yatra vispaṣṭatayā pratibimbaṃ sadṛśa vastu nidarśyate tatra kāvyadṛṣṭānto nāmālaṅkāraḥ /</p>\n\n<p>nanu 'kopādekatarāghātanipatanmattadantinaḥ /\nharerhariṇayuddheṣu kiyānvyākṣepavistaraḥ'ityevamādāvapi aprastutapraśaṃsāyāmiṣṭārthapratibimbanidarśanaṃ vidyate /\ntathāhi---atra rāmadevasya mārīcavadhe vyāpāro nirāyāso hariṇahananodyogikasarikiśorapratibimbitatvena nidarśitaḥ /\nato 'trāpi dṛṣṭāntatāprasaṅgaḥ /\nnaitat /\nyata etadarthameva vispaṣṭagrahaṇamupāttam /\natra hi pratibambādeva bimbasyonnayanādvispaṣṭarūpatayā iṣṭasyārthasya pratibimbanidarśanaṃ nāsti /\nyatra tu iṣṭamarthaṃ svakaṇṭhenopādāya tasya pratibimbamupadarśyate tatra dṛṣṭāntatvam /\nato nātavyāptiḥ /\nupamādāvapyetvaṃvidhasya rūpasya saṃbhava iti tannirākaraṇārthamuktam---yathevādipadaiḥ śūnyamiti /\nādigrahaṇenātra sādhāraṇadharmasyāpi parigrahaḥ /\ntasyodāharaṇam----</p>\n\n<lg>\n<l>kiñcātra bahunoktena vraja bhartāramāpnuhi /</l>\n<l>udanvantamanāsādya mahānadyaḥ kimāsate // UKss_6.*9 //</l>\n</lg>\n\n<p>atra bhagavatīkartṛkāyā varaprāptermahānadīkartṛkā udanvatprārvispaṣṭatayā pratibimbatvenopanibaddhā /\nato dṛṣṭāntaḥ /</p>\n\n<p>evamete 'ṣṭakaṣaṭkatrikasaptakaikādaśakaṣaṭkaiḥ ṣaṅbhirvargairekacatvāriṃśadalaṅkārāḥ pratipāditāḥ /</p>\n\n<p>nanu yatra kāvye sahṛdayahṛdayāhlādinaḥ pradhānabhūtasya svaśabvyāpārāspṛṣṭatvena pratīyamānaikarūpasyārthasya sadbhavastatra tathāvidhārthābhivyaktihetuḥ kāvyajīvatabhūtaḥ kaiścatsahṛdayairdhvanirnāma vyañjakatvabhedātmā kāvyadharmo 'bhihitaḥ /\nsa kasmādiha nopadiṣṭaḥ /\nucyate /\neṣvevālaṅkāreṣvantarbhāvāt /\ntathāhi---pratīyamānaikarūpasya vastutraividhyaṃ tairuktaṃ vastumātrālaṅkārarasādibhedena /\ntatra vastumātraṃ tāvatpratīyate yathā---</p>\n\n<lg>\n<l>cakrābhighātaprasabhājñayaiva cakāra yo rāhuvadhūjanasya /</l>\n<l>āliṅganoddāmavilāsavandhyaṃ ratotsavaṃ cumbanamātraśeṣam //</l>\n</lg>\n\n<p>iti /</p>\n\n<p>atra hi rāhuvadhūratotsavasya yā cumbanamātreśeṣatā tatkarmakā cakrābhighātaprasabhājñākaraṇikā cakāreti karaṇalakṣaṇā kriyābhidhīyate /\nsā</p>\n\n<p>caivaṃvidhā kāryabhūtatvātkāraṇamantareṇānupapadyamānā tathāvidhavairasyakāri rāhuśiraśchedalakṣaṇaṃ kāraṇaṃ nālaṅkārarūpaṃ, nāpi rasādirūpaṃ, api tu vastumātrarūpaṃ kalpayati /\nato 'tra vastumātrasyaivaṃvidhasya śabdavyāpārāspṛṣṭasya pratīyamānatā, tadviṣayasya ca kāvyadharmasya dhvananābhidhānasya vācyavācakavyāpāraśūnyāvagamanasvabhāvatvātparyāyoktālaṅkārasparś itvaṃ, taduktam----\n'paryāyoktaṃ yadanyena'ityādi /</p>\n\n<p>nanu paryāyoktaśabdena prakārāntareṇa ucyamāntvātpratīyamānaṃ vastu abhidhīyate /\ntacceha pratīyamānaṃ</p>\n\n<p>pradhānatvādalaṅkāryatayā vaktuṃ yuktam, na tvalaṅkṛtikāraṇatayā /\nataḥ kathaṃ tasyālaṅkāravyapadeśaḥ /\nucyate /\npradhānamapi guṇānāṃ saundaryahetutvādalaṅkṛtau sādhanatvaṃ bhajati /\ndṛśyate hi loke vyapadeśaḥ svāmyalaṅkaraṇakā bhṛtyā iti /\nato 'trāpi pratīyamānasya satyapi pradhānatve svaguṇabhūtavācyasaundaryasādhakatamatvādalaṅkāravyapadeśo na virudhyate /\nyadi vā bhagavadvāsudevavartitayā yo 'sau vīraraso 'vagamyate tadapekṣayā tasya mukhyayaiva vṛttyā guṇabhūtatvādalaṅkāratā /\nevamuttaratrāpi yathāsaṃbhavaṃ yojyam /</p>\n\n<lg>\n<l>'snigdhasyāmalakāntiliptaviyato velladbalākā ghanā</l>\n<l>vātāḥ śīkariṇaḥ payodasuhṛdāmānandakekāḥ kalāḥ /</l>\n<l>kāmaṃ santu dṛḍhaṃ kaṭhorahṛdayo rāmo 'smi sarvaṃ sahe</l>\n<l>vaidehī tu kathaṃ bhaviṣyati hahā hā devi dhīrā bhava' //</l>\n</lg>\n\n<p>ityevamādāvapi rāmādīnāṃ śabdānāmasādhāraṇarūpatayā rājyabhraṃśavanavāsasītāharaṇapitṛmaraṇādayo duḥkhaikahetavaḥ svārthasahacāriṇo vastumātrarūpā vyaṅgyadharmāstatpariṇatarūpatayā svārthasya pratītistadvetubhūtatvātparyāyoktālaṅkārasaṃsparśitaiva /\nna khalu pade paryāyoktena bhavitavyamitīyaṃ rājñāmājñā sūtrakāravacanaṃ vā /\nlakṣaṇayogādvi vibhaktarūpatāvasthāpyate /\natra ca paryāyoktalakṣaṇaṃ vidyate /\n<lg>\n<l>vācyavācakavyāpāraśūnyasyāvagamanātmanaḥ prakārasya sadbhāvāt /</l>\n<l>tena kathaṃ paryāyoktatā na syāt /</l>\n<l>evamanyatrāpi vastumātre pratīyamāne paryāyoktatā vācyā /</l>\n<l>tasmānna vastumātre pratīyamāne tadabhivyaktihetuḥ kāvyadharmo dhvanirnāmārthāntaram //</l>\n</lg></p>\n\n<p>alaṅkārāṇāṃ tu yadyapi---</p>\n\n<lg>\n<l>'lāvaṇyakāntiparipūritadiṅbhukhe 'smin</l>\n<l>smere 'dhunā tava mukhe taralāyatākṣi /</l>\n<l>kṣobhaṃ yadeti na manāgapi tena manye</l>\n<l>suvyaktameva jalarāśirayaṃ payodhiḥ' //</l>\n</lg>\n\n<p>ityādau pratīyamānaikarūpatā, tathāpyanantaroktalakṣaṇeṣvalaṅkāreṣu anupraveśo bhaviṣyati paryāyokte vā /\ntathā hyatra śloke mukhyasya lāvaṇyakāntiparipūritadiṅbhukhasya vikasitahāsajyotsnasya saṃbodhanasāmarthyāvasitataralāyatākṣitvasya ca saṃnidhānājjalanidheḥ kṣobhamupapattimattvena saṃbhāvya tadbhāvo jāḍyasamūhāvacchāditasvabhāvatvādabhihitaḥ /\ntathāvidhārthaparyālocanayā cātra mukhasya candreṇa rūpaṇā pratīyate /\ncandrasaṃnidhānājjalanidheḥ kṣobhasyotpādadarśanāt /\nna ca yasyālaṅkārasya pratīyamānarūpatā tasyehālaṅkāratvaṃ kenacinnivāritamiti pratīyamānarūpatayā rūpakākhyo 'laṅkāro bhaviṣyati /\nathavā paryāyoktyā rūpakasyātrāvasatatvātparyayoktamalaṅkāraḥ /</p>\n\n<lg>\n<l>'suvarṇapuṣpāṃ pṛthivīṃ cinvanti puruṣāstrayaḥ /</l>\n<l>śūraśca kṛtavidyaśca yaśca jānāti sevitum' //</l>\n</lg>\n\n<p>ityādau tu śūrādibhiḥ saha suvarṇapuṣpapṛthivīkarmakasya cayanasyānupapadyamānānvayatvātsādṛśyasyānvayenopameyabhūtasya bahulābhatvasya tatsadṛśasya yā lakṣaṇā taddvāreṇa garbhīkṛtopamānopameyabhāvā asaṃbhavadvācyārthā nidarśanā draṣṭavyā /\nyaduktam---'abhavanvastusaṃbandha'ityādi /\nbhaṭṭavāmanena cātra vaktoktivyavahāraḥ pravartitaḥ /\nyadavocat---'sādṛśyāllakṣaṇā vaktoktiri'ti /</p>\n\n<lg>\n<l>'sarvaikaśaraṇamakṣayamadhīśamīśaṃ dhiyāṃ hariṃ kṛṣṇam /</l>\n<l>caturātmānaṃ niṣkriyamarimathanaṃ namata cakradharam' //</l>\n</lg>\n\n<p>ityādāvapi śleṣaḥ /\ntathā hyatra sarvaikaśaraṇamakṣayamityādīnāṃ śabdānāmarthabhedena bhinnatve sati yathāyogamekaprayatnoccāryāṇāmekapratayatnoccāryaśabdasadṛśānāṃ voccāraṇam /\nato virodhālaṅkārapratibhotpattiheturatra śleṣaḥ /\nyaduktam---'ekaprayatnoccāryāṇām'ityādi /</p>\n\n<p>evamalaṅkārāntareṣvapi pratīyamāneṣu vācyam /\ntenālaṅkāraniṣṭhasyāpi abhivyañjakatvasyokteṣvalaṅkāreṣvantarbhāvādavyāptyabhāvaḥ /\nrasabhāvatadābhāsatatpraśamānāṃ tu</p>\n\n<p>pratīyamānatāyāmudāharaṇam----</p>\n\n<lg>\n<l>'yāte gotraviparyaye śrutipathaṃ śayyāmanuprāptayā</l>\n<l>nirdhyātaṃ parivartanaṃ punarapi prārabdhumaṅgīkṛtam /</l>\n<l>bhūyastataprakṛtaṃ kṛtaṃ ca śithilakṣiptaikadorlekhayā</l>\n<l>tanvaṅgyā na tu pāritaḥ stanabharaḥ ṛṣṭuṃ priyasyorasaḥ' //</l>\n</lg>\n\n<p>iti /</p>\n\n<p>tathā hi--atra gotraskhalitasya śrutipathaprāpterīrṣyāvipralambhaśṛṅgāro nāyikāyāḥ saṃmukhībhūto 'pi saṃbhogaśṛṅgāreṇa svahetusāmagryapratilabdhaprakarṣeṇa tirodhāya pradarśitaḥ /\nnirdhyātaṃ parivartanamityādinā hi yathākramamīrṣyāvipralambhaśṛṅgārānubhāvasya parivartanasya darśanaprārthanādhyavasāyānuṣṭhānātmikāścatasro 'vasthāḥ saṃbhogaśṛṅgāramantharīkṛtasvasvabhāvatvenopavarṇitāḥ /\npunaśca saṃbhogaśṛṅgāreṇa vākyārtho nirvāhito 'na tu pāritaḥ'ityādinā /\nato 'tra saṃbhogaśṛṅgārasyerṣyāvipralambhaśṛṅgāratirodhānahetoḥ pratīyamānatā /\ntatra ca pūrvaṃ rasavattvalakṣaṇo 'laṅkāraḥ pratipādito 'rasavaddarśita'ityādinā /\nevaṃ rasāntareṣvapi vācyam /</p>\n\n<p>yatrāpi bhāvastathā rasabhāvābhāsā rasabhāvatadābhāsapraśamāśca pratīyamānāstatrāpi yathākramaṃ preyasvadūrjasvitsamāhitalakṣaṇālaṅkārayogo vācyaḥ /\nevametatpradhānabhūteṣu rasādiṣūktam /\nguṇabhūteṣvapi ca raseṣūdāttālaṅkāraḥ pratipāditaḥ 'caritaṃ ca mahātmanām'ityādinā /\nataśca rasādiṣvabhivyañjakatvasya nārthāntaratā /\nevaṃ ca trividhe 'pi pratīyamāner'the yacchaṣṭhānāṃ vyañjakatvamanantaropavarṇiteṣūdāharaṇeṣu ṣaṭūprakāratayopadarśitaṃ tasyokteṣvevālaṅkāreṣvantarbhāvādyvāptiḥ /</p>\n\n<p>ṣaṭprakāratā cātra trividhapratīyamānārthaniṣṭhasyāpi vyañjakatvasya vācyasya vivakṣitatvāvivakṣitatvābhyāmukta /\ntathā hi---dvividhaṃ vyañjakatvaṃ, vācakaśaktyāśrayaṃ vācyaśaktyāśrayaṃ ca /\ntatra vācakaśaktyāśrayamalaṅkārāṇāmeva vyaṅgyatvādekaprakāram /\n<lg>\n<l>tatra hyalaṅkārā eva vyajyante, na tu vastumātraṃ nāparasādayaḥ, yaduktam----</l>\n<l>'ākṣipta evālaṅkāraḥ śabdaśaktyā prakāśate /</l>\n<l>yasminnanuktaḥ śabdena śabdaśaktyudbhavo hi saḥ' //</l>\n</lg></p>\n\n<p>iti /\nvācyaśaktyāśrayaṃ tu rasādivastumātrālaṅkārābhivyaktihetutvātrrividham /\ntatra yattāvadvācakaśaktyā śrayaṃ vyaṅgyabhūtālaṅkāraikaniyataṃ śabdaśaktimūlānuraṇanarūpavyaṅgayatayā sahṛdayairvyañjakatvāmuktaṃ 'sarvaikaśaraṇamakṣayam'ityādau, tatra śabdaśaktyā ye pratīyante virodhādayo 'laṅkārāstatsaṃskṛtasvabhāvaṃ vācyamavagamyete /\nataścatra vācyasya vivakṣaiva /</p>\n\n<p>yattu vācyaśaktyāśrayaṃ 'yāte gotraviparyaye śrutipatham'ityādāvasaṃlakṣyakramarasādivyaṅgyaniṣṭhaṃ vyañjakatvamuktaṃ tatrāpi vācyasya vivakṣitatvameva /\nvācyabhūtānubhāvādivivakṣayaiva vyaṅgyarasādipratīterutpādāt /\ntadevaṃ vācakaśaktyāśrayavyaṅgyabhūtālaṅakāraikaniyate vācyaśaktyāśraye cāsaṃlakṣyakramarasādivyaṅgyaniṣṭhe vyañjakatve vācyasya vivakṣitatvameva /\nvastumātrālaṅkāraviṣayasya tu vācyaśaktyāśrayasya vyañjakatvasya pratyekaṃ vācyasya vivakṣitatvāvivakṣitatvābhyāṃ dvaividhyam /\ntathāhi 'cakrābhighātaprasabhājñaye'tyādau vastuviṣaye vyañjakatve vācyasya vivakṣitatvaṃ kāryavivakṣāpūrvakatvena kāraṇapratītiprasavāt /\n'snigdhaśyāmalakāntī'tyādau tu rāmādiśabdānāmarthāntarasaṃkramitavācyānāṃ vācyamavivakṣitam /\nvyaṅgyadharmāntarapariṇatatvāt /\neva vastumātraviṣaye vyañjakatve vācyasya vivakṣāvivakṣe,'laṅkāraviṣaye 'pi vācyaśaktyāśraye vyañjakatve /</p>\n\n<p>'lāvaṇyakāntī'tyādau ekasminmanye ityetasminśabde yo viśeṣoktyutprekṣayoranupraveśastadvaśena samāsāditasvabhāvo yo 'sāvekaśabdābhidhānasaṃkarastatpratabhotpattihetuśleṣaprauḍhīkṛtaṃ vācyaṃ vivakṣitam /\ntanmūlakatvena rūpakapratīterutpādāt /</p>\n\n<p>'suvarṇapuṣpāṃ pṛthivī'mityādau tu vācyasyāvivakṣā /\nupameyasya bahulābhatvasya tatsadṛśasya yā lakṣaṇā tasyā atyantatiraskṛtavācyamūlatvāt /\nyadi tvatra na tiḍantenopamānamastīti dṛṣṭyāta tadbhāvādhyavasānātsuvarṇapuṣpapṛthivīcayanalakṣaṇopamānāvacchāditarūpatvena śūrādiviṣayasya bahūlābhatvasyopameyasya prauḍhoktyā pratipattiḥ, tato 'tra prauḍhoktimātraniṣpannaśarīrasya vācyasyārthasya prādhānyā 'dbhede 'nanyatvami'tyevamātmakatayopavarṇitamatiśayoktibhedatvaṃ vācyam /\nvyaṅgyā hyupamā tadānīmatra guṇībhavati /</p>\n\n<p>evamalaṅkāraniṣṭhasyāpi vyañjakatvasya vācyavivakṣitatvāvivakṣitatvābhyāṃ dvaividhyam /\nyatra cāvivakṣā vācyasya vastuniṣṭhe 'laṅkāraniṣṭhe vā vyañjakatve tatra vyaṅgyarasāderjhagityavagamyamānatvādasaṃlakṣyakramatā draṣṭavyā /\nyaduktaṃ bhaṭṭavāmanena---'lakṣaṇāyāṃ hi jhagityarthapratipattakṣamatvaṃ rahasyamācakṣate'iti /\nata eva ca sahṛdayairyatra vācyasya vivakṣitatvaṃ tatraiva vastvalaṅkārayoḥ pratīyamānayorvācyena saha kramavyavahāraḥ pravartitor'thaśaktimūlānuraṇanarūpavyaṅgyo dhvanirityuktaṃ, na tu vācyavivakṣāyāmapi /\nyatra ca vācyasyāvavakṣā pūrvamuktā 'rāmo 'smī'ti 'suvarṇapuṣpā'miti ca tatra vayamadhikāropetaprastutārthānubandhivastūpanibandhādaprastutapraśaṃsābhedatvameva nyāyyaṃ manyāmahe /\nyaduktaṃ 'adhikārādapetasye'tyādi /</p>\n\n<p>yattu pūrvaparyāyoktabhedatvaṃ 'snigdhaśyāmalakāntī'tyādau rāmādīnāṃ śabdānāmabhihitaṃ tadupakramamātrarūpatayā draṣṭavyam /\nvivakṣitavācyasya paryāyoktabhedatvāt /\nyatra khalu vācyavivakṣāpūrvakatvena arthāntaraṃ pratīyate 'cakrābhighāte'tyādāvudāharaṇacatuṣṭaye tatra paryāyoktabhedatā /\nparyāyoktalakṣaṇasyāprastutapraśaṃsālakṣaṇavicāravaśena tadyvatiriktaviṣayāvagāhitvāt /\nyatra tvavivakṣite vācyer'thāntarasaya pratītistatrāprastutapraśaṃsā /\nataśca paryāyoktāprastutapraśaṃsayoreva yathākramaṃ vivakṣitāvivakṣitavācyayoḥ sarvadhvanibhedasāmānyabhūtayordhvanibhedayorantargatirvācyā /\n'suvarṇapuṣpāṃ pṛthivīm'ityādau tu vidarśanābhedatvaṃ yatpūrvamuktaṃ tadadhikāropetaprastutārthānubandhivastūpanibandhātmatvenāsaṃbhavadvācyāyā vidarśanāyā aprastutapraśaṃsābhedatvādupapadyata eva /\netacca vidvadbhirvicārya gṛhītavyaṃ na tvavamṛśyaivāsūyitavyamityalamativacālatayā /</p>\n\n<p>tadevaṃ vācakaśaktamūle 'laṅkāraikaniyate vācyaśaktimūle ca rasādiviṣaye vyañjakatve vācyasya vivakṣitatvaikarūpatvam /\nvastvalaṅkāraviṣaye tu vācyaśaktimūle vyañjakatve pratyekaṃ vācyasya vivakṣitatvāvivakṣitatvābhyāṃ dvibhedatā /\natastatsamāśrayaṇena trividhapratīyamānārthaniṣṭhasyāpi vyañjakatvasya ṣaṭprakāratā bhavati /\neteṣāṃ ca ṣaṇṇāṃ bhedānāṃ madhyāddvayorbhedayorvācyasyāvivakṣoktā /\ncaturṣu vivakṣitatvam /\nyatra ca vivakṣitatvaṃ tatra vācyasya svataḥsaṃbhavitvātprauḍhoktimātraniṣpāditaśarīratvācca dvaividhyam /\natastatra tasyāṣṭau bhedā bhavanti /\nete cāṣṭau bhedā vācyasya yatrāvivakṣā tadviṣayābhyāṃ pūrvoditābhyāṃ dvābhyāṃ bhe dābhyāṃ saṃkalitāḥ santo daśa saṃpadyante /\neta eva tu padavākyaprakāśyatayā dvaiguṇyaṃ bhajamānā viṃśatirbhavti /\nvarṇasaṃghaṭanāprabandhādhārasya vyañjakatvasya kṛttaddhitādigatasaya ca padavākyānupraveśenaivāvirbhāvāt /\npadaprakāśyatve yathā 'rāmo 'smīti'; /\n'cakrābhidhāte'tyādau tu vākyaprakāśyatā /\nyathā ca pradhānabhūte vyaṅgye eṣā vyañjakatā rviśatividhā bhavati, tathā guṇībhūte 'pi yathāsaṃbhavaṃ yojyeti /\ntadāhuḥ-----</p>\n\n<lg>\n<l>vivakṣyamavivakṣyaṃ ca vastvalaṅkāragocare /</l>\n<l>vācyaṃ dhvanau vivakṣyaṃ tu śabdaśaktirasāsyade //</l>\n</lg>\n\n<lg>\n<l>bhedaṣaṭke caturdhā yadvācyamuktaṃ vivakṣitam /</l>\n<l>svataḥsaṃbhavi vā tatsyādatha vā prauḍhinirmitam //</l>\n</lg>\n\n<lg>\n<l>daśa bhedā dhvanerete viṃśatiḥ padavākyataḥ /</l>\n<l>pradhānabadbhuṇībhūte vyaṅgye prāyeṇa te tathā //</l>\n</lg>\n\n<p>iti /</p>\n\n<p>vastvalaṅkāravācye dhvanau pratyekaṃ vācyaṃ vivakṣyamavivakṣyaṃ ceti saṃbandhaḥ /\nvivakṣyamiti vivakṣārhamityarthaḥ /\nśabdaśaktirasāspada iti vācyakaśaktasamāśrayaṃ rasādivyaṅgyaniṣṭhaṃ ca vyañjakatvamuktam /\ntadviśiṣṭaśaktiṃ vyañjakabhūtāṃ rasādīṃśca vyaṅgyabhūtānāspadīkaroti /\nevametadyvañjakatvaṃ</p>\n\n<lg>\n<l>paryāyoktādiṣvantarbhāvitam /</l>\n<l>etacceha bahuvaktavyatvānna vaitatyena prapañcitam /</l>\n<l>kuśāgrīyabuddhīnāṃ hi diṅbhātra evopadarśite sati buddhivallī pratānaśatairnānādigvayāpitvena vistāramāsādayatīti //</l>\n</lg>\n\n<lg>\n<l>mīmāṃsāsārameghātpadajaladhividhostarkamāṇikyakośāt</l>\n<l>sāhityaśrīmurārerbudhakusumamadhoḥ śauripādābjabhṛṅgāt /</l>\n<l>śrutvā saujanyasindhordvijavaramukulatkīrtivallyālavālāt</l>\n<l>kāvyālaṅkārasāre laghuvivṛtimadhātkauṅkaṇaḥ śrīndurājaḥ //</l>\n</lg>\n\n<p>iti mahāśrīpratīhārendurājaviracitayāmudbhaṭālaṅkārasārasaṃgrahalaghuvṛttau ṣaṣṭo vargaḥ //</p>\n\n  </div>\n</body>\n\n"
}