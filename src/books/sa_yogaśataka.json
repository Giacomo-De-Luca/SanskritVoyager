{
  "title": "sa_yogaśataka",
  "body": "<body xmlns='http://www.tei-c.org/ns/1.0'>\n\n<p>oṃ namaḥ sarvajñāya //</p>\n\n<p>oṃ namo dhanvantarāye //</p>\n\n<lg>\n<l>kṛtsnasya tantrasya gṛhītadhāmnaś cikitsitād viprasṛtasya dūram /</l>\n<l>vidagdhavaidyapratipūjitasya kariṣyate yogaśatasya bandhaḥ // Yś_1 //</l>\n</lg>\n\n<lg>\n<l>parīkṣya hetvāmayalakṣaṇāni cikitsitajñena cikitsikena /</l>\n<l>nirāmadehasya hi bhaiṣajāni bhavanti yuktāny amṛtopamāni // Yś_2 //</l>\n</lg>\n\n<lg>\n<l>chinnodbhavāmbudharadhanvayavāsaviśvair duḥsparśaparpaṭakameghakirātatiktaiḥ /</l>\n<l>mustāṭarūṣakamahauṣadhadhanvayāsaiḥ kvāthaṃ pibed anilapittakaphajvareṣu // Yś_3 //</l>\n</lg>\n\n<lg>\n<l>kṣudrāmṛtānāgarapuṣkarāhvayaiḥ kṛtaḥ kaṣāyaḥ kaphamārutottare /</l>\n<l>saśvāsakāsārucipārśvarukkare jvare tridoṣaprabhave 'pi śasyate // Yś_4 //</l>\n</lg>\n\n<lg>\n<l>āragvadhagranthikamustatiktāharītakībhiḥ kvathitaḥ kaṣāyaḥ /</l>\n<l>sāme saśūle kaphavātayukte jvare hito dīpanapācanaś ca // Yś_5 //</l>\n</lg>\n\n<lg>\n<l>drākṣābhayāparpaṭakābdatiktākvāthaṃ saśamyākaphalaṃ vidadhyāt /</l>\n<l>pralāpamūrchābhramadāhamohatṛṣṇānvite pittabhave jvare tu // Yś_6 //</l>\n</lg>\n\n<lg>\n<l>nidigdhikānāgarakāmṛtānāṃ kvāthaṃ piben miśritapippalīkam /</l>\n<l>jīrṇajvarārocakakāsaśūlaśvāsāgnimāndyārditapīnaseṣu // Yś_7 //</l>\n</lg>\n\n<lg>\n<l>durālabhāparpaṭakapriyaṅgubhūnimbavāsākaṭurohiṇīnām /</l>\n<l>kvāthaṃ pibec charkarayāvagāḍhaṃ tṛṣṇāśrapittajvaradāhayuktaḥ // Yś_8 //</l>\n</lg>\n\n<lg>\n<l>phalatrikaṃ dāruniśāviśālāmustaṃ ca niṣkvāthya niśāṃśakalkam /</l>\n<l>pibet kaṣāyaṃ madhusaṃprayuktaṃ sarvaprameheṣu samutthiteṣu // Yś_9 //</l>\n</lg>\n\n<lg>\n<l>savatsakaḥ sātiviṣaḥ sabilvaḥ sodīcyamustaś ca kṛtaḥ kaṣāyaḥ /</l>\n<l>sāme saśūle ca saśoṇite ca cirapravṛtte 'pi hito 'tisāre // Yś_10 //</l>\n</lg>\n\n<lg>\n<l>śuṇṭhīṃ samustātiviṣāguḍūcīṃ pibej jalena kvathitāṃ samāṃśām /</l>\n<l>mandānalatve satatāmayānām āmānubandhe grahaṇīgade ca // Yś_11 //</l>\n</lg>\n\n<lg>\n<l>punarnavādārvyabhayāguḍūcīḥ pibet samūtrā mahiṣākṣayuktāḥ /</l>\n<l>tvagdoṣaśophodarapāṇḍurogasthaulyaprasekordhvakaphāmayeṣu // Yś_12 //</l>\n</lg>\n\n<lg>\n<l>mustākhuparṇīphaladāruśigrukvāthaḥ sakṛṣṇākṛmiśatrukalkaḥ /</l>\n<l>mārgadvayenāpi cirapravṛttān kṛmīn nihanyāt kṛmijāṃś ca rogān // Yś_13 //</l>\n</lg>\n\n<lg>\n<l>elopakulyāmadhukāśmabhedakauntīśvadaṃṣṭrāvṛṣakorubūkaiḥ /</l>\n<l>śṛtaṃ pibed aśmajatupradhānaṃ saśarkare sāśmarimūtrakṛcchre // Yś_14 //</l>\n</lg>\n\n<lg>\n<l>elāśmabhedakaśilājatupippalīnāṃ cūrṇāni taṇḍulajalair lulitāni pītvā /</l>\n<l>yad vā guḍena sahitāny avalehyamānāny āsannamṛtyur api jīvati mūtrakṛcchrī // Yś_15 //</l>\n</lg>\n\n<lg>\n<l>harītakīgokṣurarājavṛkṣapāṣāṇabhiddhanvayavāsakānām /</l>\n<l>kvāthaṃ piben mākṣikasaṃprayuktaṃ kṛcchre sadāhe saruje vibandhe // Yś_16 //</l>\n</lg>\n\n<lg>\n<l>vāsāguḍūcīcaturaṅgulānām eraṇḍatailena pibet kaṣāyam /</l>\n<l>krameṇa sarvāṅgajam apy aśeṣaṃ jayed asṛgvātabhavaṃ vikāram // Yś_17 //</l>\n</lg>\n\n<lg>\n<l>rasāñjanaṃ taṇḍulakasya mūlaṃ kṣaudrānvitaṃ taṇḍulatoyapītam /</l>\n<l>asṛgdaraṃ sarvabhavaṃ nihanti śvāsaṃ ca bhārgī saha nāgareṇa // Yś_18 //</l>\n</lg>\n\n<lg>\n<l>eraṇḍabilvabṛhatīdvayamātuluṅgapāṣāṇabhittrikaṭamūlakṛtaṃ kaṣāyaḥ /</l>\n<l>sakṣārahiṅgulavaṇoruhutailamiśraḥ śroṇyaṃsameḍhrahṛdayastanarukṣu peyaḥ // Yś_19 //</l>\n</lg>\n\n<lg>\n<l>hiṅgūgragandhāviḍaśuṇṭhyajājīharītakīpuṣkaramūlakuṣṭham /</l>\n<l>bhāgottaraṃ cūrṇitam etad iṣṭaṃ gulmodarājīrṇavisūcikāsu // Yś_20 //</l>\n</lg>\n\n<lg>\n<l>cūrṇaṃ samaṃ rucakahiṅgumahauṣadhānām śuṇṭhyambunā kaphasamīraṇasaṃbhavāsu /</l>\n<l>hṛtpārśvapṛṣṭhajaṭharārtivisūcikāsu peyaṃ tathā yavarasena ca viḍvibandhe // Yś_21 //</l>\n</lg>\n\n<lg>\n<l>pūtīkapatragajacirbhiṭacavyavahni vyoṣaṃ ca saṃstaracitaṃ lavaṇopadhānam /</l>\n<l>dagdhvā vicūrṇya dadhimastuyutaṃ prayojyaṃ gulmodaraśvayathupāṇḍugudodbhaveṣu // Yś_22 //</l>\n</lg>\n\n<lg>\n<l>dviruttarā hiṅgu vacā sakuṣṭhā suvarcikā ceti viḍaṃ ca cūrṇam /</l>\n<l>uṣṇāmbunānāhavisūcikārtihṛdrogagulmordhvasamīraṇaghnam // Yś_23 //</l>\n</lg>\n\n<lg>\n<l>śṛṅgīkaṭutrikaphalatrayakaṇṭakārībhārgīsapuṣkarajaṭā lavaṇāni pañca /</l>\n<l>cūrṇaṃ pibed aśiśireṇa jalena hikkāśvāsordhvavātakasanārucipīnaseṣu // Yś_24 //</l>\n</lg>\n\n<lg>\n<l>nādeyīkuṭajārkaśigrubṛhatīsnugbilvabhallātaka-</l>\n<l>vyāghrīkiṃśukapāribhadrakajaṭāpāmārganīpāgnikān /</l>\n<l>vāsāmuṣkakapāṭalāḥ salavaṇā dagdhvā rasaṃ pācitaṃ</l>\n<l>hiṅgvādiprativāpam etad ucitaṃ gulmodaraplīhiṣu // Yś_25 //</l>\n</lg>\n\n<lg>\n<l>cavyamlavetasakaṭutrikatittiḍīkatālīsajīrakatugādahanaiḥ samāṃśaiḥ /</l>\n<l>cūrṇaṃ guḍapramṛditaṃ trisugandhiyuktaṃ vaisvaryapīnasakaphāruciṣu praśastam // Yś_26 //</l>\n</lg>\n\n<lg>\n<l>tālīsacavyamaricaṃ sadṛśaṃ dviraṃśaṃ mūlaṃ tugāṃ magadhajāṃ triguṇāṃ ca śuṇṭhīm /</l>\n<l>kṛtvā guḍatriguṇitāṃ guḍikāṃ sugandhāṃ kāsāgnimāndyagudajajvararukṣu dadyāt // Yś_27 //</l>\n</lg>\n\n<lg>\n<l>suṇṭhīkaṇāmaricanāgadalatvagelaṃ cūrṇīkṛtaṃ kramavivardhitam ūrdhvam antyāt /</l>\n<l>khāded idaṃ samasitaṃ gudajāgnimāndyagulmāruciśvasanakaṇṭhahṛdāmayeṣu // Yś_28 //</l>\n</lg>\n\n<lg>\n<l>sindhūtthahiṅgutriphalāyavānīvyoṣair guḍāṃśair guḍikāṃ prakuryāt /</l>\n<l>tair bhakṣitais tṛptim avāpnuvan na bhuñjīta mandāgnir api prabhūtam // Yś_29 //</l>\n</lg>\n\n<lg>\n<l>ayastilatryūṣaṇakolabhāgaiḥ sarvaiḥ samaṃ mākṣikadhātucūrṇam /</l>\n<l>tair modakaḥ kṣaudrayuto 'nutakraḥ pāṇḍvāmaye dūragate 'pi śastaḥ // Yś_30 //</l>\n</lg>\n\n<lg>\n<l>guḍena śuṇṭhīm athavopakulyāṃ pathyātṛtīyām atha dāḍimaṃ ca /</l>\n<l>āmeṣv ajīrṇeṣu gudāmayeṣu varcovibandheṣu ca nityam adyāt // Yś_31 //</l>\n</lg>\n\n<lg>\n<l>harītakīnāgaramustacūrṇaṃ guḍena sārdhaṃ guṭikā vidheyā /</l>\n<l>nivārayaty āsyavidhāriteyaṃ śvāsaṃ pravṛddhaṃ prabalaṃ ca kāsam // Yś_32 //</l>\n</lg>\n\n<lg>\n<l>vaṭaprarohaṃ madhu kuṣṭham utpalaṃ salājacūrṇaṃ guḍikāṃ prakalpayet /</l>\n<l>susaṃhitā sā vadanena dhāritā tṛṣṇāṃ pravṛddhām api hanti satvaram // Yś_33 //</l>\n</lg>\n\n<lg>\n<l>manaḥśilāmāgadhikoṣaṇānāṃ cūrṇaṃ kapitthāmlarasena yuktam /</l>\n<l>lājaiḥ samāṃśair madhunāvalīḍhaṃ chardiṃ prasaktām asakṛn nihanti // Yś_34 //</l>\n</lg>\n\n<lg>\n<l>dūrvāraso dāḍimapuṣpajo vā ghrāṇapravṛtte 'sṛji nasyam uktam /</l>\n<l>stanyena vālaktarasena vāpi viṇ makṣikānāṃ ca nihanti hikkām // Yś_35 //</l>\n</lg>\n\n<lg>\n<l>dhātrīrasaḥ sarjarasaḥ sapākyaḥ sauvīrapiṣṭaś ca tadāsutaś ca /</l>\n<l>bhavanti sidhmāni yathā na bhūyas tathaivam udvartanakaṃ karoti // Yś_36 //</l>\n</lg>\n\n<lg>\n<l>dūrvābhayāsaindhavacakramardakuṭherakāḥ kāñjikatakrapiṣṭāḥ /</l>\n<l>tribhiḥ pralepair api baddhamūlāṃ dadruṃ ca kaṇḍuṃ ca vināśayanti // Yś_37 //</l>\n</lg>\n\n<lg>\n<l>gaṇḍīrikacitrakamārkavārkakuṣṭhadrumatvaglavaṇaiḥ samūtraiḥ /</l>\n<l>tailaṃ pacen maṇḍalakuṣṭhadadruduṣṭavraṇāruk kiṭimāpahāri // Yś_38 //</l>\n</lg>\n\n<lg>\n<l>sindūraguggulurasāñjanasikthatutthais tulyāṃśakaiḥ kaṭukatailam idaṃ vipakvam /</l>\n<l>kacchūṃ sravatpiṭakikām athavāpi śuṣkām abhyañjanena sakṛd uddharati prasahya // Yś_39 //</l>\n</lg>\n\n<lg>\n<l>suvarcikānāgarakuṣṭhamūrvālākṣāniśālohitayaṣṭikābhiḥ /</l>\n<l>tailaṃ jvare ṣaḍguṇatakrasiddham abhyañjanāc chītavidāhanut syāt // Yś_40 //</l>\n</lg>\n\n<lg>\n<l>sarpir guḍūcīvṛṣakaṇṭakārīkvāthena kalkena ca siddham etat /</l>\n<l>peyaṃ purāṇajvarakāsaśūlaśvāsāgnimāndyagrahaṇīgadeṣu // Yś_41 //</l>\n</lg>\n\n<lg>\n<l>vṛṣakhadirapaṭolapatranimbatvagamṛtatāmalakīkaṣāyakalkaiḥ /</l>\n<l>ghṛtam abhinavam etad āśu siddhaṃ jayati visarpamadāśrakuṣṭhagulmān // Yś_42 //</l>\n</lg>\n\n<lg>\n<l>tvaṅmāṃsaśoṇitagatair doṣaiḥ prakupitair janitaḥ</l>\n<l>sarvāṅgaśārīraśoṣaviśeṣo visarpaḥ /</l>\n<l>mado madyātmo madyapānajanitavikāraḥ // Yś_43 //</l>\n</lg>\n\n<lg>\n<l>amṛtāpaṭolapicumardadhāvanītriphalākarañjavṛṣakalkavāribhiḥ /</l>\n<l>ghṛtam uttamaṃ vidhivipakvam ādṛtaḥ prapibann idaṃ jayati kuṣṭham āturaḥ // Yś_44 //</l>\n</lg>\n\n<lg>\n<l>khaṇḍān kuṣmāṇḍakānām atha pacanavidhisvinnaśuṣkājyabhṛṣṭān</l>\n<l>nyasyet khaṇḍe vipakve samaricamagadhāśuṇṭhyajājītrigandhān /</l>\n<l>leho 'yaṃ bālavṛddhānilarudhirakṛśastrīprasaktakṣatānāṃ</l>\n<l>tṛṣṇākāsāsrapittaśvasanagudarujācharditānāṃ ca śastaḥ // Yś_45 //</l>\n</lg>\n\n<lg>\n<l>vipācya mūtrāmblamadhūni dantīpiṇḍītakṛṣṇāviḍadhūmakuṣṭhaiḥ /</l>\n<l>vartiṃ karāṅguṣṭhanibhāṃ ghṛtāktāṃ gude rujānāhaharīṃ vidadhyāt // Yś_46 //</l>\n</lg>\n\n<lg>\n<l>saśarkaraṃ kuṅkumam ājyabhṛṣṭaṃ nasyaṃ vidheyaṃ pavanāsṛgutthe /</l>\n<l>bhrūkarṇaśaṅkhākṣiśiro'rdhaśūle dinābhivṛddhiprabhave ca roge // Yś_47 //</l>\n</lg>\n\n<lg>\n<l>pathyākṣadhātrīphalamadhyabījais tridvyekabhāgair vidadhīta vartim /</l>\n<l>tayāñjayed aśrum atipravṛddham akṣṇor haret kaṣṭam api prakopam // Yś_48 //</l>\n</lg>\n\n<lg>\n<l>harītakīsaindhavatārkṣyaśailaiḥ sagairikaiḥ svacchajalaprapiṣṭaiḥ /</l>\n<l>bahiṣpralepaṃ nayanasya kuryāt sarvākṣirogopaśamārtham etat // Yś_49 //</l>\n</lg>\n\n<lg>\n<l>sasaindhavaṃ lodhram athājyabhṛṣṭaṃ sauvīrapiṣṭaṃ sitavastrabaddham /</l>\n<l>āścyotanaṃ tan nayanasya kuryāt sadāhakaṇḍūṃ ca rujaṃ nihanyāt // Yś_50 //</l>\n</lg>\n\n<lg>\n<l>hanty arjunaṃ śarkarayābdhipheno naktāndhatāṃ gośakṛtā ca kṛṣṇā /</l>\n<l>rasāñjanaṃ vyoṣayutaṃ ca pillaṃ tāpīsamutthaṃ madhunā ca śukram // Yś_51 //</l>\n</lg>\n\n<lg>\n<l>puṣpākhyatārkṣyasasitodadhiphenaśaṅkhasindhūtthagairikaśilāmaricaiḥ samāṃśaiḥ /</l>\n<l>piṣṭais tu mākṣikarasena rasakriyeyaṃ hanty armakācatimirārjunavartmarogān // Yś_52 //</l>\n</lg>\n\n<lg>\n<l>mustośīrarajoyavāsamaricāḥ sindhūdbhavaṃ kaṭphalaṃ</l>\n<l>dārvītutthakaśaṅkhaphenanaladaṃ kālānusāry añjanam /</l>\n<l>tulyaṃ cūrṇitam āyase vinihitaṃ kṣaudrānvitaṃ śasyate</l>\n<l>kaṇḍvarmāmayaraktarājitimire pillopadeheṣu ca // Yś_53 //</l>\n</lg>\n\n<lg>\n<l>mañjiṣṭhāmadhukotpalodadhikaphatvaksevyagorocanā-</l>\n<l>māṃsīcandanaśaṅkhapatragirimṛttālīsapuṣpāñjanaiḥ /</l>\n<l>sarvair eva samāṃśam añjanam idaṃ śastaṃ sadā cakṣuṣaḥ</l>\n<l>kaṇḍūtkledamalāśruśoṇitarujāpillārmaśukrāpaham // Yś_54 //</l>\n</lg>\n\n<lg>\n<l>kvāthaḥ samustātiviṣendradārukaliṅgapāṭhākaṭurohiṇīnām /</l>\n<l>gomūtrasiddho madhunā ca yuktaḥ peyo galavyādhiṣu sarvajeṣu // Yś_55 //</l>\n</lg>\n\n<lg>\n<l>yavāgrajaṃ tejavatīṃ sapāṭhāṃ rasāñjanaṃ dāruniśāṃ sakṛṣṇām /</l>\n<l>kṣaudreṇa kuryād guṭikāṃ mukhena tāṃ dhārayet sarvagalāmayeṣu // Yś_56 //</l>\n</lg>\n\n<lg>\n<l>dārvīguḍūcīsumanāpravālādrākṣāyavāsatriphalākaṣāyaḥ /</l>\n<l>kṣaudreṇa yuktaḥ kavalagraho 'yaṃ mukhasya pākaṃ śamayaty udīrṇam // Yś_57 //</l>\n</lg>\n\n<lg>\n<l>kuṣṭhaṃ dārvī lodhram abdaṃ samaṅgā pāṭhā tiktā tejanī pītikā ca /</l>\n<l>cūrṇaṃ śastaṃ gharṣaṇaṃ tad dvijānāṃ raktasrāvaṃ hanti kaṇḍūrujaṃ ca // Yś_58 //</l>\n</lg>\n\n<lg>\n<l>sauvīraśuktārdrakamātuluṅgamāṃsai rasair guggulusaindhavaś ca /</l>\n<l>paktvā tu tailaṃ kaṭukaṃ niṣiñcet tat karṇayoḥ karṇarujopaśāntyai // Yś_59 //</l>\n</lg>\n\n<lg>\n<l>vāsānimbapaṭolaparpaṭaphalaśrīcavyadārvyambudaiḥ</l>\n<l>tiktośiradurālabhātrikaṭukatrāyantikācandanaiḥ /</l>\n<l>sarpiḥ siddham athordhvajatruvikṛtighrāṇākṣiśūlādiṣu</l>\n<l>tvagdoṣajvaravidradhivraṇarujāśukreṣu vai ceṣyate // Yś_60 //</l>\n</lg>\n\n<lg>\n<l>dārvīparpaṭanimbavatsakakaṇāduḥsparśayaṣṭīvṛṣās</l>\n<l>trāyantītriphalāpaṭolakaṭukābhūnimbaraktāmbudāḥ /</l>\n<l>eṣāṃ kalkakaṣāyasādhitam idaṃ sarpiḥ praśastaṃ dṛśaḥ</l>\n<l>pittāsṛkprabhaveṣu śukratimireṣūrdhveṣu ca vyādhiṣu // Yś_61 //</l>\n</lg>\n\n<lg>\n<l>śuklairaṇḍān mūlam athogrā śatapuṣpā puṣpodbhūtaṃ yac ca bṛhatyās tagaraṃ ca /</l>\n<l>tailaṃ siddhaṃ taiḥ sapayaskais timiraghnaṃ nasyaṃ śreṣṭhaṃ vyādhiṣu cordhveṣv apareṣu // Yś_62 //</l>\n</lg>\n\n<lg>\n<l>kvāthe muṣkakabhasmano 'nalaśikhādagdhaṃ kṣipec chaṅkhakaṃ</l>\n<l>tat tenaiva punar jalena vipacet kṣāraṃ sa taile vidhiḥ /</l>\n<l>yuñjyāt tad vraṇaduṣṭiṣu vraṇarujāsv arśassu nāḍīṣu ca</l>\n<l>tvagdoṣeṣu bhagaṃdareṣu vividhe kaṇṭhāmaye ca sthire // Yś_63 //</l>\n</lg>\n\n<lg>\n<l>niśāsayaṣṭīmadhupadmakotpalaiḥ priyaṅgukāsāvaralodhracandanaiḥ /</l>\n<l>vipācya tailaṃ payasā prayojayet kṣateṣu saṃropaṇadāhanāśanam // Yś_64 //</l>\n</lg>\n\n<lg>\n<l>jātīnimbapaṭolapatrakaṭukādārvīniśāsārivā-</l>\n<l>mañjiṣṭhābhayasikthatutthamadhukair naktāhvabījaiḥ samaiḥ /</l>\n<l>sarpiḥ siddham anena sūkṣmavadanā marmāśritāḥ srāvino</l>\n<l>gambhīrāḥ sarujā vraṇāḥ sagatikāḥ śudhyanti rohanti ca // Yś_65 //</l>\n</lg>\n\n<lg>\n<l>śirīṣapuṣpaṃ svarasena bhāvitaṃ sahasrakṛtvo maricaṃ sitāhvayam /</l>\n<l>prayojayed añjanapānanāvanair vimohitānām api sarpadaṃśinām // Yś_66 //</l>\n</lg>\n\n<lg>\n<l>mayūrapittena tu taṇḍulīyakaṃ kākāṇḍayuktaṃ prapibed analpam /</l>\n<l>viṣāṇi saṃstāvarajaṅgamāni sopadravāṇy apy acireṇa hanti // Yś_67 //</l>\n</lg>\n\n<lg>\n<l>tailaṃ tilānāṃ palalaṃ guḍaṃ ca kṣīraṃ tathārkaṃ samam eva pītam /</l>\n<l>ālarkam ugraṃ viṣam āśu hanti sadyodbhavaṃ vāyur ivābhravṛndam // Yś_68 //</l>\n</lg>\n\n<lg>\n<l>āgāradhūmo mahiṣākṣayuktaḥ savājigandhāghṛtataṇḍulīyakaḥ /</l>\n<l>gomūtrapiṣṭo hy agado nihanti viṣāṇi saṃsthāvarajaṅgamāni // Yś_69 //</l>\n</lg>\n\n<lg>\n<l>māṃsīsevyālakauntījalajaladaśilārocanāpadmakeśī-</l>\n<l>spṛkkācaṇḍāharidrāgadasitapalitāsṛglatāpadmakailāḥ /</l>\n<l>tulyā gaurāṣṭabhāgāś caturibhakusumā vartayaḥ sarvabhogyāḥ</l>\n<l>kṛtyālakṣmīpiśācajvaraviṣam agadā ghnanti candrodayākhyāḥ // Yś_70 //</l>\n</lg>\n\n<lg>\n<l>siddhārthatriphalāśirīṣakaṭabhīśvetākarañjāmṛtā-</l>\n<l>mañjiṣṭhārajanīdvayatrikaṭukaṃ śyāmā vacā hiṅgu ca /</l>\n<l>śastaṃ chāgalamūtrapiṣṭam agadaṃ sarvagrahotsādanaṃ</l>\n<l>kṛtyonmādapiśācarākṣasaharaṃ pānādibhiḥ sevitam // Yś_71 //</l>\n</lg>\n\n<lg>\n<l>karpāsāsthimayūrapatrabṛhatīnirmālyapiṇḍītakais</l>\n<l>tvagvāṃśīvṛṣadaṃśaviṭtuṣavacākeśāhinirmocakaiḥ /</l>\n<l>gośṛṅgīdvipadantahiṅgumaricais tulyaiś ca dhūpaḥ kṛtaḥ</l>\n<l>skandonmādapiśācarākṣasasurāveśajvaraghnaḥ smṛtaḥ // Yś_72 //</l>\n</lg>\n\n<lg>\n<l>trikaṭukadalakuṅkumagranthikakṣārasiṃhīniśākuṣṭhasiddhārthayugmāmbuśakrāhvayaiḥ</l>\n<l>sitalaśunaphalatrikośīratiktāvacātutthayaṣṭībalālohitākhyāśilāpadmakaiḥ /</l>\n<l>dadhitagaramadhūkasārapriyāhvāviṣākhyāviṣātārkṣyaśailaiḥ sacavyāmaraiḥ kalkitaiḥ</l>\n<l>ghṛtam anavam aśeṣamūtrāmbusiddhaṃ smṛtaṃ bhūtarāvaṃ tu pānena tat syād grahaghnaṃ param // Yś_73 //</l>\n</lg>\n\n<p>natamadhukakarañjalākṣāpaṭolīsamaṅgāvacāpāṭalīhiṅgusiddhārthasiṃhīniśāyuglatārohiṇī-\nphalakhadirakaṭutrikākāṇḍadārukrimighnājagandhāmarāṅkollakośātakīśigrunimbāmbudendrāhvayaiḥ /\n<lg>\n<l>gadaśukatarupuṣpabījāmbuyaṣṭyadrikarṇīnikumbhāgnibilvaiḥ</l>\n<l>samaiḥ kalkitair mūtravargeṇa siddhaṃ ghṛtaṃ</l>\n<l>vidhivinihitam āśu sarvaiḥ kramair yojitaṃ hanti sarvagrahonmādakuṣṭhajvarāṃs tan mahābhūtarāvaṃ smṛtam // Yś_74 //</l>\n</lg></p>\n\n<lg>\n<l>dārvī haridrā kuṭajasya bījaṃ siṃhī ca yaṣṭīmadhukaṃ ca tulyam /</l>\n<l>kvāthaḥ śiśoḥ stanyakṛte ca doṣe sarvātisāreṣu ca sarvajeṣu // Yś_75 //</l>\n</lg>\n\n<lg>\n<l>bilvaṃ ca puṣpāṇi ca dhātakīnāṃ jalaṃ salodhraṃ gajapippalī ca /</l>\n<l>kvāthāvalehau madhunā vimiśrau bāleṣu yojyāv atisāriteṣu // Yś_76 //</l>\n</lg>\n\n<lg>\n<l>śṛṅgīṃ sakṛṣṇātiviṣāṃ vicūrṇya lehaṃ vidadhyān madhunā śiśūnām /</l>\n<l>kāsajvaracchardibhir arditānāṃ samākṣikāṃ cātiviṣām athaikām // Yś_77 //</l>\n</lg>\n\n<lg>\n<l>dhātrīcūrṇasya kaṃsaṃ svarasaparigataḥ kṣaudrasarpiḥ samāṃśaṃ</l>\n<l>kṛṣṇāmānīsitāṣṭaprasṛtayutam idaṃ sthāpitaṃ bhasmarāśau /</l>\n<l>varṣānte tat samaśnan bhavati vipalito rūpavarṇaprabhāvī</l>\n<l>nirvyādhir buddhimedhāsmṛtivacanabalasthairyasattvair upetaḥ // Yś_78 //</l>\n</lg>\n\n<lg>\n<l>yaṣṭītugāsaindhavapippalībhiḥ saśarkarābhis triphalā prayuktā /</l>\n<l>āyuḥpradā vṛṣyatamātimedhyā bhavej jarāvyādhivināśanī ca // Yś_79 //</l>\n</lg>\n\n<lg>\n<l>cūrṇaṃ śvadaṃṣṭrāmalakāmṛtānāṃ lihet sasarpir madhunā ca yuktam /</l>\n<l>vṛṣyaḥ sthiraḥ śāntavikāraduḥkhaḥ samāśataṃ jīvati kṛṣṇakeśaḥ // Yś_80 //</l>\n</lg>\n\n<lg>\n<l>nimbasya tailaṃ prakṛtistham evaṃ nasyāṃ niṣiktaṃ vidhinā yathāvat /</l>\n<l>māsena tat kṣīraghṛtopayojyaṃ jarāprabhūtaṃ palitaṃ nihanti // Yś_81 //</l>\n</lg>\n\n<lg>\n<l>gokṣurakaḥ kṣurakaḥ śatamūlī vānari nāgabalātibalā ca /</l>\n<l>cūrṇam idaṃ payasā niśi peyaṃ yasya gṛhe pramadāśatam asti // Yś_82 //</l>\n</lg>\n\n<lg>\n<l>madhukāṃ madhunā ghṛtena ca pralihan kṣīram anuprayojayet /</l>\n<l>labhate ca na dhātusaṃkṣayaṃ pramadānāṃ ca śataṃ ca gacchati // Yś_83 //</l>\n</lg>\n\n<lg>\n<l>yaṣṭīkaṣāyaṃ lavaṇāgrayuktaṃ kaliṅgakṛṣṇāphalakalkamiśram /</l>\n<l>sakṣaudram etad vamanaṃ prayojyaṃ ghrāṇāsyakaṇṭhaśravaṇāmayeṣu // Yś_84 //</l>\n</lg>\n\n<lg>\n<l>harītakībhiḥ kvathitaṃ suvīraṃ dantyaṅghrikṛṣṇāviḍacūrṇayuktam /</l>\n<l>virecanaṃ sorubutailam etan niratyayaṃ yojyam athāmayaghnam // Yś_85 //</l>\n</lg>\n\n<lg>\n<l>rāsnārāṭhaphalatrayāmṛtalatāyukpañcamūlībalā-</l>\n<l>māṃsakvāthayutaḥ satailalavaṇakṣaudrāṃśasarpirguḍaḥ /</l>\n<l>puṣpāhvāghanakuṣṭhabilvaphalinīkṛṣṇāvacākalkito</l>\n<l>vastiḥ kāñjikadugdhamūtrasahito vātāmayebhyo hitaḥ // Yś_86 //</l>\n</lg>\n\n<lg>\n<l>tailaṃ balākvathitakalkasugandhigarbhasiddhaṃ payodadhituṣodakamastucukraiḥ /</l>\n<l>tadvat sahācarasaraṇyamṛtāvarībhiḥ pratyekapakvam anuvāsasamīraṇaghnam // Yś_87 //</l>\n</lg>\n\n<lg>\n<l>nasyaṃ vidadhyād guḍanāgaraṃ vā sasaindhavāṃ māgadhikām athovā /</l>\n<l>ghrāṇāsyamanyāhanubāhupṛṣṭhaśirokṣikaṇṭhaśravaṇāmayeṣu // Yś_88 //</l>\n</lg>\n\n<lg>\n<l>śreṣṭhaḥ parpaṭako jvareṣu vihitas tṛṣṇāsu pañcāmliko</l>\n<l>lājā cchardiṣu vastijeṣu girijo meheṣu dhātrīrasaḥ /</l>\n<l>rāsnā vātagadeṣu mūtram udare plīhāmaye pippalī</l>\n<l>saṃdhāne kṛmihā viṣe śukataruḥ śophe tathā gugguluḥ // Yś_89 //</l>\n</lg>\n\n<lg>\n<l>vṛṣo 'śrapitte kuṭajo 'tisāre bhallātam arśassu gareṣu hema /</l>\n<l>sthūleṣu dāruḥ kṛmiṣu krimighnaṃ harītakī pāṇḍugadeṣu śasyate // Yś_90 //</l>\n</lg>\n\n<lg>\n<l>akṣyāmayeṣu triphalā vadanti śūleṣu sarveṣu tathā rasonam /</l>\n<l>kuṣṭheṣu nityaṃ khadirasya sāraṃ sarveṣu kāseṣu nidigdhikāṃ ca // Yś_91 //</l>\n</lg>\n\n<lg>\n<l>śaṃsanti vājīkaraṇe śvadaṃṣṭrām uraḥkṣate nāgabalā balāṃ ca /</l>\n<l>rasāyaneṣv āmalakaṃ sadevagraheṣu rogeṣu śilāhvayaṃ ca // Yś_92 //</l>\n</lg>\n\n<lg>\n<l>ity ete vidhivihitāḥ prasiddhayogāḥ siddhyarthaṃ vinigaditā bhiṣagvarāṇām /</l>\n<l>dṛṣṭvaitān katham acikitsako 'pi yuñjyād ity arthaṃ punar api vakṣyate 'tra kiṃcit // Yś_93 //</l>\n</lg>\n\n<lg>\n<l>saṃdhāraṇānaśanajāgaraṇoccabhāṣāvyāyāmayānakaṭutiktakaṣāyarūkṣaiḥ /</l>\n<l>cintāvyavāyabhayalaṅghanaśokaśītair vāyuḥ prakopam upayāti ghanāgame ca // Yś_94 //</l>\n</lg>\n\n<lg>\n<l>kaṭvāmlamadyalavaṇoṣṇavidāhitīkṣṇakrodhānalātapapariśramaśuṣkaśākaiḥ /</l>\n<l>kṣārādyajīrṇaviṣamāśanabhojanaś ca pittaṃ prakopam upayāti ghanātyaye ca // Yś_95 //</l>\n</lg>\n\n<lg>\n<l>svapnād divā madhuraśītalamatsamāṃsagurvāmlapicchalatilekṣupayovikāraiḥ /</l>\n<l>snigdhātitṛptilavaṇodakapānabhakṣaiḥ śleṣmā prakopam upayāti tathā vasante // Yś_96 //</l>\n</lg>\n\n<lg>\n<l>ity evam ete kramaśo dviśo vā doṣāḥ pravṛddhā yugapat trayo vā /</l>\n<l>kurvanti rogān vividhān śarīre saṃkhyātu saṃjnāvigatān anekān // Yś_97 //</l>\n</lg>\n\n<lg>\n<l>pāruṣyasaṃkocanatodaśūlaśyāmatvam aṅgavyathabhaṅgaceṣṭān /</l>\n<l>suptatvaśītatvakharatvaśoṣān karmāṇi vāyoḥ pravadanti tajjñāḥ // Yś_98 //</l>\n</lg>\n\n<lg>\n<l>parisravasvedavidāharāgadaurgandhisaṃkledavipākakopān /</l>\n<l>pralāpamūrchabhramapītabhāvān pittasya karmāṇi vadanti tajjñāḥ // Yś_99 //</l>\n</lg>\n\n<lg>\n<l>śvetatvaśītatvagurutvakaṇḍūsnehopadehastimitatvalepān /</l>\n<l>utsekasaṃghātacirakriyāś ca kaphasya karmāṇi vadanti tajjnāḥ // Yś_100 //</l>\n</lg>\n\n<lg>\n<l>etāni liṅgāni ca tatkṛtānāṃ sarvāmayānām api naikanāmnām /</l>\n<l>kaścid bhavet prāptiviśeṣa eṣāṃ saṃjñāntaraṃ yena tu saṃprayānti // Yś_101 //</l>\n</lg>\n\n<lg>\n<l>ālasyatandrāhṛdayāviśuddhidoṣāpravṛttikṣudabhāvamūtraiḥ /</l>\n<l>gurūdaratvārucisuptatābhir āmānvitaṃ vyādhim udāharanti // Yś_102 //</l>\n</lg>\n\n<lg>\n<l>snigdhoṣṇasthiravṛṣyabalyalavaṇasvādvamlatailātapa-</l>\n<l>snānābhyañjanavastimāṃsamadirāsaṃvāhanonmardanaiḥ /</l>\n<l>snehasvedanirūhanasyaśamanasnehopanāhādikaṃ</l>\n<l>pānāhāravihārabheṣajam idaṃ vātapraśāntim nayet // Yś_103 //</l>\n</lg>\n\n<lg>\n<l>tiktasvādukaṣāyaśītapavanacchāyāniśāvījanaṃ</l>\n<l>jyotsnābhūgṛhayantravārijaladastrīgātrasaṃsparśanam /</l>\n<l>sarpiḥkṣīravirekasekarudhirasrāvapradehādikaṃ</l>\n<l>pānāhāravihārabheṣajam idaṃ pittaṃ praśāntiṃ nayet // Yś_104 //</l>\n</lg>\n\n<lg>\n<l>rūkṣakṣārakaṣāyatiktakaṭukavyāyāmaniṣṭīvanaṃ</l>\n<l>strīsevādhvaniyuddhajāgarajalakrīḍāpadāghātanam /</l>\n<l>dhūmātyuṣṇaśirovirekavamanasvedopavāsādikaṃ</l>\n<l>pānāhāravihārabhaiṣajam idaṃ śleṣmānam ugraṃ jayet // Yś_105 //</l>\n</lg>\n\n<lg>\n<l>āmaṃ jayel laṅghanakolapeyālaghvannasūpodakatiktayūṣaiḥ /</l>\n<l>virūkṣaṇasvedanapācanaiś ca saṃśodhanair ūrdhvam adhas tathā ca // Yś_106 //</l>\n</lg>\n\n<lg>\n<l>hemantavarṣāśiśireṣu vāyoḥ pittasya toyāntanidāghayoś ca /</l>\n<l>kaphasya kopaḥ kusumāgame ca kurvanti tad vai vihitaṃ yathaiṣām // Yś_107 //</l>\n</lg>\n\n<lg>\n<l>kaphasya kope vamanaṃ sanasyaṃ virecanaṃ pittabhave vikāre /</l>\n<l>vātātmake vastim udāharanti saṃsargaje 'pi vyatimiśram etat // Yś_108 //</l>\n</lg>\n\n<lg>\n<l>vāto 'mlatailalavaṇair madhurānnapānaiḥ pittaṃ tathā madhuratiktakaṣāyaśītaiḥ /</l>\n<l>śleṣmāpi tiktakaṭurūkṣakaṣāyatīkṣṇair āmaṃ praśāntim upayānty apatarpaṇena // Yś_109 //</l>\n</lg>\n\n<lg>\n<l>buddhvaitad anyad api yat tad anuktam atra yuktyā svayaṃ samadhigamya yathānurūpam /</l>\n<l>rogeṣu bheṣajam analpamatir vidadhyāc chāstraṃ hi kiṃcid upadeśalavaṃ karoti // Yś_110 //</l>\n</lg>\n\n<lg>\n<l>guṇādhikaṃ yogaśataṃ nibadhya prāptaṃ mayā puṇyam anuttaraṃ yat /</l>\n<l>nānāprakārāmayanīḍabhūtaṃ kṛtsnaṃ jagat tena bhavatv arogam // Yś_111 //</l>\n</lg>\n\n  </body>\n\n"
}