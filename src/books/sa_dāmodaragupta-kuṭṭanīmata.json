{
  "title": "sa_dāmodaragupta-kuṭṭanīmata",
  "body": "<body xmlns='http://www.tei-c.org/ns/1.0'>\n    <div>\n<lg>\n<l>sa jayati saṃkalpabhavo Ratimukhaśatapatracumbanabhramaraḥ /</l>\n<l>yasyānuraktalalanānayanāntavilokitaṃ vasatiḥ // DKuṭṭ_1 //</l>\n</lg>\n\n<lg>\n<l>avadhīrya doṣanicayaṃ guṇaleśe saṃniveśya matimāryāḥ /</l>\n<l>kuṭṭanyā matametaddāmodaraguptaviracitaṃ śṛṇuta // DKuṭṭ_2 //</l>\n</lg>\n\n<lg>\n<l>asti khalu nikhilabhūtalabhūṣaṇabhūtā vibhūtiguṇayuktā /</l>\n<l>yuktābhiyuktajanatā nagarī vārāṇasī nāma // DKuṭṭ_3 //</l>\n</lg>\n\n<lg>\n<l>anubhavatāmapi yasyāmupabhogān kāmataḥ śarīravatām /</l>\n<l>śaśadharakhaṇḍavibhūṣitadehalayaḥ kila na duṣprāpaḥ // DKuṭṭ_4 //</l>\n</lg>\n\n<lg>\n<l>candravibhūṣitadehā bhūtiratāḥ sadbhujaṅgaparivārāḥ /</l>\n<l>vārastriyo 'pi yasyāṃ paśupatitanutulyatāṃ yātāḥ // DKuṭṭ_5 //</l>\n</lg>\n\n<lg>\n<l>atituṅgasuraniketanaśikharasamutkṣiptapavanacalitābhiḥ /</l>\n<l>mañjaritamiva virājati yatra nabho vaijayantībhiḥ // DKuṭṭ_6 //</l>\n</lg>\n\n<lg>\n<l>aviratasaṃcaradabalācaraṇatalālaktakadravāruṇitam /</l>\n<l>sthalakamalavatīṃ lakṣmīṃ bibharti vasudhātalaṃ yatra // DKuṭṭ_7 //</l>\n</lg>\n\n<lg>\n<l>yatra ca ramaṇībhūṣaṇaravabadhiritasakaladiṅnabhobhāge /</l>\n<l>śiṣyāṇāṃ nācāryairavadyamavadhāryate paṭhatām // DKuṭṭ_8 //</l>\n</lg>\n\n<lg>\n<l>vindhyadharādharabhūriva yā rājati mattavāraṇopetā /</l>\n<l>bahulaniśīthavatīva projjvaladhiṣṇyopaśobhitā yā ca // DKuṭṭ_9 //</l>\n</lg>\n\n<lg>\n<l>yatigaṇaguṇasamupetā yā nityaṃ chandasāmiva pracitiḥ /</l>\n<l>vanapaṅktiriva sasālā turuṣkaseneva bahalagandharvā // DKuṭṭ_10 //</l>\n</lg>\n\n<lg>\n<l>tārāgaṇo 'kulīnaḥ priyadoṣā yatra kauśikāḥ satatam /</l>\n<l>gadye vṛttacyavanaṃ paragṛharodhastathākṣeṣu // DKuṭṭ_11 //</l>\n</lg>\n\n<lg>\n<l>śūlabhṛto vyālāsthā padavediṣu yatra dhātuvāditvam /</l>\n<l>surateṣvabalākramaṇaṃ dānacchedo madacyutau kariṇām // DKuṭṭ_12 //</l>\n</lg>\n\n<lg>\n<l>tīvrakaratvaṃ bhānoraviveko yatra mitrahṛdayānām /</l>\n<l>yogiṣu daṇḍagrahaṇaṃ saṃdhicchedaḥ pragṛhyeṣu // DKuṭṭ_13 //</l>\n</lg>\n\n<lg>\n<l>chandaḥprastāravidhau guravo yasyāmanārjavasthitayaḥ /</l>\n<l>vīṇāyāṃ parivādo dvijanilayeṣvaprasannatvam // DKuṭṭ_14 //</l>\n</lg>\n\n<lg>\n<l>anurūpavṛttaghaṭanā satkavikṛtarūpakeṣu loke ca /</l>\n<l>ramaṇīvacane yasyāṃ mādhuryaṃ kāvyabandhe ca // DKuṭṭ_15 //</l>\n</lg>\n\n<lg>\n<l>yasyāmupavanavīthyāṃ tamālapattrāṇi yuvativadane ca /</l>\n<l>nakharaprahārakaṇitaṃ tantrīvādye ca suratakalahe ca // DKuṭṭ_16 //</l>\n</lg>\n\n<lg>\n<l>nandanavanābhirāmā vibudhavatī nākavāhinījuṣṭā /</l>\n<l>amarāvatīva yānyā viśvasṛjā nirmitā jagati // DKuṭṭ_17 //</l>\n</lg>\n\n<lg>\n<l>tasyāṃ khagapatitanuriva vilāsināṃ hṛdayaśokasaṃjananī /</l>\n<l>ākṛṣṭeśvarahṛdayā prāleyanagādhirājatanayeva // DKuṭṭ_18 //</l>\n</lg>\n\n<lg>\n<l>saṃsaktabhoginetrā mandaradharaṇībhṛto yathā mūrtiḥ /</l>\n<l>uparigatā śūlānāmandhāsuragātralekheva // DKuṭṭ_19 //</l>\n</lg>\n\n<lg>\n<l>samuvāsa vārarāmā mānasavasateḥ śarīriṇī śaktiḥ /</l>\n<l>niḥśeṣaveśayoṣidvibhūṣaṇaṃ Mālatī nāma // DKuṭṭ_20 //</l>\n</lg>\n\n<lg>\n<l>peśalavacasāṃ vasatirlīlānāmālayaḥ sthitiḥ premnaḥ /</l>\n<l>bhūmiḥ parihāsānāmāvasatho vakrakathitānām // DKuṭṭ_21 //</l>\n</lg>\n\n<lg>\n<l>sā śuśrāva kadā ciddhavalālayapṛṣṭhadeśamadhirūḍhā /</l>\n<l>kenāpi gīyamānāṃ prasaṅgapatitāmimāmāryām // DKuṭṭ_22 //</l>\n</lg>\n\n<lg>\n<l>yauvanasaundaryamadaṃ dūreṇāpāsya vāravanitābhiḥ /</l>\n<l>yatnena veditavyāḥ kāmukahṛdayārjanopāyāḥ // DKuṭṭ_23 //</l>\n</lg>\n\n<lg>\n<l>śrutvātha vipulajaghanā manasīdaṃ mālatī cakāra ciram /</l>\n<l>atisāmpratamupadiṣṭaṃ suhṛdevānena sādhunā paṭhatā // DKuṭṭ_24 //</l>\n</lg>\n\n<lg>\n<l>tadgatvā pṛcchāmo vikarālāṃ kalitasakalasaṃsārām /</l>\n<l>yasyāḥ kāmijanaugho divāniśaṃ dvāradeśamadhyāste // DKuṭṭ_25 //</l>\n</lg>\n\n<lg>\n<l>iti manasi sā niveśya drutataramavatīrya veśmanaḥ śikharāt /</l>\n<l>vikarālābhavanavaraṃ parijanaparivāritā prayayau // DKuṭṭ_26 //</l>\n</lg>\n\n<lg>\n<l>atha viralonnatadaśanāṃ nimnahanuṃ sthūlacipiṭanāsāgrām /</l>\n<l>ulbaṇacūcukalakṣitaśuṣkakucasthānaśithilakṛttitanum // DKuṭṭ_27 //</l>\n</lg>\n\n<lg>\n<l>gambhīrāraktadṛśaṃ nirbhūṣaṇalambakarṇapālīṃ ca /</l>\n<l>katipayapāṇḍuracikurāṃ prakaṭaśirāsaṃtatāyatagrīvām // DKuṭṭ_28 //</l>\n</lg>\n\n<lg>\n<l>sitadhautavasanayugalāṃ vividhauṣadhimaṇisanāthagalasūtrām /</l>\n<l>tanvīmaṅgulimūle tapanīyamayīṃ ca vālikāṃ dadhatīm // DKuṭṭ_29 //</l>\n</lg>\n\n<lg>\n<l>gaṇikāgaṇaparikaritāṃ kāmijanopāyanaprasaktadṛśam /</l>\n<l>āsandyāmāsīnāṃ vilokayāmāsa vikarālām // DKuṭṭ_30 //</l>\n</lg>\n\n<lg>\n<l>avalokya sā vidhāya kṣitimaṇḍalalīnamaulinā praṇatim /</l>\n<l>paripṛṣṭakuśalavārtā samanujñātāsanaṃ bheje // DKuṭṭ_31 //</l>\n</lg>\n\n<lg>\n<l>atha viracitahastapuṭā sapraśrayamāsanaṃ samutsṛjya /</l>\n<l>idamūce vikarālāmavasaramāsādya mālatī vacanam // DKuṭṭ_32 //</l>\n</lg>\n\n<lg>\n<l>vidadhāsi Harimakaustubhamahariṃ Ravimagajanāthamamarendram /</l>\n<l>adraviṇaṃ draviṇapatiṃ niyataṃ matigocare patitam // DKuṭṭ_33 //</l>\n</lg>\n\n<lg>\n<l>ayameva buddhivibhavaṃ hṛtavibhavaste paṭaccarāvaraṇaḥ /</l>\n<l>kāmukalokaḥ kathayati sattrāgāreṣu bhuñjānaḥ // DKuṭṭ_34 //</l>\n</lg>\n\n<lg>\n<l>upasaṃhṛtānyakarmā Dhanavarmā Narmadāṅghriyugalasya /</l>\n<l>sakalasamarpitasampadyadupetaḥ pādapīṭhatvam // DKuṭṭ_35 //</l>\n</lg>\n\n<lg>\n<l>yadupanato Nayadattaḥ Sāgaradattasya madhyamaḥ putraḥ /</l>\n<l>prīṇayati Madanasenāṃ vidhāya pitṛmandiraṃ riktam // DKuṭṭ_36 //</l>\n</lg>\n\n<lg>\n<l>yallīlārpitacaraṇau Mañjaryā Bhaṭṭaputranarasiṃhaḥ /</l>\n<l>paritoṣaṃ vrajati paraṃ mṛdu mṛdnan pāṇiyugalena // DKuṭṭ_37 //</l>\n</lg>\n\n<lg>\n<l>yanniḥśeṣitavibhavo dīkṣitabhavadevaputraśubhadevaḥ /</l>\n<l>nirbhartsito 'pi nojjhati kesarasenāgṛhadvāram // DKuṭṭ_38 //</l>\n</lg>\n\n<lg>\n<l>anyā api kāmijanaṃ sādhāraṇayoṣito yadākramya /</l>\n<l>vidadhati karpaṭaśeṣaṃ vilasitametattavopadeśānām // DKuṭṭ_39 //</l>\n</lg>\n\n<lg>\n<l>hīnānvayajanmāno guṇahīnā rogiṇo nirākṛtayaḥ /</l>\n<l>upasevitā mayāpi prakaṭīkṛtarāgasauṣṭhavaṃ puruṣāḥ // DKuṭṭ_40 //</l>\n</lg>\n\n<lg>\n<l>mātaḥ kiṃ vidadhāmo hatadhāturvāmatābhiyogena /</l>\n<l>nāsādayāma iṣṭaṃ nijatanupaṇyaprasārakeṇāpi // DKuṭṭ_41 //</l>\n</lg>\n\n<lg>\n<l>tatkuru mātaranugrahamabhidhatsva mamāpi dehino bhogyān /</l>\n<l>teṣāṃ ca veśaceṣṭitamanasijaśarajālapātanopāyān // DKuṭṭ_42 //</l>\n</lg>\n\n<lg>\n<l>iti giramudīrayantīṃ sapremāmṛśya pāṇinā pṛṣṭhe /</l>\n<l>ruciravaco Vikarālā rucirākṛtimālatīmūce // DKuṭṭ_43 //</l>\n</lg>\n\n<lg>\n<l>ayameva dahyamānasmaranirgatadhūmavartikākāraḥ /</l>\n<l>cikurabharastava sundari kāmijanaṃ kiṅkarīkurute // DKuṭṭ_44 //</l>\n</lg>\n\n<lg>\n<l>ayameva te kṛśodari mandollasitabhruvibhramādhāraḥ /</l>\n<l>adharīkaroti dhīrān madhurasmitasubhagavīkṣitaviśeṣaḥ // DKuṭṭ_45 //</l>\n</lg>\n\n<lg>\n<l>iyameva vadanakāntī ratikāntākūtamatitarāṃ kurute /</l>\n<l>śrutipathamapyupayātā niyataṃ tava kāmināṃ manasi // DKuṭṭ_46 //</l>\n</lg>\n\n<lg>\n<l>iyameva daśanapaṅktī rucirācirakāntikāntisamakāntiḥ /</l>\n<l>utpādayati nitāntaṃ tava Manmathadāhavedanāṃ puṃsām // DKuṭṭ_47 //</l>\n</lg>\n\n<lg>\n<l>idameva samullapitaṃ līlāvati vijitaparabhṛtadhvānam /</l>\n<l>tava niḥśeṣabhujaṅgavyākarṣaṇasiddhamantravaccitram // DKuṭṭ_48 //</l>\n</lg>\n\n<lg>\n<l>idameva Makaraketananiketanaṃ stanayugaṃ tavābhogi /</l>\n<l>bhogavati bhogasādhanamaparopāyagraho vyarthaḥ // DKuṭṭ_49 //</l>\n</lg>\n\n<lg>\n<l>idameva bāhuyugalaṃ mṛṇālatanusundaraṃ tavābhogi /</l>\n<l>kasya na janayati madanaṃ kanakāṅgadabhūṣaṇaṃ sutanu // DKuṭṭ_50 //</l>\n</lg>\n\n<lg>\n<l>ayameva madhyadeśaḥ Kandarpādeśakaraṇacaturaste /</l>\n<l>prakṛśo 'pi śarīrabhṛto daśamīṃ prāpayati manmathāvasthām // DKuṭṭ_51 //</l>\n</lg>\n\n<lg>\n<l>iyameva romarājiḥ Saṅkalpajacāpayaṣṭiguṇaśobhām /</l>\n<l>dadhatī vidadhāti tava smarasāyakaśalyaviklavān yūnaḥ // DKuṭṭ_52 //</l>\n</lg>\n\n<lg>\n<l>idameva pṛthulajaghanaṃ kaladhautaśilātalābhiramaṇīyam /</l>\n<l>tava taruṇavaśīkaraṇaṃ yatisaṃyatināśakāri karabhoru // DKuṭṭ_53 //</l>\n</lg>\n\n<lg>\n<l>idameva tavoruyugaṃ rambhāgarbhopamaṃ manohāri /</l>\n<l>vada sundari nābhimataṃ madanajvaratāpaśāntaye kasya // DKuṭṭ_54 //</l>\n</lg>\n\n<lg>\n<l>yauvanakalpataroste kanakalatāvibhramaṃ suvṛttam idam /</l>\n<l>jaṅghāyugalaṃ necchati kāmaphalaprāptaye ka iva // DKuṭṭ_55 //</l>\n</lg>\n\n<lg>\n<l>nirjitadāḍimarāgaṃ vijitasthalakamalinīvilāsamidam /</l>\n<l>tava caraṇasarojayugaṃ kasya na mānasamalaṅkurute // DKuṭṭ_56 //</l>\n</lg>\n\n<lg>\n<l>hrepayati vāraṇendraṃ haṃsaṃ hasati prayātamidameva /</l>\n<l>tava līlāvati lalitaṃ yūnāṃ hṛdayāni mathnāti // DKuṭṭ_57 //</l>\n</lg>\n\n<lg>\n<l>tadapi yadi te kutūhalamavadhānaṃ saṃvidhāya tanumadhye /</l>\n<l>ākarṇaya kathayāmi svabuddhivibhavānusāreṇa // DKuṭṭ_58 //</l>\n</lg>\n\n<lg>\n<l>svīkuru tāvatprathamaṃ nṛpasevakabhaṭṭasūnumatiyatnāt /</l>\n<l>svādhīnāmativipulāṃ yadi sampadamīhase sutanu // DKuṭṭ_59 //</l>\n</lg>\n\n<lg>\n<l>pratyāsannagrāme svayaṃ prabhuḥ pitari nityakaṭakasthe /</l>\n<l>Bhaṭṭasutaścintāmaṇirākṛṣṭo bhavati putri niyamena // DKuṭṭ_60 //</l>\n</lg>\n\n<lg>\n<l>śṛṇu tasya cāruhāsini veṣagrahaṇaṃ ca ceṣṭitaṃ caiva /</l>\n<l>nipatati ca yathā tūrṇaṃ priyasurabhikusumaśarāsanaprasare // DKuṭṭ_61 //</l>\n</lg>\n\n<lg>\n<l>sthūlasthāpitacūlakapañcāṅgulamātrakeśavinyāsaḥ /</l>\n<l>lambaśravaṇaniveśitakarapatrikaghaṭitadaśanapaṅktiśca // DKuṭṭ_62 //</l>\n</lg>\n\n<lg>\n<l>karaśākhāśritamudrikacāmīkarakaṇṭhasūtrikābharaṇaḥ /</l>\n<l>parimṛṣṭagātrakuṅkumakiñcitpiñjaritavasanasaṃvītaḥ // DKuṭṭ_63 //</l>\n</lg>\n\n<lg>\n<l>pravilambikusumadāmakagalamaṇḍanajātarūpakṛtaśobhaḥ /</l>\n<l>antarniviṣṭasikthitatauruṣkikakhuśśikādicaraṇatraḥ // DKuṭṭ_64 //</l>\n</lg>\n\n<lg>\n<l>nānāvarṇaviveṣṭitabahaladaśāpāśabaddhatatakeśam /</l>\n<l>ekasmindalavīṭakamaparasminsīsapatrakaṃ karṇe // DKuṭṭ_65 //</l>\n</lg>\n\n<lg>\n<l>uccaṇḍakanakagarbhitakuṅkumapiñjaritavastiparidhānam /</l>\n<l>sthūlatarakācavartakamālāṃ ca gale dadhānena // DKuṭṭ_66 //</l>\n</lg>\n\n<lg>\n<l>vṛścikarañjitakararuhakaramūlanibaddhaśaṅkhacakreṇa /</l>\n<l>prathamavayastvaṃ bhajatā tāmbūlakaraṅkavāhinānugataḥ // DKuṭṭ_67 //</l>\n</lg>\n\n<lg>\n<l>śreṣṭhivaṇigviṭakitavapradhānaraṅgasya sumahato madhye /</l>\n<l>śūlāpālasthāpitakatipayavadhrorupīṭhikāsīnaḥ // DKuṭṭ_68 //</l>\n</lg>\n\n<lg>\n<l>utsaṅgārpitakhaḍgairayathātathabhāṣibhirmahauddhatyam /</l>\n<l>bibhrāṇairanujīvibhiradhiṣṭhitaḥ pañcaṣaiḥ puruṣaiḥ // DKuṭṭ_69 //</l>\n</lg>\n\n<lg>\n<l>caturatarasevakārpitapṛṣṭhaparikṣiptapūrvadehāṃśaḥ /</l>\n<l>antarvidhṛtāvelaprocchūnakapolakalitakaraparṇaḥ // DKuṭṭ_70 //</l>\n</lg>\n\n<lg>\n<l>anapekṣitaprasaṅgaḥ punaḥ punaḥ paṭhati sonnatabhrūkaḥ /</l>\n<l>gāthāślokaprāyaṃ bhāvitacetā yathātathādhītam // DKuṭṭ_71 //</l>\n</lg>\n\n<lg>\n<l>vismayalolitamauliḥ pārśvagatāntāḍayanrasāvegāt /</l>\n<l>hākaṣṭasādhuvādairantarayati parasubhāṣitaśravaṇam // DKuṭṭ_72 //</l>\n</lg>\n\n<lg>\n<l>idamukto rahasi ruṣā tātena nṛpo nṛpeṇa tāto 'pi /</l>\n<l>iti piturāviṣkurute mahībhṛtaḥ praṇayaviśvāsau // DKuṭṭ_73 //</l>\n</lg>\n\n<lg>\n<l>patracchedamajānan jānanvā kauśalaṃ kalāviṣaye /</l>\n<l>prakaṭayati janasamāje bibhrāṇaḥ patrakartarīṃ satatam // DKuṭṭ_74 //</l>\n</lg>\n\n<lg>\n<l>brahmoktanāṭyaśāstre gīte murajādivādane caiva /</l>\n<l>abhibhavati Nāradādīn prāvīṇyaṃ Bhaṭṭaputrasya // DKuṭṭ_75 //</l>\n</lg>\n\n<lg>\n<l>vasunandacitradaṇḍakamuktāyudhakhaḍgadhenubandheṣu /</l>\n<l>vrajati purato 'sya niyataṃ bhārgavatāṃ Paraśurāmo 'pi // DKuṭṭ_76 //</l>\n</lg>\n\n<lg>\n<l>vātsyāyanamayamabudhaṃ bāhyaṃ dūreṇa dattakācāryam /</l>\n<l>gaṇayati manmathatantre paśutulyaṃ rājaputraṃ ca // DKuṭṭ_77 //</l>\n</lg>\n\n<lg>\n<l>yaḥ prārthito 'pi yatnātkavacaṃ rādhāsuto dadāti sma /</l>\n<l>avicintitavasuvarṣastyāgaguṇaṃ hasati tasyāyam // DKuṭṭ_78 //</l>\n</lg>\n\n<lg>\n<l>prapalāyanaikahṛdaye yo vikramamātanoti hariṇe 'pi /</l>\n<l>siṃhasya tasya śauryaṃ trapākaraṃ bhaṭṭaputrasya // DKuṭṭ_79 //</l>\n</lg>\n\n<lg>\n<l>ākheṭake 'pi kautukamastyeva jayaśca cañcale lakṣye /</l>\n<l>bhaṭṭabhayena na khelati bhaṭṭasutaḥ kiṃ tvatiprakaṭam // DKuṭṭ_80 //</l>\n</lg>\n\n<lg>\n<l>iti nijasevakanigaditarāmaṇikāvacanajanitaparituṣṭyā /</l>\n<l>antarmudito brūte māmeṣa khalīkarotīti // DKuṭṭ_81 //</l>\n</lg>\n\n<lg>\n<l>katamatkatamallagnaṃ prasthānaṃ kā ca nartakī bhadrā /</l>\n<l>ṣiṅgaṭake kā nṛtyati kohalabharatoditakriyayā // DKuṭṭ_82 //</l>\n</lg>\n\n<lg>\n<l>kīdṛk tvaṃ layamārge dhavalukaracite ca bhāṇake kīdṛk /</l>\n<l>prekṣaṇakādāvevaṃ pṛcchati nṛttopadeśakaṃ yatnāt // DKuṭṭ_83 //</l>\n</lg>\n\n<lg>\n<l>sumanomālāṃ kaṇṭhātsādaracetā dadāti nartakyai /</l>\n<l>apanīya satāmbūlakamanavasare sādhuvādaṃ ca // DKuṭṭ_84 //</l>\n</lg>\n\n<lg>\n<l>bhujapatanagātrasaṃsthitilālityodvahanapārśvavalitāni /</l>\n<l>anayaiva nirmitāni sthānakaśuddhiśca cāturasryaṃ ca // DKuṭṭ_85 //</l>\n</lg>\n\n<lg>\n<l>pravibhaktairbhāvarasairabhinayabhaṅgyā parikramaiścitraiḥ /</l>\n<l>Rambhāmapyatiśete kimutetaramartyanartakīlokam // DKuṭṭ_86 //</l>\n</lg>\n\n<lg>\n<l>ityapasārakaviratāvaviratamutsnāyukaṇṭhamatyuccaiḥ /</l>\n<l>varṇayati bhāvitātmā lakṣitapadamātrayā pātram // DKuṭṭ_87 //</l>\n</lg>\n\n<lg>\n<l>prāyeṇa Bhaṭṭatanayo bhavatīdṛśaveṣaceṣṭito vatse /</l>\n<l>taṃ madanavāgurāntaḥ pātayasi yathā tathā brūmaḥ // DKuṭṭ_88 //</l>\n</lg>\n\n<lg>\n<l>caturā prāgalbhyavatī paracittajñānakauśalopetā /</l>\n<l>yojyā tasmindūtī vakroktivibhūṣitā prayatnena // DKuṭṭ_89 //</l>\n</lg>\n\n<lg>\n<l>sa upetya tayāvasare tāmbūlaṃ sumanasaśca dattvettham /</l>\n<l>abhidhātavyaḥ sundari makaradhvajadīpakairvacanaiḥ // DKuṭṭ_90 //</l>\n</lg>\n\n<lg>\n<l>janmasahasropacitaiḥ puṇyacayairadya phalitamasmākam /</l>\n<l>yattvaṃ nayanānandana nayanāvasaraṃ sameto 'si // DKuṭṭ_91 //</l>\n</lg>\n\n<lg>\n<l>cāṭukramamanurāgaṃ praṇayaruṣau virahajanitaśokārtim /</l>\n<l>prakaṭayati vāraramaṇī naṭīva śikṣābhiyogena // DKuṭṭ_92 //</l>\n</lg>\n\n<lg>\n<l>pravayasi yauvanaśālini hīnakule satkulaprasūte ca /</l>\n<l>rogavati dṛḍhaśarīre samacittā yoginaśca gaṇikāśca // DKuṭṭ_93 //</l>\n</lg>\n\n<lg>\n<l>upacaritāpyatimātraṃ prakaṭavadhūḥ kṣīṇasampadaḥ puṃsaḥ /</l>\n<l>pātayati dṛśaṃ vrajataḥ spṛhayā paridhānamātre 'pi // DKuṭṭ_94 //</l>\n</lg>\n\n<lg>\n<l>itthaṃ dṛḍhataravāsitamanasāṃ puṃsāṃ tvasāmprataṃ purataḥ /</l>\n<l>veśavilāsavatīnāmaśarīraśaravyathākathanam // DKuṭṭ_95 //</l>\n</lg>\n\n<lg>\n<l>kevalamagaṇitalāghavadūraparityaktadhīratābharaṇā /</l>\n<l>mukharayati māṃ durāśādagdhasakhī tena kathayāmi // DKuṭṭ_96 //</l>\n</lg>\n\n<lg>\n<l>hṛdayamadhiṣṭhitamādau Mālatyāḥ kusumacāpabāṇena /</l>\n<l>caramaṃ ramaṇīvallabha locanaviṣayaṃ tvayā bhajatā // DKuṭṭ_97 //</l>\n</lg>\n\n<lg>\n<l>kṣaṇamutkaṇṭakitāṅgī kṣaṇamulbaṇadāhavedanāvasthā /</l>\n<l>kṣaṇamupajātākampā svedārdravapuḥ kṣaṇaṃ bhavati // DKuṭṭ_98 //</l>\n</lg>\n\n<lg>\n<l>muhuravibhāvitahāsyā muhurujjhitadhīrabhāvamatyuccaiḥ /</l>\n<l>roditi gāyati ca punaḥ punaśca maunāvalambinī bhavati // DKuṭṭ_99 //</l>\n</lg>\n\n<lg>\n<l>patati muhuḥ paryaṅke muhuraṅke parijanasya muhuravanau /</l>\n<l>kisalayakalpitatalpe muhurambhasi muhuranaṅgasaṃtaptā // DKuṭṭ_100 //</l>\n</lg>\n\n<lg>\n<l>mahiṣīva paṅkadigdhā haṃsīva mṛṇālavalayaparivārā /</l>\n<l>subhaga mayūrīvāsau bhujaṅgavidveṣiṇī jātā // DKuṭṭ_101 //</l>\n</lg>\n\n<lg>\n<l>kadalī candanapaṅkaḥ paṅkeruhanīrahāraghanasāram /</l>\n<l>śaśadharaśaśadharakāntaṃ śāntyai no madanahutabhujastasyāḥ // DKuṭṭ_102 //</l>\n</lg>\n\n<lg>\n<l>apasāraya ghanasāraṃ kuru hāraṃ dūra eva kiṃ kamalaiḥ /</l>\n<l>alamalamāli mṛṇālairiti vadati divāniśaṃ bālā // DKuṭṭ_103 //</l>\n</lg>\n\n<lg>\n<l>saṃkalpairupanītaṃ tvāmantikamullasanmanovṛttiḥ /</l>\n<l>dṛḍhamāliṅgati paścātsvabhujāpīḍena yāti vailakṣyam // DKuṭṭ_104 //</l>\n</lg>\n\n<lg>\n<l>kusumāmodī pavanaḥ pikakūjitabhṛṅgasārtharasitāni /</l>\n<l>iyamiyatī sāmagrī ghaṭitā vidhinaiva tadvināśāya // DKuṭṭ_105 //</l>\n</lg>\n\n<lg>\n<l>abalāṃ balinā nītāṃ daśāmimāṃ makaraketunā rakṣa /</l>\n<l>āpatpatitoddhṛtaye bhavati hi śubhajanmanāṃ janma // DKuṭṭ_106 //</l>\n</lg>\n\n<lg>\n<l>no gṛhṇanti yathārthā arthijanairnigaditā giraḥ prāyaḥ /</l>\n<l>Mālatyā guṇaleśaṃ śṛṇu dhṛṣṭatayā tathāpi kathayāmi // DKuṭṭ_107 //</l>\n</lg>\n\n<lg>\n<l>āsphālayato nūnaṃ dhanuratanoḥ kausumaṃ rajaḥ patitam /</l>\n<l>saṃhṛtya sā sumadhyā viśvasṛjā nirmitā tena // DKuṭṭ_108 //</l>\n</lg>\n\n<lg>\n<l>upahasati Girisutāyā lāvaṇyaṃ yena satatalagnena /</l>\n<l>na dravatāmupanītaṃ bhogīndravibhūṣaṇasya dehārdham // DKuṭṭ_109 //</l>\n</lg>\n\n<lg>\n<l>śaśadharabimbārdhagatāṃ chāyāmiva Saiṃhikeyavadanasya /</l>\n<l>alipaṭalanīlakuṭilāmalakāvalimalikasaṃnidhau vahati // DKuṭṭ_110 //</l>\n</lg>\n\n<lg>\n<l>sarasijamasthiraśobhaṃ vibhramarahitaṃ ca maṇḍalaṃ śaśinaḥ /</l>\n<l>kena sametu samatvaṃ hṛdayapriya Mālatīvadanam // DKuṭṭ_111 //</l>\n</lg>\n\n<lg>\n<l>alirupari tadīkṣaṇayorbhrāntvāsaugandhyasūcitaviśeṣaḥ /</l>\n<l>nipatati karṇāmburuhe nirguṇatāpyavasare sādhvī // DKuṭṭ_112 //</l>\n</lg>\n\n<lg>\n<l>bibhrāṇe 'ruṇimānaṃ sahajaṃ jitabandhujīvarucimadhare /</l>\n<l>yadalaktakavinyasanaṃ tattasyā maṇḍanakrīḍā // DKuṭṭ_113 //</l>\n</lg>\n\n<lg>\n<l>citramidaṃ yatkṛśatā tasyā valiparigṛhītamadhyasya /</l>\n<l>athavā no vidhivihitā mahatāpyapanīyate tanutā // DKuṭṭ_114 //</l>\n</lg>\n\n<lg>\n<l>āstāmaparastāvattasyāḥ smaravasatipṛthutaranitambaḥ /</l>\n<l>ślathayati Kapilamunerapi dṛkpathapatitaḥ samādhānam // DKuṭṭ_115 //</l>\n</lg>\n\n<lg>\n<l>tasyā rambhāvapuṣo rambhopamamūruyugalamavalokya /</l>\n<l>Makaradhvajo 'pi sahasā nijasāyakalakṣyatāṃ yāti // DKuṭṭ_116 //</l>\n</lg>\n\n<lg>\n<l>jaghanabharālasayātā no yātā sā vilocanaprasaram /</l>\n<l>tiṣṭhati tena manohara Śarajanmā brahmacaryeṇa // DKuṭṭ_117 //</l>\n</lg>\n\n<lg>\n<l>yadi kathamapi Madhumathanaḥ paśyati tāmasamabāṇasarvasvam /</l>\n<l>tadasārabhārabhūtaṃ Lakṣmīvapururasi vinihitaṃ manute // DKuṭṭ_118 //</l>\n</lg>\n\n<lg>\n<l>yadi patati sā kathaṃ cidvīkṣaṇaviṣayaṃ harasya tadavaśyam /</l>\n<l>tribhuvanamaśivaṃ kurute vāmetaradehabhāgamāsādya // DKuṭṭ_119 //</l>\n</lg>\n\n<lg>\n<l>saundaryaṃ tattādṛśamaśeṣayoṣidvilakṣaṇaṃ sṛjataḥ /</l>\n<l>yanniṣpannaṃ dhātustanmanye kākatālīyam // DKuṭṭ_120 //</l>\n</lg>\n\n<lg>\n<l>sahajavilāsanivāsaṃ tasyā vapuranabhivīkṣamāṇasya /</l>\n<l>manye nākādhipateḥ sahasramapi cakṣuṣāṃ viphalam // DKuṭṭ_121 //</l>\n</lg>\n\n<lg>\n<l>śithilayatu kusumacāpaṃ kṣipatu śarān bāṇadhau Manojanmā /</l>\n<l>saṃsārasārabhūtā vicarati bhuvi Mālatī yāvat // DKuṭṭ_122 //</l>\n</lg>\n\n<lg>\n<l>Vātsyāyanamadanodayadattakaviṭavṛttarājaputrādyaiḥ /</l>\n<l>ucchvasitaṃ yatkiṃ cittattasyā hṛdayadeśamadhyāste // DKuṭṭ_123 //</l>\n</lg>\n\n<lg>\n<l>Bharataviśākhiladattilavṛkṣāyurvedacitrasūtreṣu /</l>\n<l>patracchedavidhāne bhramakarmaṇi pustasūdaśāstreṣu // DKuṭṭ_124 //</l>\n</lg>\n\n<lg>\n<l>ātodyavādanavidhau nṛtte gīte ca kauśalaṃ tasyāḥ /</l>\n<l>abhidhātuṃ yadi śakto vadanasahasreṇa bhogināmīśaḥ // DKuṭṭ_125 //</l>\n</lg>\n\n<lg>\n<l>parigaladālolāṃśukamapayantraṇamupari Mālatī rabhasāt /</l>\n<l>nipatati nāpuṇyavatāṃ ratilālasamānasā rahasi // DKuṭṭ_126 //</l>\n</lg>\n\n<lg>\n<l>ratirasarabhasāsphālanacalavalayaninādamiśritaṃ tasyāḥ /</l>\n<l>tatkālocitamaṇitaṃ śrutipathamupayāti nālpapuṇyasya // DKuṭṭ_127 //</l>\n</lg>\n\n<lg>\n<l>itthamabhidhīyamānaḥ śubhamadhye yadi bhavedudāsīnaḥ /</l>\n<l>evaṃ tato 'bhidheyaḥ saṃdarśitakopayā dūtyā // DKuṭṭ_128 //</l>\n</lg>\n\n<lg>\n<l>kiṃ saubhāgyamado 'yaṃ yauvanalīlābhirūpatādarpaḥ /</l>\n<l>sahajapremopanatāṃ Mālatikāṃ na bahu manyase yena // DKuṭṭ_129 //</l>\n</lg>\n\n<lg>\n<l>na gaṇayati yā kulīnān draviṇavataḥ śāstravedinaḥ praṇatān /</l>\n<l>sā bhavadarthe śuṣyati kusthānaniveśitaṃ dhiganurāgam // DKuṭṭ_130 //</l>\n</lg>\n\n<lg>\n<l>kamalavatī tīvrarucau bahubhasmani Śambhuśirasi śaśilekhā /</l>\n<l>sā ca tvayi paśukalpe yadabhiratā tena me kṛśatā // DKuṭṭ_131 //</l>\n</lg>\n\n<lg>\n<l>asaralamarasaṃ kaṭhinaṃ durgrahamasnigdhamāśritā khadiram /</l>\n<l>yadupaiti vācyapadavīṃ Mālatikā tatkimāścaryam? // DKuṭṭ_132 //</l>\n</lg>\n\n<lg>\n<l>athavā kaḥ khalu doṣo yadatulyatayopajanitavailakṣyaḥ /</l>\n<l>svādhīnāmapi sarasāṃ pariharati mṛṇālikāṃ dhvāṅkṣaḥ // DKuṭṭ_133 //</l>\n</lg>\n\n<lg>\n<l>mātra kariṣyasi khedaṃ niṣṭhuramukto 'si yanmayā subhaga /</l>\n<l>yūnāṃ hi raktataruṇīsuhṛdabhihitaparuṣamābharaṇam // DKuṭṭ_134 //</l>\n</lg>\n\n<lg>\n<l>candramaseva jyotsnā Kaṃsāsuravairiṇeva vanamālā /</l>\n<l>kusumaśarāsanalatikā Kusumākaravallabheneva // DKuṭṭ_135 //</l>\n</lg>\n\n<lg>\n<l>madalīlā Halineva stanayugaleneva hāralatā /</l>\n<l>ramyāpi sā sugātrī ramyatarā bhavatu saṃgatā bhavatā // DKuṭṭ_136 //</l>\n</lg>\n\n<lg>\n<l>kiṃ bahunā yadi yūnāmupari vidhātuṃ samīhase caraṇam /</l>\n<l>tatkuru ramaṇīratnaṃ premojjvalamaṅkatastūrṇam // DKuṭṭ_137 //</l>\n</lg>\n\n<lg>\n<l>atha tadvacanaśravaṇapravijṛmbhitamadanabhaṭṭadāyādaḥ /</l>\n<l>upacaraṇīyaḥ sundari nijavasatimupāgatastvayāpyevam // DKuṭṭ_138 //</l>\n</lg>\n\n<lg>\n<l>dūrādabhyutthānaṃ praṇamanamātmāsanapradānaṃ ca /</l>\n<l>pravidheyamañcalena prasphoṭanamaṅghriyugalasya // DKuṭṭ_139 //</l>\n</lg>\n\n<lg>\n<l>īṣadayatnaprakaṭaṃ kakṣodarabāhumūlakucabhāgam /</l>\n<l>saṃdarśya jhaṭiti yāsyasi nāyakadṛggocarāttūrṇam // DKuṭṭ_140 //</l>\n</lg>\n\n<lg>\n<l>atha paryaṅkasanāthaṃ dīpojjvalakusumadhūpagandhāḍhyam /</l>\n<l>vitatavitānakaramyaṃ praveśito vāsakāvāsam // DKuṭṭ_141 //</l>\n</lg>\n\n<lg>\n<l>mātrā te gurujaghane sādaramavatāraṇādikaṃ kṛtvā /</l>\n<l>abhinandanīya ebhirvacanaviśeṣaiḥ prayatnena // DKuṭṭ_142 //</l>\n</lg>\n\n<lg>\n<l>adyāśiṣaḥ samṛddhāḥ parituṣṭā iṣṭadevatā adya /</l>\n<l>kalyāṇālaṅkāro yadalaṅkṛtavānidaṃ veśma // DKuṭṭ_143 //</l>\n</lg>\n\n<lg>\n<l>anurūpapātraghaṭanaṃ kurvāṇasyādya Kusumabāṇasya /</l>\n<l>sucirādbata saṃjātaḥ śarāsanākarṣaṇaśramaḥ saphalaḥ // DKuṭṭ_144 //</l>\n</lg>\n\n<lg>\n<l>vinyasya śirasi caraṇaṃ subhagā gaṇikājanasya sakalasya /</l>\n<l>saubhāgyavaijayantīṃ samprati vatsā samutkṣipatu // DKuṭṭ_145 //</l>\n</lg>\n\n<lg>\n<l>duhitara eva ślāghyā dhiglokaṃ putrajanmasaṃtuṣṭam /</l>\n<l>jāmātara āpyante bhavādṛśā yadabhisambandhāt // DKuṭṭ_146 //</l>\n</lg>\n\n<lg>\n<l>dṛḍhaparicayā guṇajñā bhavadvidhā nārthanārhakā yadapi /</l>\n<l>tadapi hṛdayābhinandana duhitṛsnehādahaṃ vacmi // DKuṭṭ_147 //</l>\n</lg>\n\n<lg>\n<l>sahajapremopahṛtā nyastā tvayi Mālatī tathā kāryam /</l>\n<l>na yathā bhavati varākī tvadvipriyajanmanāṃ śucāṃ vasatiḥ // DKuṭṭ_148 //</l>\n</lg>\n\n<lg>\n<l>mṛdudhautadhūpitāmbaramagrāmyaṃ maṇḍanaṃ ca bibhrāṇā /</l>\n<l>paripītadhūpavartiḥ sthāsyasi ramaṇāntike sutanu // DKuṭṭ_149 //</l>\n</lg>\n\n<lg>\n<l>sasnehaṃ savrīḍaṃ sasādhvasaṃ saspṛhaṃ ca paśyantī /</l>\n<l>kiṃ ciddṛśyaśarīrā praviralaparihāsapeśalālāpā // DKuṭṭ_150 //</l>\n</lg>\n\n<lg>\n<l>mātari niryātāyāṃ parijanamukte ca vāsakasthāne /</l>\n<l>abhiyuñjāne ramaṇe vāmācaraṇaṃ kṣaṇaṃ kāryam // DKuṭṭ_151 //</l>\n</lg>\n\n<lg>\n<l>ratisaṃgaranihitamatāvākarṣati rabhasataḥ purastasmin /</l>\n<l>kuṭṭamitamācarantī janayiṣyasi kiṃ cidaṅgasaṃkocam // DKuṭṭ_152 //</l>\n</lg>\n\n<lg>\n<l>prārabdhe suratavidhau kramadarśitacittayonisaṃvegā /</l>\n<l>apaśaṅkamarpayiṣyasi nirvyājaṃ putri gātrāṇi // DKuṭṭ_153 //</l>\n</lg>\n\n<lg>\n<l>yadyadvāñchati hantuṃ yaddaṃṣṭuṃ yacca vilikhituṃ gātram /</l>\n<l>tattadapasāraṇīyaṃ sāvegaṃ ḍhaukanīyaṃ ca // DKuṭṭ_154 //</l>\n</lg>\n\n<lg>\n<l>daṃśe savyathahuṅkṛtimāmarde vividhakaṇṭharasitāni /</l>\n<l>nakhavilikhane ca sītkṛtamāghāteṣūlbaṇaṃ kvaṇitam // DKuṭṭ_155 //</l>\n</lg>\n\n<lg>\n<l>hrasvāyāsaśvāsān muñcantī pulakadanturaśarīrā /</l>\n<l>svidyatsarvāvayavā prakariṣyasi rāgavṛddhaye puṃsām // DKuṭṭ_156 //</l>\n</lg>\n\n<lg>\n<l>parabhṛtalāvakahaṃsakapārāvataturagahṛdayaniḥsvanitam /</l>\n<l>anukāryamucitakāle kalakaṇṭharutaistvayā rasataḥ // DKuṭṭ_157 //</l>\n</lg>\n\n<lg>\n<l>mā mā māmatipīḍaya muñca kṣaṇamadaya no samarthāsmi /</l>\n<l>iti gadgadāsphuṭākṣaramabhidhātavyastvayā kāmī // DKuṭṭ_158 //</l>\n</lg>\n\n<lg>\n<l>anubandhamānukūlyaṃ vāmatvaṃ prauḍhatāmasāmarthyam /</l>\n<l>surateṣu darśayiṣyasi kāmukabhāvaṃ sphuṭaṃ buddhvā // DKuṭṭ_159 //</l>\n</lg>\n\n<lg>\n<l>asamañjasamaślīlaṃ dūrojjhitadhairyamavinayaprasaram /</l>\n<l>vyavahāramācariṣyasi vṛddhimupete ratāvege // DKuṭṭ_160 //</l>\n</lg>\n\n<lg>\n<l>avivecitanakharakṣatirāmīlitalocanā nirutsāhā /</l>\n<l>nāyakakāryasamāptau sthāsyasi śithilīkṛtāvayavā // DKuṭṭ_161 //</l>\n</lg>\n\n<lg>\n<l>jhagiti nitambāvaraṇaṃ niḥsahatanutāṃ smitaṃ savailakṣyam /</l>\n<l>khedālasāṃ ca dṛṣṭiṃ janayiṣyasi mohanacchede // DKuṭṭ_162 //</l>\n</lg>\n\n<lg>\n<l>vṛtte ratābhiyoge spṛṣṭvā salilaṃ vikṛṣṭabhūbhāge /</l>\n<l>prakṣālya pāṇipādaṃ sthitvā kṣaṇamāsane samūhya kacān // DKuṭṭ_163 //</l>\n</lg>\n\n<lg>\n<l>upayuktavadanavāsā śayyāmāruhya darśitapraṇayā /</l>\n<l>iti vakṣyasi taṃ ramaṇaṃ dṛḍhataramāliṅgya rabhasataḥ kaṇṭhe // DKuṭṭ_164 //</l>\n</lg>\n\n<lg>\n<l>Bhaṭṭasuta nūnamiṣṭā tava jāyā yadanuraktahṛdayasya /</l>\n<l>janayati parituṣṭimalaṃ nāpararāmāpariṣvaṅgaḥ // DKuṭṭ_165 //</l>\n</lg>\n\n<lg>\n<l>saphalaṃ tasyā janma spṛhaṇīyā saiva sakalalalanānām /</l>\n<l>Gaurī tayaiva mahitā subhagaṅkaraṇaṃ tapastayācaritam // DKuṭṭ_166 //</l>\n</lg>\n\n<lg>\n<l>saivaikā guṇavasatistasyā evānvayaḥ sadā ślāghyaḥ /</l>\n<l>yasyāḥ śubhaśatabhājaḥ pāṇigrahaṇaṃ tvayā vihitam // DKuṭṭ_167 //</l>\n</lg>\n\n<lg>\n<l>tiṣṭhatu sā puṇyavatī vaṃśadvayabhūṣaṇaṃ varārohā /</l>\n<l>yā nāpayāti bhavato Lakṣmīriva Narakavairiṇo hṛdayāt // DKuṭṭ_168 //</l>\n</lg>\n\n<lg>\n<l>pātayasi kuvalayanibhe kautukamātreṇa locane yāsu /</l>\n<l>tā api satyaṃ sundara harṣollasitā na mānti gātreṣu // DKuṭṭ_169 //</l>\n</lg>\n\n<lg>\n<l>tanurapi nāthapraṇayaḥ prāyo mukharīkaroti laghumanasaḥ /</l>\n<l>svārthaniveśitacittā karomi te 'bhyarthanāṃ tena // DKuṭṭ_170 //</l>\n</lg>\n\n<lg>\n<l>tīvrasmaratāruṇyāccāpalataḥ kautukena ghṛṇayā vā /</l>\n<l>madbhāgyasampadā vā dūtyā vā kauśalātsvabhāvādvā // DKuṭṭ_171 //</l>\n</lg>\n\n<lg>\n<l>yo 'yaṃ premalavāṃśaḥ pradarśito 'smāsu jīvanopāyaḥ /</l>\n<l>bādhā nātra vidheyā gaṇikājanavṛttamanyathā buddhvā // DKuṭṭ_172 //</l>\n</lg>\n\n<lg>\n<l>yena snehaḥ krodhaḥ śāṭhyaṃ dākṣiṇyamārjavaṃ vrīḍā /</l>\n<l>etāni santi tāsvapi jīvaddharmopanītāni // DKuṭṭ_173 //</l>\n</lg>\n\n<lg>\n<l>nirvyājasamutpannaprabalapremābhibhūtahṛdayānām /</l>\n<l>dayitavirahākṣamāṇāṃ gaṇikānāṃ tṛṇasamāḥ prāṇāḥ // DKuṭṭ_174 //</l>\n</lg>\n\n<lg>\n<l>atrākarṇaya sādbhutamākhyānaṃ varṇayāmi yadvṛttam /</l>\n<l>adyāpi bibharti vaṭo viśeṣaṇaṃ yadabhisambandhāt // DKuṭṭ_175 //</l>\n</lg>\n\n<lg>\n<l>asti mahītalatilakaṃ Sarasvatīkulagṛhaṃ mahānagaram /</l>\n<l>nāmnā Pāṭaliputraṃ paribhūtapurandarasthānam // DKuṭṭ_176 //</l>\n</lg>\n\n<lg>\n<l>tribhuvanapuraniṣpādanakauśalamiva pṛcchato viriñcasya /</l>\n<l>darśayituṃ nijaśilpaṃ varṇakamiva Viśvakarmaṇā vihitam // DKuṭṭ_177 //</l>\n</lg>\n\n<lg>\n<l>aśreyobhiranāśritamabhibhūtaṃ nābhibhūtidoṣeṇa /</l>\n<l>na svīkṛtamupasargaiḥ kalikālamalairanālīḍham // DKuṭṭ_178 //</l>\n</lg>\n\n<lg>\n<l>pātālatalaṃ bhogibhirambhodhirvāriratnanicayaiśca /</l>\n<l>surasadanaṃ vibudhagaṇairdraviṇopacayaiḥ puraṃ Kuverasya // DKuṭṭ_179 //</l>\n</lg>\n\n<lg>\n<l>ramaṇībhirasuravivaraṃ kaṭakaṃ hemācalasya gāndharvaiḥ /</l>\n<l>Harinagaraṃ kratuyūpaiḥ śamavibhavairmunijanasthānam // DKuṭṭ_180 //</l>\n</lg>\n\n<lg>\n<l>tiṣṭhantu sakalaśāstravyālocanavimalabuddhayo viprāḥ /</l>\n<l>sadasadguṇanirṇītau lalanā api nikaṣabhūmayo yasmin // DKuṭṭ_181 //</l>\n</lg>\n\n<lg>\n<l>kalikāloditabhītyā kratuhutavahadhūmakambalāvaraṇaḥ /</l>\n<l>tiṣṭhannibhṛto 'pi kṛtaścaritairanumīyate yasmin // DKuṭṭ_182 //</l>\n</lg>\n\n<lg>\n<l>apaharati pidhātumiva svakalaṅkaṃ śaśadharaḥ prasārya karān /</l>\n<l>rātrau yatra vadhūnāṃ lāvaṇyaṃ vadanakoṣebhyaḥ // DKuṭṭ_183 //</l>\n</lg>\n\n<lg>\n<l>timirapaṭalāsitāmbaramapaharadabhisārikājanaughasya /</l>\n<l>nijatanukāntivitānaṃ vallabhasambhogavihataye yasmin // DKuṭṭ_184 //</l>\n</lg>\n\n<lg>\n<l>yatra nitambavatīnāṃ vicalannayanāntaśitaśarairvraṇitaḥ /</l>\n<l>śithilayati pathikalokaḥ svakalatrasamāgamotkaṇṭhām // DKuṭṭ_185 //</l>\n</lg>\n\n<lg>\n<l>yatra ca kulamahilānāmalpatvaṃ vacasi pāṇipāde ca /</l>\n<l>svacchatvamāśayeṣu vyālolaviśālanetre ca // DKuṭṭ_186 //</l>\n</lg>\n\n<lg>\n<l>pīnapayodharabhāre ghanatā jīveśasahajarāge ca /</l>\n<l>kuladevatārcanavidhau valiśobhā madhyabhāge ca // DKuṭṭ_187 //</l>\n</lg>\n\n<lg>\n<l>gambhīratā svabhāve cetobhavabāṇatūṇanābhau ca /</l>\n<l>vistīrṇatā nitambe gurujanapūjānuraktacitte ca // DKuṭṭ_188 //</l>\n</lg>\n\n<lg>\n<l>hariṇāyatekṣaṇānāṃ vicchittiḥ koṣaharaṇamabjeṣu /</l>\n<l>kuṭilatvamalakapaṅktau bālānāṃ kāmaceṣṭitaṃ yatra // DKuṭṭ_189 //</l>\n</lg>\n\n<lg>\n<l>saṃyamanamindriyāṇāminopaghātagrahastamisrasya /</l>\n<l>stabdhatvaṃ sālatarau hāralatā taralasaṃgatā yasmin // DKuṭṭ_190 //</l>\n</lg>\n\n<lg>\n<l>bhujagāḥ pararandhradṛśaḥ khaṇḍyante priyatamādharā yatra /</l>\n<l>sūcīvyathānubhūtirnṛtyābhyāsapravṛttānām // DKuṭṭ_191 //</l>\n</lg>\n\n<lg>\n<l>natavapurapyatisaralā mantharagamanāpi narmadā yasmin /</l>\n<l>gurujanaśāstraratāpi svabhāvamugdhāṅganājanatā // DKuṭṭ_192 //</l>\n</lg>\n\n<lg>\n<l>tasminmakhaśatapūtaḥ puruhūta iva dvijanmanāṃ pravaraḥ /</l>\n<l>gururiva vidyāvasatirvasati sma Purandaro nāmnā // DKuṭṭ_193 //</l>\n</lg>\n\n<lg>\n<l>dharmātmajasya satyaṃ tripurariporvijitakusumacāpatvam /</l>\n<l>Harinābhipaṅkajabhuvo vijitendriyatāṃ jahāsa yaḥ satatam // DKuṭṭ_194 //</l>\n</lg>\n\n<lg>\n<l>nyakkṛtavṛṣa iti Śarve yācaka iti kaustubhābharaṇe /</l>\n<l>pīḍitavasudhāsuta iti Kapile na babhūva yasya bahumānaḥ // DKuṭṭ_195 //</l>\n</lg>\n\n<lg>\n<l>mārgānusṛtau lubdho yaḥ prāṇivapurvināśavimukho 'pi /</l>\n<l>parihṛtaparadāro 'pi svākāṅkṣitagurujanapramadaḥ // DKuṭṭ_196 //</l>\n</lg>\n\n<lg>\n<l>yasyānvaye mahīyasi sarasīva samastasattvanijavasatau /</l>\n<l>saccaritajanmabhūmau vinivāritakalimalaprasare // DKuṭṭ_197 //</l>\n</lg>\n\n<lg>\n<l>pitṛtarpaṇaprasaṅge khaḍgagrahaṇaṃ na śauryadarpeṇa /</l>\n<l>truṭanaṃ mekhalikānāṃ vaṭukajane no ratājisaṃmarde // DKuṭṭ_198 //</l>\n</lg>\n\n<lg>\n<l>śrutibhedeṣu vivādo no rikthavibhāgamanyunā janitaḥ /</l>\n<l>tejasvitā havirbhuji na śamaikarateṣu bhūmideveṣu // DKuṭṭ_199 //</l>\n</lg>\n\n<lg>\n<l>jaratāmeva skhalanaṃ japatāmevādharasphuraṇam /</l>\n<l>yajatāmeva samidhruci reṇājina eva kṛṣṇasamparkaḥ // DKuṭṭ_200 //</l>\n</lg>\n\n<lg>\n<l>tasyābhūtsakalakalodbhāsitapakṣadvayasya suta ekaḥ /</l>\n<l>nāmnā Sundarasenaḥ Kaca iva vacasāmadhīśasya // DKuṭṭ_201 //</l>\n</lg>\n\n<lg>\n<l>Paśupatinayanahutāśanabhasmitamavadhārya yaṃ vapuṣmantam /</l>\n<l>aparamiva kusumacāpaṃ ratirataye nirmame Dhātā // DKuṭṭ_202 //</l>\n</lg>\n\n<lg>\n<l>tiṣṭhantu tāvadanyāḥ kulalalanā yasya rūpamavalokya /</l>\n<l>sāpi mahāmunidayitā kṛcchreṇa rarakṣa cāritram // DKuṭṭ_203 //</l>\n</lg>\n\n<lg>\n<l>kaladhautaphalakaśobhāṃ bibhrāṇaṃ yasya pṛthutaraṃ vakṣaḥ /</l>\n<l>dṛṣṭvā cirāya Lakṣmīrharihṛdaye duḥsthitaṃ mene // DKuṭṭ_204 //</l>\n</lg>\n\n<lg>\n<l>kathamīdṛgyadi na kṛtaḥ śaśiśakalairatha kṛtaḥ kathaṃ vyathakaḥ /</l>\n<l>itthaṃ yamīkṣamāṇo nirṇayamagamanna kāminīsārthaḥ // DKuṭṭ_205 //</l>\n</lg>\n\n<lg>\n<l>yo jagrāha himāṃśoḥ prasannamūrtitvamacalataḥ sthairyam /</l>\n<l>jaladharata unnatatvaṃ gāmbhīryaṃ yādasāṃ patyuḥ // DKuṭṭ_206 //</l>\n</lg>\n\n<lg>\n<l>yo vinayasya nivāso vaidagdhyasyāśrayaḥ sthiteḥ sthānam /</l>\n<l>priyavācāmāyatanaṃ niketanaṃ sādhucaritasya // DKuṭṭ_207 //</l>\n</lg>\n\n<lg>\n<l>yo madanaḥ pramadānāṃ tuhinakaraḥ sādhukumudaṣaṇḍasya /</l>\n<l>nikaṣopalo guṇānāṃ mārgataruḥ pathikalokasya // DKuṭṭ_208 //</l>\n</lg>\n\n<lg>\n<l>sajjanagoṣṭhīnirataḥ kāvyakathāsāranikaṣapāṣāṇaḥ /</l>\n<l>praṇayijanakalpavṛkṣo lakṣmīlīlāvihārabhūmiśca // DKuṭṭ_209 //</l>\n</lg>\n\n<lg>\n<l>jaladhiriva tuhinabhāsaḥ sahavṛddhiparikṣayaḥ suhṛttasya /</l>\n<l>sakalopadhāviśuddho babhūva Guṇapālito nāmnā // DKuṭṭ_210 //</l>\n</lg>\n\n<lg>\n<l>tena samaṃ sa kadā cittiṣṭhanrahasi prasaṅgataḥ patitām /</l>\n<l>kenāpi gīyamānāmaśṛṇodāryāmimāṃ sahasā // DKuṭṭ_211 //</l>\n</lg>\n\n<lg>\n<l>deśāntareṣu veṣasvabhāvabhaṇitāni ye na budhyante /</l>\n<l>samupāsate na ca gurūnviṣāṇavikalāsta ukṣāṇaḥ // DKuṭṭ_212 //</l>\n</lg>\n\n<lg>\n<l>ākarṇyātha tamūce vacanamidaṃ Sundaraḥ suhṛnmukhyam /</l>\n<l>śobhanametadgītaṃ Guṇapālita sādhunānena // DKuṭṭ_213 //</l>\n</lg>\n\n<lg>\n<l>sādhūnāmācaritaṃ khalaceṣṭāṃ vividhalokahevākān /</l>\n<l>narma vidagdhairvihitaṃ kulaṭājanavakrakathitāni // DKuṭṭ_214 //</l>\n</lg>\n\n<lg>\n<l>gurugūḍhaśāstracarcāṃ viṭavṛttaṃ dhūrtavañcanopāyān /</l>\n<l>vāridhiparikhāṃ pṛthvīṃ jānāti paribhramanpuruṣaḥ // DKuṭṭ_215 //</l>\n</lg>\n\n<lg>\n<l>ata utsṛjya gṛhasthitisukhaleśaṃ vividhalābhapariṇāme /</l>\n<l>sthāpaya gamanārambhe vayasya hṛdayaṃ mayā sahitaḥ // DKuṭṭ_216 //</l>\n</lg>\n\n<lg>\n<l>itthaṃ nigaditavantaṃ suhṛduttaralābhalālasātmānam /</l>\n<l>ūce Sundarasenaṃ lajjita iva sahacaro vacanam // DKuṭṭ_217 //</l>\n</lg>\n\n<lg>\n<l>abhyarthanānubandho lajjākara eva mādṛśāṃ kiṃ tu /</l>\n<l>ākarṇaya kathayāmaḥ pathikānāṃ yāni duḥkhāni // DKuṭṭ_218 //</l>\n</lg>\n\n<lg>\n<l>karpaṭakāvṛtamūrtirdūrādhvapariśramāvasitaśaktiḥ /</l>\n<l>pāṃsūtkaradhūsarito dināvasāne pratiśrayākāṅkṣī // DKuṭṭ_219 //</l>\n</lg>\n\n<lg>\n<l>mātarbhagini dayāṃ kuru mā maivaṃ niṣṭhurā bhava tavāpi /</l>\n<l>kāryavaśena gṛhebhyo niryānti bhrātaraśca putrāśca // DKuṭṭ_220 //</l>\n</lg>\n\n<lg>\n<l>kiṃ vayamutpāṭya gṛhaṃ prātargantāra īdṛgeva satām /</l>\n<l>bhavati nivāso yasminnija iva pathikāḥ prayānti viśrāmam // DKuṭṭ_221 //</l>\n</lg>\n\n<lg>\n<l>adya rajanīṃ nayāmo yathā kathaṃ cittvadāśraye mātaḥ /</l>\n<l>astaṅgato vivasvānvada samprati kutra gacchāmaḥ // DKuṭṭ_222 //</l>\n</lg>\n\n<lg>\n<l>iti bahuvidhadīnavacāḥ pratigehaṃ dvāradeśamadhitiṣṭhan /</l>\n<l>nirbhartsyate varāko gṛhiṇībhiridaṃ vadantībhiḥ // DKuṭṭ_223 //</l>\n</lg>\n\n<lg>\n<l>na sthita iha gehapatiḥ kiṃ raṭasi vṛthā prayāhi devakulam /</l>\n<l>kathite 'pi nāpagacchati paśya manuṣyasya nirbandham // DKuṭṭ_224 //</l>\n</lg>\n\n<lg>\n<l>atha yadi kathaṃ cidaparaḥ punaḥ punaryācito gṛhasvāmī /</l>\n<l>nirdiśati sāvadhīraṇamatra svapihīti śīrṇagṛhakoṇe // DKuṭṭ_225 //</l>\n</lg>\n\n<lg>\n<l>tatra kalahāyamānā tiṣṭhati gṛhiṇī vibhāvarīpraharam /</l>\n<l>ajñātāya kimarthaṃ vāso dattastvayeti saha bhartrā // DKuṭṭ_226 //</l>\n</lg>\n\n<lg>\n<l>īdṛgayaṃ saralātmā kiṃ kuruṣe bhagini tāvako bhartā /</l>\n<l>sthāsyasi gehe 'vahitā bhramanti khalu vañcakā evam // DKuṭṭ_227 //</l>\n</lg>\n\n<lg>\n<l>iti bhājanādiyācñāṃ buddhau vinidhāya nikaṭavartigṛhāt /</l>\n<l>nārī samabhyupetā brūte tāmāptabhāvena // DKuṭṭ_228 //</l>\n</lg>\n\n<lg>\n<l>gṛhaśatamadhikamaṭitvā kalamakulatthāṇucaṇamasūrādi /</l>\n<l>ekībhūtaṃ bhuṅkte kṣudhopatapto 'dhvago bhaikṣam // DKuṭṭ_229 //</l>\n</lg>\n\n<lg>\n<l>paravaśamaśanaṃ vasudhāṃ śayanīyaṃ suraniketanaṃ sadma /</l>\n<l>pathikasya vidhiḥ kṛtavānupadhānakamiṣṭakākhaṇḍam // DKuṭṭ_230 //</l>\n</lg>\n\n<lg>\n<l>iti nigaditavati tasmin Sundarasenasya cottarāvasare /</l>\n<l>iyamupagītā gītiḥ kenāpi kathāprasaṅgena // DKuṭṭ_231 //</l>\n</lg>\n\n<lg>\n<l>nijavarabhavanaṃ suragṛhamurvītalamatimanoharaṃ śayanam /</l>\n<l>kadaśanamamṛtamabhīpsitakāryaikaniviṣṭacetasāṃ puṃsām // DKuṭṭ_232 //</l>\n</lg>\n\n<lg>\n<l>samupaśrutya ca suhṛdaṃ Paurandariridamuvāca parituṣṭaḥ /</l>\n<l>mama hṛdayagataṃ prakaṭitametena sataiva bhavatu gacchāvaḥ // DKuṭṭ_233 //</l>\n</lg>\n\n<lg>\n<l>atha sahacaradvitīyaḥ kleśasamudrāvataraṇakṛtacittaḥ /</l>\n<l>niragātsundarasenaḥ Kusumapurādaviditaḥ pitrā // DKuṭṭ_234 //</l>\n</lg>\n\n<lg>\n<l>paśyan vidagdhagoṣṭhīrabhyasyannāyudhāni sakalāni /</l>\n<l>śāstrārthānavagacchanvilokayankautukāni vividhāni // DKuṭṭ_235 //</l>\n</lg>\n\n<lg>\n<l>jānan patrachedanamālekhyaṃ sikthapustakarmāṇi /</l>\n<l>nṛtyaṃ gītopacitaṃ tantrīmurajādivādyabhedāṃśca // DKuṭṭ_236 //</l>\n</lg>\n\n<lg>\n<l>budhyanvañcakabhaṅgīrviṭakulaṭānarmavakrakathitāni /</l>\n<l>babhrāma suhṛtsahitaḥ Sundaraseno mahīmakhilām // DKuṭṭ_237 //</l>\n</lg>\n\n<lg>\n<l>atha viditasakalaśāstro vijñātāśeṣajanasamācaraṇaḥ /</l>\n<l>nijagṛhagamanākāṅkṣī sa śiloccayamarbudaṃ prāpa // DKuṭṭ_238 //</l>\n</lg>\n\n<lg>\n<l>tatpṛṣṭhadeśadarśanalolamalaṃ Sundaraṃ parijñāya /</l>\n<l>Guṇapālito babhāṣe vilokyatāmadrirāja iti // DKuṭṭ_239 //</l>\n</lg>\n\n<lg>\n<l>eṣa sutaḥ sānutaṭasyandacchītācchasalilasampannaḥ /</l>\n<l>lokānukampayeva prāleyamahībhṛtā marau nyastaḥ // DKuṭṭ_240 //</l>\n</lg>\n\n<lg>\n<l>śiśirakarakāntamauliḥ kaṭakasthitapavanabhojanaḥ saguhaḥ /</l>\n<l>vidyādharopasevyo bibharti lakṣmīmayaṃ śambhoḥ // DKuṭṭ_241 //</l>\n</lg>\n\n<lg>\n<l>atra taruśikharasaṃgatasumanasa iti jātaniścayo manye /</l>\n<l>abhilaṣati samuccetuṃ tārā niśi mugdhakāminīsārthaḥ // DKuṭṭ_242 //</l>\n</lg>\n\n<lg>\n<l>āścaryaṃ yadupānte tiṣṭhantyetasya sapta munayo 'pi /</l>\n<l>athavā kasyākarṣaṃ na karoti samunnatirmahatām // DKuṭṭ_243 //</l>\n</lg>\n\n<lg>\n<l>avagatya niravalambanamambaramārgaṃ pataṅgaturagāṇām /</l>\n<l>ayamavanidharo manye viśrāntyai vedhasā vihitaḥ // DKuṭṭ_244 //</l>\n</lg>\n\n<lg>\n<l>imamāśritya himāṃśoroṣadhayaḥ saṃnikarṣamupayātāḥ /</l>\n<l>pratyāsattiḥ prabhuṇā prāyo 'nugrāhakavaśena // DKuṭṭ_245 //</l>\n</lg>\n\n<lg>\n<l>sektumivāśākariṇo visṛjatyayamavanidharaṇaparikhinnān /</l>\n<l>nirjharasalilakaṇaughān bhavati hi sauhārdamekakāryāṇām // DKuṭṭ_246 //</l>\n</lg>\n\n<lg>\n<l>hārītāhṛtaśobho muditaśuko vyāsayogaramaṇīyaḥ /</l>\n<l>viśrāntabharadvājaḥ samatāmayameti muninivāsasya // DKuṭṭ_247 //</l>\n</lg>\n\n<lg>\n<l>asminniḥsaṅgā api paralokaprāptyupāyakṛtayatnāḥ /</l>\n<l>gandhavahabhojanā api na hiṃsakāḥ phalabhujo 'pi na plavagāḥ // DKuṭṭ_248 //</l>\n</lg>\n\n<lg>\n<l>śubhakarmaikaratā api ṣaṭkarmāṇo yatā api svavaśāḥ /</l>\n<l>anabhimataraudracaritāḥ Śivapriyā api vasanti śamaniratāḥ // DKuṭṭ_249 //</l>\n</lg>\n\n<lg>\n<l>mūrtiriva śiśiraraśmerhariṇavatī saptapatrakṛtaśobhā /</l>\n<l>saraṇiriva caṇḍabhāsaḥ palāśinī yātudhānajāyeva // DKuṭṭ_250 //</l>\n</lg>\n\n<lg>\n<l>sotkaṇṭheva samadanā vāsakasajjeva tilakaparibhūṣā /</l>\n<l>dhavaharipīlusanāthā naranāthadvārabhūmiriva // DKuṭṭ_251 //</l>\n</lg>\n\n<lg>\n<l>Arjunabāṇavrātaiḥ Kurunāthavarūthinīva saṃchannā /</l>\n<l>ṛkṣasahasropacitā lakṣmīriva gaganadeśasya // DKuṭṭ_252 //</l>\n</lg>\n\n<lg>\n<l>dhvajinīva Dānavānāṃ riṣṭakasamadhiṣṭhitā triyāmeva /</l>\n<l>uddyotarohiṇīkā ramyeyamutpatyakā bhāti // DKuṭṭ_253 //</l>\n</lg>\n\n<lg>\n<l>iti darśayati vayasye Sundarasene ca paśyati prītyā /</l>\n<l>svaprastāvopagatā gītiriyaṃ kena cidgītā // DKuṭṭ_254 //</l>\n</lg>\n\n<lg>\n<l>atiśayitanākapṛṣṭhaṃ pṛṣṭhaṃ ye nārbudasya paśyanti /</l>\n<l>bahuviṣayaparibhramaṇaṃ manye kleśāya kevalaṃ teṣām // DKuṭṭ_255 //</l>\n</lg>\n\n<lg>\n<l>ākarṇya ca sa babhāṣe mahātmanānena yuktamupagītam /</l>\n<l>śikhariśiraḥ paśyāmo vayasya ramyaṃ samāruhya // DKuṭṭ_256 //</l>\n</lg>\n\n<lg>\n<l>atha girivaramārūḍho vilokayanvividhavibudhabhavanāni /</l>\n<l>vāpīrudyānabhuvaḥ sarāṃsi saritaścacāra vismeraḥ // DKuṭṭ_257 //</l>\n</lg>\n\n<lg>\n<l>acirābhāmiva vighanāṃ jyotsnāmiva kumudabandhunā vikalām /</l>\n<l>Ratimiva Manmatharahitāṃ śriyamiva Harivakṣasaḥ patitām // DKuṭṭ_258 //</l>\n</lg>\n\n<lg>\n<l>hastoccayaṃ Vidhātuḥ sāraṃ sakalasya jantujātasya /</l>\n<l>dṛṣṭāntaṃ ramyāṇāmastraṃ saṃkalpajanmano jaitram // DKuṭṭ_259 //</l>\n</lg>\n\n<lg>\n<l>vikasitakusumasamṛddhiṃ śṛṅgārarasāpagaikakalahaṃsīm /</l>\n<l>līlāpallavavallīṃ vratināmavadhānavarmaṇāṃ bhallīm // DKuṭṭ_260 //</l>\n</lg>\n\n<lg>\n<l>vicarannupavanamaṇḍapapuṣpaprakarābhirāmabhūpṛṣṭhe /</l>\n<l>ramamāṇāṃ saha sakhyā lalanāmālokayāmāsa // DKuṭṭ_261 //</l>\n</lg>\n\n<lg>\n<l>avalokayatastasya smaramārgaṇavedhyatāmupetasya /</l>\n<l>idamāsīnmanasi ciraṃ vismayabhārābhibhūyamānasya // DKuṭṭ_262 //</l>\n</lg>\n\n<lg>\n<l>kvedaṃ khalu viśvasṛjaḥ kauśalamatyadbhutaṃ samupajātam /</l>\n<l>yena viruddhānāmapi ghaṭitaikatra sthitistathā hīyam // DKuṭṭ_263 //</l>\n</lg>\n\n<lg>\n<l>lalitavapurnirdoṣā sphuradujjvalatārakābhirāmā ca /</l>\n<l>nirvācyavadanakamalā jitavīṇākvaṇitavāṇī ca // DKuṭṭ_264 //</l>\n</lg>\n\n<lg>\n<l>saṃvihitavigrahasthitiratiśobhanaghaṭitasandhibandhā ca /</l>\n<l>unnatapayodharāḍhyā śaradindukarāvadātā ca // DKuṭṭ_265 //</l>\n</lg>\n\n<lg>\n<l>abhimatasugatāvasthitirabhinanditacaraṇaracanā ca /</l>\n<l>ativipulajaghanadeśā vidhvastaśarīravihitaśobhā ca // DKuṭṭ_266 //</l>\n</lg>\n\n<lg>\n<l>āvirbhavadanurāge tasminnatha valitalocanā sahasā /</l>\n<l>sāpi babhūva mṛgākṣī hastagatā Kusumacāpasya // DKuṭṭ_267 //</l>\n</lg>\n\n<lg>\n<l>tarumūlamāśritāyā vismṛtasakalānyakarmaṇaḥ sapadi /</l>\n<l>tasyā gātralatāyāmaṅkuritaṃ sāttvikairbhāvaiḥ // DKuṭṭ_268 //</l>\n</lg>\n\n<lg>\n<l>saivopavanasamṛddhistasminneva kṣaṇe smaraṃ smṛtvā /</l>\n<l>tāṃ vyathayitumārebhe prabhorhi kṛtyaṃ karoti khalu sarvaḥ // DKuṭṭ_269 //</l>\n</lg>\n\n<lg>\n<l>gātrasarasendhanebhyaḥ prasvedajalaṃ viniryayau tasyāḥ /</l>\n<l>antarjvalitamanobhavahavyabhujā dahyamānebhyaḥ // DKuṭṭ_270 //</l>\n</lg>\n\n<lg>\n<l>Kusumaśarajālapatitā muhurmuhurvidadhatī vivṛttāni /</l>\n<l>animeṣaṃ paśyantī matsyavadhūmanucakāra sā tanvī // DKuṭṭ_271 //</l>\n</lg>\n\n<lg>\n<l>stabdhatanuṃ sotkampāṃ pulakavatīṃ svedinīṃ saniḥśvāsām /</l>\n<l>vidadhe tāmasamaśaraḥ krīḍati hi śaṭho viśiṣṭamāsādya // DKuṭṭ_272 //</l>\n</lg>\n\n<lg>\n<l>ucchvāsairullasanaṃ kucayugale sauṣṭhavaṃ vilāsānām /</l>\n<l>abhilaṣitena premṇā snigdhatvaṃ cakṣuṣormanohāri // DKuṭṭ_273 //</l>\n</lg>\n\n<lg>\n<l>anuraktyā vadanaruciṃ vacasi ca gamane ca sādhvasaskhalanam /</l>\n<l>tasyā madanaḥ kurvannupaninye cārutāmadhikām // DKuṭṭ_274 //</l>\n</lg>\n\n<lg>\n<l>pārśvagate 'pi preyasi Kāmaśarāsāratāḍyamānāpi /</l>\n<l>na śaśāka sābhidhātuṃ cittagataṃ praṇayabhaṅgato bhītā // DKuṭṭ_275 //</l>\n</lg>\n\n<lg>\n<l>atha viditacittavṛttiḥ saktadṛśaṃ priyatame samākṛṣya /</l>\n<l>Madanena dahyamānāṃ vihasitaviśadaṃ jagāda tāmālī // DKuṭṭ_276 //</l>\n</lg>\n\n<lg>\n<l>ayi Hāralate saṃhara Harahuṅkṛtidagdhadehasaṃkṣobham /</l>\n<l>sadbhāvajānuraktirna hi paṇyaṃ paṇyanārīṇām // DKuṭṭ_277 //</l>\n</lg>\n\n<lg>\n<l>avadhīraya dhanavikalaṃ kuru gauravamakṛśasampadaḥ puṃsaḥ /</l>\n<l>asmādṛśāṃ hi mugdhe dhanasiddhyai rūpanirmāṇam // DKuṭṭ_278 //</l>\n</lg>\n\n<lg>\n<l>abhirāme 'bhiniveśaṃ vidadhānā vibhavalābhanirapekṣā /</l>\n<l>upahasyase sumadhye vidagdhavārāṅganāvāraiḥ // DKuṭṭ_279 //</l>\n</lg>\n\n<lg>\n<l>yeṣāṃ ślāghyaṃ yauvanamabhimukhatāmupagato vidhiryeṣām /</l>\n<l>phalitaṃ yeṣāṃ sukṛtaṃ jīvitasukhitārthitā yeṣām // DKuṭṭ_280 //</l>\n</lg>\n\n<lg>\n<l>te 'vaśyaṃ svayameva tvāmanubadhnanti Madanaśarabhinnāḥ /</l>\n<l>na hi madhulehāḥ sundari mṛgyante cūtamañjaryā // DKuṭṭ_281 //</l>\n</lg>\n\n<lg>\n<l>iti gaditavatīmālīṃ kāmaśarāsārabhinnasarvāṅgī /</l>\n<l>avyaktaskhalitākṣaramūce kṛcchreṇa Hāralatā // DKuṭṭ_282 //</l>\n</lg>\n\n<lg>\n<l>sakhi kuru tāvadyatnaṃ bahumatamativedanāpratīkāre /</l>\n<l>kroḍīkṛtā vipattyā na bhavantyupadeśayogyā hi // DKuṭṭ_283 //</l>\n</lg>\n\n<lg>\n<l>asvāyattaḥ preyānmṛdupavanaḥ surabhikusumamudyānam /</l>\n<l>iyatī khalu sāmagrī bhavati kṣīṇāyuṣāmeva // DKuṭṭ_284 //</l>\n</lg>\n\n<lg>\n<l>matvā Madanāśīviṣaviṣavegākulitavigrahāmālīm /</l>\n<l>samupetya Śaśiprabhayā Paurandarirabhidadhe kṛtapraṇatiḥ // DKuṭṭ_285 //</l>\n</lg>\n\n<lg>\n<l>yadi nāma ruṇaddhi giraṃ gaṇikābhāvopajanitavailakṣyam /</l>\n<l>tadapi kathitavyameva snigdhāpadi na hi nirūpyate yuktam // DKuṭṭ_286 //</l>\n</lg>\n\n<lg>\n<l>etāvati saṃsāre parigaṇitā eva te sujanmānaḥ /</l>\n<l>āpatsu paritrāṇavyākulamanasāṃ sphuranti ye buddhau // DKuṭṭ_287 //</l>\n</lg>\n\n<lg>\n<l>yasminneva muhūrte cakṣurviṣayaṃ gato 'si mama sakhyāḥ /</l>\n<l>tata evārabhya gatā vidheyatāṃ dagdhamadanasya // DKuṭṭ_288 //</l>\n</lg>\n\n<lg>\n<l>romodgamasaṃnahanaṃ bhittvāntarvigrahaṃ parāpatitāḥ /</l>\n<l>tasyā mānasasambhavakodaṇḍaviniḥsṛtā iṣavaḥ // DKuṭṭ_289 //</l>\n</lg>\n\n<lg>\n<l>kiṃ vidadhātu varākī kutra samāśvasitu yātu kaṃ śaraṇam /</l>\n<l>pīḍayati bhṛśaṃ yasyā nityaśucirdakṣiṇo mṛduḥ pavanaḥ // DKuṭṭ_290 //</l>\n</lg>\n\n<lg>\n<l>vacasi gate gadgadatāmujjhitamaunavratāścirāya pikāḥ /</l>\n<l>hṛṣṭā vyathayanti sakhīṃ jātāvasarā nirargalaṃ virutaiḥ // DKuṭṭ_291 //</l>\n</lg>\n\n<lg>\n<l>skhalitākulite gamane tanvaṅgyā agaṇitaśramā haṃsāḥ /</l>\n<l>sucirāllabdhāvasarāḥ kurvanti gatāgatāni parituṣṭāḥ // DKuṭṭ_292 //</l>\n</lg>\n\n<lg>\n<l>uṣṇocchvasitasamīrairvidahyamāno 'pi madhukarastasyāḥ /</l>\n<l>alakakusumaṃ na muñcati kṛcchreṣvapi dustyajā viṣayāḥ // DKuṭṭ_293 //</l>\n</lg>\n\n<lg>\n<l>no vārayasi tathā māṃ sāmpratamiti kathayatīva madhulehaḥ /</l>\n<l>niḥsahavapuṣaḥ karṇe śrutipūrakapuṣpasaṃgato guñjan // DKuṭṭ_294 //</l>\n</lg>\n\n<lg>\n<l>praśithilabhujalatikātastasyāḥ patitasya hemakaṭakasya /</l>\n<l>yatprāpaṇaṃ pṛthivyāstasminkhalu muktahastatā hetuḥ // DKuṭṭ_295 //</l>\n</lg>\n\n<lg>\n<l>raśanāguṇena vigalitamekapade tannitambataścitram /</l>\n<l>patanāya niyatamathavā niṣevaṇaṃ gurukalatrasya // DKuṭṭ_296 //</l>\n</lg>\n\n<lg>\n<l>aṅgīkṛtya manobhavamurasi tathā lālito 'pi hatahāraḥ /</l>\n<l>tāpayati sakhīṃ tatkṣaṇamantarbhinnātkutaḥ kuśalam // DKuṭṭ_297 //</l>\n</lg>\n\n<lg>\n<l>vāsasitaṃ svedajalaṃ kajjalamalināśruvāriṇā miśram /</l>\n<l>kucataṭapatitaṃ tasyāḥ prayāgasambhedasalilamanukurute // DKuṭṭ_298 //</l>\n</lg>\n\n<lg>\n<l>pikarutamalayasamīraṇasumanaḥsmarabhṛṅgadahanaparikaritā /</l>\n<l>pañcatapaścarati bhavatparirambhaṇasaukhyalampaṭā bālā // DKuṭṭ_299 //</l>\n</lg>\n\n<lg>\n<l>na parāṃ patati varākī daśamīṃ yāvanmanobhavāvasthām /</l>\n<l>trāyasva subhaga tāvaccharaṇāgatarakṣaṇaṃ vrataṃ mahatām // DKuṭṭ_300 //</l>\n</lg>\n\n<lg>\n<l>atha tadvacasi kṛtādaramudbhūtamanobhavaṃ samavadhārya /</l>\n<l>avagītibhītacetā ūce Guṇapālitaḥ suhṛdam // DKuṭṭ_301 //</l>\n</lg>\n\n<lg>\n<l>yadyapi Māraprasaro durvāraḥ prāṇināṃ nave vayasi /</l>\n<l>cintyaṃ tadapi vivekibhiravasānaṃ veśayoṣitāṃ premṇaḥ // DKuṭṭ_302 //</l>\n</lg>\n\n<lg>\n<l>vārastrīṇāṃ vibhramarāgapremābhilāṣamadanarujaḥ /</l>\n<l>sahavṛddhikṣayabhājaḥ prakhyātāḥ sampadaḥ suhṛdaḥ // DKuṭṭ_303 //</l>\n</lg>\n\n<lg>\n<l>tābhiravadātajanmā kurvīta samāgamaṃ kathaṃ yāsām /</l>\n<l>kṣaṇadṛṣṭo 'pi praṇayī rūḍhapraṇayo 'pi janmano 'pūrvaḥ // DKuṭṭ_304 //</l>\n</lg>\n\n<lg>\n<l>pradyumnaḥ pradyumno virūpakaḥ khalu virūpakaḥ satatam /</l>\n<l>susnigdhaḥ susnigdho rūkṣo rūkṣastu gaṇikānām // DKuṭṭ_305 //</l>\n</lg>\n\n<lg>\n<l>yāsāṃ jaghanāvaraṇaṃ parakautukavṛddhaye na tu trapayā /</l>\n<l>ujjvalaveṣā racanā kāmijanākṛṣṭaye na tu sthitaye // DKuṭṭ_306 //</l>\n</lg>\n\n<lg>\n<l>māṃsarasābhyavahāraḥ puruṣāhatipīḍayā na tu spṛhayā /</l>\n<l>ālekhyādau vyasanaṃ vaidagdhyakhyātaye na tu vinodaḥ // DKuṭṭ_307 //</l>\n</lg>\n\n<lg>\n<l>rāgo 'dhare na cetasi saralatvaṃ bhujalatāsu na prakṛtau /</l>\n<l>kucabhāreṣu samunnatirācaraṇe nābhinandite 'sadbhiḥ // DKuṭṭ_308 //</l>\n</lg>\n\n<lg>\n<l>jaghanasthaleṣu gauravamākṛṣṭadhaneṣu no kulīneṣu /</l>\n<l>alasatvaṃ gamanavidhau no mānavavañcanābhiyogeṣu // DKuṭṭ_309 //</l>\n</lg>\n\n<lg>\n<l>varṇaviśeṣāpekṣā prasādhane no ratiprasaṅgeṣu /</l>\n<l>oṣṭhe madanāsaṅgo no puruṣaviśeṣasambhoge // DKuṭṭ_310 //</l>\n</lg>\n\n<lg>\n<l>yā bāle 'pi sarāgā vṛddheṣvapi vihitamanmathāveśāḥ /</l>\n<l>klībeṣvapi kāntadṛśaḥ sākāṅkṣā dīrgharoge 'pi // DKuṭṭ_311 //</l>\n</lg>\n\n<lg>\n<l>svedāmbukaṇopacitā anārdratānijanivāsamanasaśca /</l>\n<l>āviṣkṛtavepathavo vajropalasārakaṭhināśca // DKuṭṭ_312 //</l>\n</lg>\n\n<lg>\n<l>jaghanacapalā anāryāḥ parabhṛtayaḥ kṛtakanetrarāgāśca /</l>\n<l>sarvāṅgārpaṇadakṣā asamarpitahṛdayadeśāśca // DKuṭṭ_313 //</l>\n</lg>\n\n<lg>\n<l>na-kulasamutpannā api bhujaṅgadaśanakṛtavedanābhijñāḥ /</l>\n<l>kandarpadīpikā api rahitāḥ snehaprasaṅgena // DKuṭṭ_314 //</l>\n</lg>\n\n<lg>\n<l>ujjhitavṛṣayogā api ratisamaye naraviśeṣanirapekṣāḥ /</l>\n<l>kṛṣṇaikābhiratā api hiraṇyakaśipupriyāḥ satatam // DKuṭṭ_315 //</l>\n</lg>\n\n<lg>\n<l>Merumahīdharabhuva iva kimpuruṣasahasrasevitanitambāḥ /</l>\n<l>nītaya iva bhūmibhṛtāṃ suparihṛtānarthasaṃyogāḥ // DKuṭṭ_316 //</l>\n</lg>\n\n<lg>\n<l>bahumitrakarajadāraṇalabdhābhyudayāḥ saroruhiṇya iva /</l>\n<l>ḍākinya iva ca raktavyākarṣaṇakauśalopetāḥ // DKuṭṭ_317 //</l>\n</lg>\n\n<lg>\n<l>pratipuruṣaṃ saṃnihitāḥ kṛtyaparā vividhavikaraṇopacitāḥ /</l>\n<l>bahulārthagrāhiṇyaḥ prakṛtaya iva durgrahā gaṇikāḥ // DKuṭṭ_318 //</l>\n</lg>\n\n<lg>\n<l>sādaramāśliṣya ciraṃ kusumastabakaṃ ca naraviśeṣaṃ ca /</l>\n<l>riktīkartuṃ nipuṇaṃ kṣudrāḥ kṣudrāśca cumbanti // DKuṭṭ_319 //</l>\n</lg>\n\n<lg>\n<l>paramārthakaṭhorā api viṣayagataṃ lohakaṃ manuṣyaṃ ca /</l>\n<l>cumbakapāṣāṇaśilāḥ rūpājīvāśca karṣanti // DKuṭṭ_320 //</l>\n</lg>\n\n<lg>\n<l>puruṣākrāntāḥ satataṃ kṛtrimaśṛṅgārarāgaramaṇīyāḥ /</l>\n<l>āhanyamānajaghanāḥ kareṇavo vārayoṣāśca // DKuṭṭ_321 //</l>\n</lg>\n\n<lg>\n<l>ucitaguṇotkṣiptā api purato viniveśite suvarṇalave /</l>\n<l>jhagiti patanti mukhena prakaṭapramadāḥ kalādhikāśca tulāḥ // DKuṭṭ_322 //</l>\n</lg>\n\n<lg>\n<l>bahirupapāditaśobhā antastucchāḥ svabhāvataḥ kaṭhināḥ /</l>\n<l>dāsyaḥ samudgikā iva maṇanti yantraprayogeṇa // DKuṭṭ_323 //</l>\n</lg>\n\n<lg>\n<l>badhnanti ye 'nurāgaṃ daivahatāstāsu vāravanitāsu /</l>\n<l>te niḥsaranti niyataṃ pāṇidvayamagrataḥ kṛtvā // DKuṭṭ_324 //</l>\n</lg>\n\n<lg>\n<l>ityupadiśati vayasye Sundarasene ca manmathavyathite /</l>\n<l>āvādupayātaṃ gītitrayamabhyadhāyi kenāpi // DKuṭṭ_325 //</l>\n</lg>\n\n<lg>\n<l>taruṇīṃ ramaṇīyākṛtimupanītāṃ smṛtibhuvā vaśīkṛtya /</l>\n<l>pariharati yo jaḍātmā prathamo 'sau nāliko vinā bhrāntim // DKuṭṭ_326 //</l>\n</lg>\n\n<lg>\n<l>idameva hi janmaphalaṃ jīvitaphalametadeva yatpuṃsām /</l>\n<l>laḍahanitambavatījanasambhogasukhena yāti tāruṇyam // DKuṭṭ_327 //</l>\n</lg>\n\n<lg>\n<l>sumanomārgaṇadahanajvālāvalidahyamānasarvāṅgyaḥ /</l>\n<l>prabalapremapravaṇāḥ pramadāḥ spṛhayanti nālpapuṇyebhyaḥ // DKuṭṭ_328 //</l>\n</lg>\n\n<lg>\n<l>evamupaśrutya vacaḥ samuvāca Purandarātmajaḥ suhṛdam /</l>\n<l>mama hṛdayādiva kṛṣṭvā gītamidaṃ sādhunānena // DKuṭṭ_329 //</l>\n</lg>\n\n<lg>\n<l>tadatanusāyakavikalāṃ hāralatāṃ hariṇaśāvataralākṣīm /</l>\n<l>āśvāsayituṃ yāmo guṇapālita kiṃ vikalpitairbahubhiḥ // DKuṭṭ_330 //</l>\n</lg>\n\n<lg>\n<l>atha yatra kāpi gaṇikā gaṇayantī paricitaṃ hṛtadraviṇam /</l>\n<l>praviśantameva mandiramīrṣyāvyājena nirurodha // DKuṭṭ_331 //</l>\n</lg>\n\n<lg>\n<l>kā cidvañcakadattaṃ luṇḍīkṛtajīrṇavasanamavalokya /</l>\n<l>veśyā viṣīdati sma kṣapākṣaye vṛttakartavyā // DKuṭṭ_332 //</l>\n</lg>\n\n<lg>\n<l>daivasmṛtyā patitaṃ dṛṣṭipathaṃ bhagnamūlyaviṭamekā /</l>\n<l>jvalitā ruṣā bhujiṣyā jagrāha javena dhāvitvā // DKuṭṭ_333 //</l>\n</lg>\n\n<lg>\n<l>antaḥsthitakāmigṛhadvāragataṃ luptavittanaramanyā /</l>\n<l>samuvāca kuṭṭanī vraja kallolākalpadeheti // DKuṭṭ_334 //</l>\n</lg>\n\n<lg>\n<l>prakaṭitadaśananakhakṣatirabhidadhatī rājaputraratiyuddham /</l>\n<l>aparā puraḥ sakhīnāṃ vāravadhūrātatāna saubhāgyam // DKuṭṭ_335 //</l>\n</lg>\n\n<lg>\n<l>anyā kāmispardhāvardhitabhāṭī samucchritā kheḍā /</l>\n<l>saubhāgyagarvadarpaṃ samuvāha vilāsinīmadhye // DKuṭṭ_336 //</l>\n</lg>\n\n<lg>\n<l>ekagaṇikānubandhakrodhodyataśastrakāminoḥ kāpi /</l>\n<l>sambhramato dhāvitvā nivārayāmāsa kuṭṭanī kalaham // DKuṭṭ_337 //</l>\n</lg>\n\n<lg>\n<l>dhanamāhṛtya bahubhyo bhujyata ekena kena citsārdham /</l>\n<l>iti dhanavantaṃ kāminamāvarjayati sma kāpi vāravadhūḥ // DKuṭṭ_338 //</l>\n</lg>\n\n<lg>\n<l>gāyangāthāmātraṃ dvipadakamatha sauṣṭhavena viṭa ekaḥ /</l>\n<l>babhrāma puro dāsyā vidadhadvikṛtīranekavidhāḥ // DKuṭṭ_339 //</l>\n</lg>\n\n<lg>\n<l>kaścitpaṇyastrīṇāṃ vibhavopacitānyapuruṣayojanayā /</l>\n<l>vidadhāti smārādhanamadhanatvamupāgataḥ kāmī // DKuṭṭ_340 //</l>\n</lg>\n\n<lg>\n<l>tvayi saktena mayā gṛhamujjhitamadhunā pareva jātāsi /</l>\n<l>iti ḍhaukamalabhamānaḥ kaścidgaṇikāmupālebhe // DKuṭṭ_341 //</l>\n</lg>\n\n<lg>\n<l>uṣitāmapareṇa samaṃ vṛddhaviṭānāṃ puraḥ parājitya /</l>\n<l>tyājayati sma bhujaṅgaḥ kaścidgaṇikāṃ dviguṇabhāṭīm // DKuṭṭ_342 //</l>\n</lg>\n\n<lg>\n<l>dṛṣṭā tvayā Viśeṣaka valayakalāpī Śaśiprabhābhujayoḥ /</l>\n<l>bāḍhaṃ bhaṇa bhaṇa kīdṛk cārutarā sā mayā dattā // DKuṭṭ_343 //</l>\n</lg>\n\n<lg>\n<l>adya caturtho divasaścīnāmbarayugalakasya dattasya /</l>\n<l>tadapi paruṣā vilāsā vada Madanaka kiṃ karomyatra // DKuṭṭ_344 //</l>\n</lg>\n\n<lg>\n<l>snehaparā mayi Kelī Kalahaṃsaka kiṃ tu rākṣasī tasyāḥ /</l>\n<l>mātā nātmīkartuṃ varṣaśatenāpi śakyate pāpā // DKuṭṭ_345 //</l>\n</lg>\n\n<lg>\n<l>sumanaḥkuṅkumavāsaṃ sajjīkuru kimiti tiṣṭhasi vicittaḥ /</l>\n<l>adya tava dayitikāyāḥ Kiñjalkaka nartanāvasaraḥ // DKuṭṭ_346 //</l>\n</lg>\n\n<lg>\n<l>yadi nāma pañca divasāntvayi kurute prema dhanalavaṃ dṛṣṭvā /</l>\n<l>tadapi Taraṅgavatī sā Kandarpaka kiṃ vṛthā garvaḥ // DKuṭṭ_347 //</l>\n</lg>\n\n<lg>\n<l>jīvadveṣin Lāsaka parihara dūreṇa mūḍha Harisenām /</l>\n<l>baddhāveśastasyāṃ vyāpṛtaputro mahāviṣamaḥ // DKuṭṭ_348 //</l>\n</lg>\n\n<lg>\n<l>Kesarayā kṣaṇadattaṃ kṛtvāṃśukamupari kāmijālasya /</l>\n<l>stabdhagrīvaṃ bhramataścandrodaya paśya māhātmyam // DKuṭṭ_349 //</l>\n</lg>\n\n<lg>\n<l>kaumārakaṃ vidhātuṃ vāñchasi kila ramaṇa Madanasenāyāḥ /</l>\n<l>icchāmi kiṃ tu tasyā mātrātīva prasāritaṃ vadanam // DKuṭṭ_350 //</l>\n</lg>\n\n<lg>\n<l>Vibhrama kiyatastapasaḥ phalametadyadupabhujyate madirā /</l>\n<l>svakareṇa pītaśeṣā madaghūrṇitadevadattayā dattā // DKuṭṭ_351 //</l>\n</lg>\n\n<lg>\n<l>Kuvalayamālānilayo Līlodaya kimiti samprati tyaktaḥ /</l>\n<l>kiṃ vidadhāmastasmin bhrātardāsyā vinā mūlyam // DKuṭṭ_352 //</l>\n</lg>\n\n<lg>\n<l>muṣitāśeṣavibhūterindīvarakasya yāminī yāti /</l>\n<l>saṃvāhayataḥ samprati Mañjīraka Tilakamañjarīcaraṇau // DKuṭṭ_353 //</l>\n</lg>\n\n<lg>\n<l>adyāpi bālabhāvaṃ nikhilaṃ na jahāti Madanikā tadapi /</l>\n<l>prauḍhimnā Makarandaka sakalā lalanā adhaḥ kurute // DKuṭṭ_354 //</l>\n</lg>\n\n<lg>\n<l>Kubje gatvā vakṣyasi taṃ nirdayacittanartanācāryam /</l>\n<l>Hārā sukumāratanuḥ kimiti śramamadya kāritā bhavatā // DKuṭṭ_355 //</l>\n</lg>\n\n<lg>\n<l>niḥsara ko 'bhiniveśaḥ śukaśāvakapāṭhane Suratadevi /</l>\n<l>tiṣṭhati bahirupaviṣṭaḥ pratīkṣamāṇastava preyān // DKuṭṭ_356 //</l>\n</lg>\n\n<lg>\n<l>vīṇāvādanakhinnā patitāste vāsabhavanaparyaṅke /</l>\n<l>utthāpaya tāṃ tvaritaṃ smaralīlāṃ Bhaṭṭaputra āyātaḥ // DKuṭṭ_357 //</l>\n</lg>\n\n<lg>\n<l>kimidaṃ yathāsthitatvaṃ tava Mādhavi yanmuhurvadantyā me /</l>\n<l>paridhatse nābharaṇaṃ śrīvigraharājasūnunā dattam // DKuṭṭ_358 //</l>\n</lg>\n\n<lg>\n<l>īdṛk śūnyamanastvaṃ kiṃ kurmo mātarindulekhāyāḥ /</l>\n<l>pānakrīḍāsaktyā patitāpi na cetitā kanakatāḍī // DKuṭṭ_359 //</l>\n</lg>\n\n<lg>\n<l>nakulaḥ payo na pāyita iti roṣavaśādiyaṃ hi duḥśīlā /</l>\n<l>nāśnāti Kāmasenā punaḥ punaḥ prārthyamānāpi // DKuṭṭ_360 //</l>\n</lg>\n\n<lg>\n<l>śrībalasutaparipālita ūrṇāyuḥ kimanayā vijetavyaḥ /</l>\n<l>Mukulā muktasukhasthitiraharniśaṃ meṣapoṣaṇe lagnā // DKuṭṭ_361 //</l>\n</lg>\n\n<lg>\n<l>ātāmratāṃ samupagatamucchūnaṃ karatalaṃ tava Sulalite /</l>\n<l>mā punaraticiramevaṃ pravidhāsyasi kandukakrīḍām // DKuṭṭ_362 //</l>\n</lg>\n\n<lg>\n<l>abhirāma ḍomba bhāṭī prathamamiyaṃ gṛhyate samutpanne /</l>\n<l>snehe tu Kusumadevyāstvaṃ prabhavasi jīvitasyāpi // DKuṭṭ_363 //</l>\n</lg>\n\n<lg>\n<l>grahaṇakamarpaya tāvadyadi kautukamupari Candrasenāyāḥ /</l>\n<l>nirvartitakartavyo dāsyasi kiṃ cidyathābhimatam // DKuṭṭ_364 //</l>\n</lg>\n\n<lg>\n<l>na paramadātā mātaḥ sūnurasau Nagararoṭabhaṭṭasya /</l>\n<l>nirlajjaḥ śaṭhavṛttiḥ punaḥ punarvāryamāṇo 'pi // DKuṭṭ_365 //</l>\n</lg>\n\n<lg>\n<l>kṣapayati vasanāni sadā haṭhena sakalāni Suratasenāyāḥ /</l>\n<l>na dadātyekāmūrṇāmuraṇaḥ paramatti karpāśam // DKuṭṭ_366 //</l>\n</lg>\n\n<lg>\n<l>bhagini na muñcati veśma kṣaṇamapi me kapaṭarājaputro 'sau /</l>\n<l>bhagno 'nyanarāvasaro nagnenādhiṣṭhitaṃ yathā tīrtham // DKuṭṭ_367 //</l>\n</lg>\n\n<lg>\n<l>itthaṃprāyā vācaḥ śṛṇvan viṭakuṭṭanīsamudgīrṇāḥ /</l>\n<l>taṃ veśasaṃniveśaṃ paśyan praviveśa dayitikāveśma // DKuṭṭ_368 //</l>\n</lg>\n\n<lg>\n<l>ākṛṣṭamivotkatayā snapitamiva snigdhacakṣuṣaḥ prasaraiḥ /</l>\n<l>tamupāgatamabhyarṇaṃ Hāralatā pūjayāmāsa // DKuṭṭ_369 //</l>\n</lg>\n\n<lg>\n<l>saṃvihitasamucitasthitiravanataśirasā praṇamya tatsakhyā /</l>\n<l>idamabhidadhe 'tinamraṃ Sundarasenaḥ śubhe 'vasare // DKuṭṭ_370 //</l>\n</lg>\n\n<lg>\n<l>priyadarśana kiṃ bahubhiḥ smarapīḍitadīnavacanasaṃdarbhaiḥ /</l>\n<l>iyamāste Hāralatā jīvitamasyāstvadāyattam // DKuṭṭ_371 //</l>\n</lg>\n\n<lg>\n<l>niryantrakeliviśadaṃ sahajapremānubandharamaṇīyam /</l>\n<l>kāryāntarāntarāyaiḥ suparihṛtaṃ yātu yauvanaṃ bhavatoḥ // DKuṭṭ_372 //</l>\n</lg>\n\n<lg>\n<l>nirdayamaviratavāñchaṃ dhvastatrapamavyavasthitācaraṇam /</l>\n<l>upacīyamānarāgaṃ satataṃ bhūyādbhavatsuratam // DKuṭṭ_373 //</l>\n</lg>\n\n<lg>\n<l>iti dattvāśiṣamantarniryāte parijane tadaṅgeṣu /</l>\n<l>visrambhaviviktaraso vavṛdhe Kusumāyudhaḥ sutarām // DKuṭṭ_374 //</l>\n</lg>\n\n<lg>\n<l>yadamandamanmathocitamanurūpaṃ yannavānurāgasya /</l>\n<l>yadyauvane 'bhirāmaṃ yacca phalaṃ jīvitavyasya // DKuṭṭ_375 //</l>\n</lg>\n\n<lg>\n<l>avinaya eva vibhūṣaṇamaślīlācaraṇameva bahumānaḥ /</l>\n<l>niḥśaṅkataiva sauṣṭhavamanavasthitireva gauravādhānam // DKuṭṭ_376 //</l>\n</lg>\n\n<lg>\n<l>keśagrahaṇamanugraha upakārastāḍanaṃ mude daṃśaḥ /</l>\n<l>nakhavilikhanamabhyudayo dṛḍhadehanipīḍanaṃ samutkarṣaḥ // DKuṭṭ_377 //</l>\n</lg>\n\n<lg>\n<l>nigaraṇalolaṃ cumbanamavayavaniṣpeṣaṇaspṛho mardaḥ /</l>\n<l>antaḥpraveśanecchaṃ nirbharaparirambhaṇaṃ yasmin // DKuṭṭ_378 //</l>\n</lg>\n\n<lg>\n<l>yadanaṅgairiva vihitaṃ rāgairiva dīptimattvamupanītam /</l>\n<l>premabhiriva niścalitaṃ śṛṅgārairiva vikāśamānītam // DKuṭṭ_379 //</l>\n</lg>\n\n<lg>\n<l>aprāgalbhyaṃ vyasanaṃ dhairyamakāryaṃ viveka upaghātaḥ /</l>\n<l>hrepaṇamaguṇo yasmin tatsurataṃ prastutaṃ tābhyām // DKuṭṭ_380 //</l>\n</lg>\n\n<lg>\n<l>prārambha eva tāvatprajvalito dhagiti Manasijo yasmin /</l>\n<l>tasya viśeṣāvasthā vaktumaśakyāḥ pravṛddhasya // DKuṭṭ_381 //</l>\n</lg>\n\n<lg>\n<l>sahajarasena jaḍīkṛtamiti yūnoḥ kāmaśāstranirṇīte /</l>\n<l>nānākaraṇagrāme mālinyamavāpa pāṇḍityam // DKuṭṭ_382 //</l>\n</lg>\n\n<lg>\n<l>avidheyamanākhyeyaṃ pravicāryaṃ chādanīyamaviṣahyam /</l>\n<l>na babhūva tayostasminnāviddhārabdhasuratasaṃmarde // DKuṭṭ_383 //</l>\n</lg>\n\n<lg>\n<l>abhyastā yā tanvyā suratavidhau vividhacāṭuparipāṭī /</l>\n<l>tāmālūnaviśīrṇāṃ cakāra sahajaḥ smarāveśaḥ // DKuṭṭ_384 //</l>\n</lg>\n\n<lg>\n<l>sadbhāvarāgadīpitamadanācāryopadiṣṭaceṣṭānām /</l>\n<l>kaḥ parigaṇanaṃ kartuṃ raticakrāviṣṭaramaṇayoḥ śaktaḥ // DKuṭṭ_385 //</l>\n</lg>\n\n<lg>\n<l>bālā mṛdugātralatā dṛḍhapuruṣākrāntavigrahā na param /</l>\n<l>na vyathitā mudamāpa prabhavati khalu cittajanmanaḥ śaktiḥ // DKuṭṭ_386 //</l>\n</lg>\n\n<lg>\n<l>kiṃ ramaṇīṃ ramaṇo 'viśaduta ramaṇī ramaṇamiti na jānīmaḥ /</l>\n<l>svāvayavāvagamastu praṇāśamagamattayostadā nipuṇam // DKuṭṭ_387 //</l>\n</lg>\n\n<lg>\n<l>tasyā nimīlitadṛśo niḥspandatanorbabhūva suratānte /</l>\n<l>liṅgamanaṅgacchāyā jīvitasattānumānasya // DKuṭṭ_388 //</l>\n</lg>\n\n<lg>\n<l>śramajalabindūpacitā vṛttasmaraṇena jātavailakṣyā /</l>\n<l>sā śuśubhe rativiratau paryākulakeśabhūṣaṇā nitarām // DKuṭṭ_389 //</l>\n</lg>\n\n<lg>\n<l>nirvyājārpitavapuṣornirvṛtimayameva gaṇayatorviśvam /</l>\n<l>kṣaṇadā virarāma tayorakṣīṇākāṅkṣayoreva // DKuṭṭ_390 //</l>\n</lg>\n\n<lg>\n<l>mohanavimardakhinnā vijṛmbhamāṇā skhaladgatirmandam /</l>\n<l>nidrākaṣāyitākṣī Hāralatā vāsaveśmano niragāt // DKuṭṭ_391 //</l>\n</lg>\n\n<lg>\n<l>paricitapārśvagatāhaṃ tena samaṃ pānabhojanaṃ kṛtvā /</l>\n<l>nītā niśā kathābhirmohanakāryaṃ tu yatkiṃ cit // DKuṭṭ_392 //</l>\n</lg>\n\n<lg>\n<l>avidagdhaḥ śramakaṭhino durlabhayoṣidyuvā jaḍo vipraḥ /</l>\n<l>apamṛtyurapakrāntaḥ kāmivyājena me rātrau // DKuṭṭ_393 //</l>\n</lg>\n\n<lg>\n<l>necchāviratiḥ kṣaṇamapi na ca śaktirvastuśūnyaratiyatnaiḥ /</l>\n<l>kevalamalamadyāhaṃ kadarthitā vṛddhapuruṣeṇa // DKuṭṭ_394 //</l>\n</lg>\n\n<lg>\n<l>madyavaśādabhiyoktari mṛtakalpe talpabhāgamagnāyāḥ /</l>\n<l>anirodhitanidrāyāḥ sukhena me yāminī yātā // DKuṭṭ_395 //</l>\n</lg>\n\n<lg>\n<l>sukumārasamprayogaḥ peśalavacanaḥ savakraparihāsaḥ /</l>\n<l>śakunavaśenopanato mama sakhi ramaṇo manoharākāraḥ // DKuṭṭ_396 //</l>\n</lg>\n\n<lg>\n<l>paryaṅkāntanilīnaḥ parāṅmukho muktamandaniḥśvāsaḥ /</l>\n<l>maccodanayā sutarāṃ niṣpandaḥ svedasalilasaṃsiktaḥ // DKuṭṭ_397 //</l>\n</lg>\n\n<lg>\n<l>paryastamitānaṅgo vyapagatanidraḥ kṣapākṣayākāṅkṣī /</l>\n<l>grāmoṣitaḥ prahīṇo niṣpratipattiḥ sthito 'dya sakhi manujaḥ // DKuṭṭ_398 //</l>\n</lg>\n\n<lg>\n<l>śṛṇu sakhi kautukamekaṃ grāmīṇakakāminā yadadya kṛtam /</l>\n<l>suratasukhamīlitākṣī mṛteti bhītena muktāsmi // DKuṭṭ_399 //</l>\n</lg>\n\n<lg>\n<l>aviditadeśaprakṛteḥ śaṭhātmakāddurvidagdhato 'smābhiḥ /</l>\n<l>anubhūto rājasutādapi bhāṇḍaviḍambanākleśaḥ // DKuṭṭ_400 //</l>\n</lg>\n\n<lg>\n<l>priyasakhi lokasamakṣaṃ nagaraprabhuṇā haṭhena nītāsmi /</l>\n<l>evaṃ bandhakadāturdviguṇārthaprārthane kuto 'nyāyaḥ // DKuṭṭ_401 //</l>\n</lg>\n\n<lg>\n<l>ākarṣantī jaghanaṃ vrajasi yathā vikṣatā nakhaistilaśaḥ /</l>\n<l>manye tathopabhuktā tvaṃ Kerali dākṣiṇātyena // DKuṭṭ_402 //</l>\n</lg>\n\n<lg>\n<l>adhare binduḥ kaṇṭhe maṇimālā kucayuge śaśaplutakam /</l>\n<l>tava sūcayanti Ketaki Kusumāyudhaśāstrapaṇḍitaṃ ramaṇam // DKuṭṭ_403 //</l>\n</lg>\n\n<lg>\n<l>iti śṛṇvannuṣasi giro nirvṛttaniśābhiyogagaṇikānām /</l>\n<l>so 'pi yathākriyamāṇaṃ pravidhātuṃ nirjagāma kartavyam // DKuṭṭ_404 //</l>\n</lg>\n\n<lg>\n<l>suracitarāgopacitisvīkṛtamanasastayā samaṃ tasya /</l>\n<l>yauvanasukhamanubhavato jagāma saṃvatsaraḥ sārdhaḥ // DKuṭṭ_405 //</l>\n</lg>\n\n<lg>\n<l>viśrambhakathāḥ kurvanvicarannudyānavedikāpṛṣṭhe /</l>\n<l>sahacarakarasaktakaraḥ Sundarasenaḥ kadā cittu // DKuṭṭ_406 //</l>\n</lg>\n\n<lg>\n<l>sthūlaghanatantusantatitānitanānāmbarāvaraṇam /</l>\n<l>yaṣṭiprāntaniyantritadalavīṭakakutapatumbakaprāyam // DKuṭṭ_407 //</l>\n</lg>\n\n<lg>\n<l>truṭitacaraṇatrasaṃgatavisphuṭitābhyaktapādamalinatanum /</l>\n<l>tvaritagatilekhavāhakamārādāyāntamadrākṣīt // DKuṭṭ_408 //</l>\n</lg>\n\n<lg>\n<l>pratyāsannībhūtaṃ krameṇa Paurandariḥ parijñāya /</l>\n<l>sākūtamanā ūce vayasya hanumānayaṃ prāptaḥ // DKuṭṭ_409 //</l>\n</lg>\n\n<lg>\n<l>avanitalalīnaśirasā kṛtanatinā tena vinihitaṃ bhūmau /</l>\n<l>utkṣipya jhaṭiti lekhaṃ Sundara iti vācayāmāsa // DKuṭṭ_410 //</l>\n</lg>\n\n<lg>\n<l>svasti śrīkusumapurātpurandaraḥ Sundaraṃ samabhidhatte /</l>\n<l>antarjṛmbhitaśokagrasto 'vispaṣṭavarṇapadam // DKuṭṭ_411 //</l>\n</lg>\n\n<lg>\n<l>kulamakalaṅkaṃ na gaṇitamavadhīritamagrajanmanāmucitam /</l>\n<l>nāpekṣitamavagītaṃ śaṭhasevitavartmani tvayā patatā // DKuṭṭ_412 //</l>\n</lg>\n\n<lg>\n<l>vaṃśe 'kuṭilagatīnāṃ dvijihvatādoṣarahitacaritānām /</l>\n<l>aparavināśaratānāmutpannaḥ kathamasi bhujaṅgaḥ // DKuṭṭ_413 //</l>\n</lg>\n\n<lg>\n<l>kva puroḍāśapavitritavedapadodgāragarbhavadanaṃ te /</l>\n<l>kva ca madirāsavavāsitavāravadhūmukharasāsvādaḥ // DKuṭṭ_414 //</l>\n</lg>\n\n<lg>\n<l>kva kuśavipāṭanajanmā sahasoditavedanācamatkāraḥ /</l>\n<l>kva ca dāsīratasaṅgaranirdayanakharakṣatiḥ prītyai // DKuṭṭ_415 //</l>\n</lg>\n\n<lg>\n<l>kva tretānaladhūmakṣobhitanayanāmbudhautavadanatvam /</l>\n<l>kva ca gaṇikānirbhartsanaśokabharāyātabāṣpasalilaughaḥ // DKuṭṭ_416 //</l>\n</lg>\n\n<lg>\n<l>kva vaṣaṭkāradhvānaḥ ṣaṭkarmavibhūṣaṇaṃ śravaṇapūraḥ /</l>\n<l>kva ca sādhāraṇavanitāratimaṇitākarṇanautsukyam // DKuṭṭ_417 //</l>\n</lg>\n\n<lg>\n<l>kvācāryapratanulatātāḍanasaṃkṣobhasambhavaḥ kampaḥ /</l>\n<l>kva ca kupitavāralalanāniṣṭhurapādaprahāraviṣahitvam // DKuṭṭ_418 //</l>\n</lg>\n\n<lg>\n<l>kva hariṇacarmāvaraṇaṃ smṛtiśāstraniveditaṃ vrataṃ carataḥ /</l>\n<l>kva ca paṇyastrīgātraspṛṣṭāmbaradhāraṇeṣu bahumānaḥ // DKuṭṭ_419 //</l>\n</lg>\n\n<lg>\n<l>samidhāmeva cchedanamabhyastaṃ śaiśavātsamārabhya /</l>\n<l>śaṭhavanitādharakhaṇḍana utpannaṃ kauśalaṃ kuto bhavataḥ // DKuṭṭ_420 //</l>\n</lg>\n\n<lg>\n<l>śuśrūṣaṇameva guroḥ pariśīlitamacalacetasā satatam /</l>\n<l>kuṭilamatayo bhujiṣyāḥ kathaṃ tvayārādhitā nipuṇam // DKuṭṭ_421 //</l>\n</lg>\n\n<lg>\n<l>āmnāyapāṭha eva sphuṭatarapadasauṣṭhavaṃ tava khyātam /</l>\n<l>prakupitaveśyānunaye kva śikṣitaṃ vacanacāturyam // DKuṭṭ_422 //</l>\n</lg>\n\n<lg>\n<l>athavā kiṃ kriyate 'sminnavadātakule 'pi labdhajanmānaḥ /</l>\n<l>sadasaṃstutā bhavanti prāgupacitakarmadoṣeṇa // DKuṭṭ_423 //</l>\n</lg>\n\n<lg>\n<l>tvayi viniveśya kuṭumbaṃ paralokahitārjanaikanihitātmā /</l>\n<l>sthāsyāmīti samīhitamanudivasaṃ tadvisaṃvaditam // DKuṭṭ_424 //</l>\n</lg>\n\n<lg>\n<l>ityavadhṛtalekhārthe sundarasene vidheyasammūḍhe /</l>\n<l>āryāmagāyadanyaḥ svāvasare gītiparikaritām // DKuṭṭ_425 //</l>\n</lg>\n\n<lg>\n<l>viṣayatimirāvṛtākṣṇāmavaṭe patatāmadṛṣṭamārgāṇām /</l>\n<l>puṃsāṃ gurujanavacanadravyaśalākāñjanaṃ śaraṇam // DKuṭṭ_426 //</l>\n</lg>\n\n<lg>\n<l>udvejayati tadātve sukhasampattiṃ karoti pariṇāme /</l>\n<l>kaṭukauṣadhaprayogo gurunigaditakāryaniṣṭhuraṃ ca vacaḥ // DKuṭṭ_427 //</l>\n</lg>\n\n<lg>\n<l>labdhvātha vacovasaraṃ mitramavādītpurandarāpatyam /</l>\n<l>punarapi na hi khidyante priyajanahitabhāṣaṇe santaḥ // DKuṭṭ_428 //</l>\n</lg>\n\n<lg>\n<l>agaṇitasahacaravacaso durvyasanamahābdhimagnavapuṣaste /</l>\n<l>manyuvyathitasya pituryadi paramavalambanaṃ vacanam // DKuṭṭ_429 //</l>\n</lg>\n\n<lg>\n<l>nijavaṃśadīpabhūtaḥ kṛtacaritālaṅkṛto mahāsattvaḥ /</l>\n<l>Sundara samprati tātaḥ spṛṣṭo duṣputradoṣeṇa // DKuṭṭ_430 //</l>\n</lg>\n\n<lg>\n<l>putrābhāvaḥ śreyān duḥsutatā putriṇaḥ kulīnasya /</l>\n<l>antastāpayati bhṛśaṃ saccaritakathāprasaṅgeṣu // DKuṭṭ_431 //</l>\n</lg>\n\n<lg>\n<l>sāṃvyavahārika eva prāyo loke guṇonnatā niyatāḥ /</l>\n<l>yena tu sutena jananī vandhyātvaṃ ślāghate sa pāpīyān // DKuṭṭ_432 //</l>\n</lg>\n\n<lg>\n<l>viphalaṃ śāstrajñānaṃ gurugṛhasevāpi nopakārāya /</l>\n<l>viṣayavaśīkṛtamanaso nyāyyaṃ panthānamutsṛjataḥ // DKuṭṭ_433 //</l>\n</lg>\n\n<lg>\n<l>jīvanneva mṛto 'sau yasya jano vīkṣya vadanamanyonyam /</l>\n<l>kṛtamukhabhaṅgo dūrātkaroti nirdeśamaṅgulyā // DKuṭṭ_434 //</l>\n</lg>\n\n<lg>\n<l>no parihartuṃ viṣayāḥ śakyāḥ satyaṃ tathāpi nipuṇadhiyaḥ /</l>\n<l>abhidheyatāṃ na gacchantyapavādaviśeṣitābhidhānasya // DKuṭṭ_435 //</l>\n</lg>\n\n<lg>\n<l>guruparicaryā jāyā kulodgatā snigdhabandhusamparkaḥ /</l>\n<l>brāhme karmaṇi saktirlokadvayasādhanaṃ sudhiyām // DKuṭṭ_436 //</l>\n</lg>\n\n<lg>\n<l>sulabhā tasya vibhūtistasya guṇā yānti jagati vistāram /</l>\n<l>bahu manute taṃ sujanastasmai spṛhayanti bāndhavāḥ satatam // DKuṭṭ_437 //</l>\n</lg>\n\n<lg>\n<l>nāsādayati sa ekaḥ satsevitamārgataḥ pariskhalanam /</l>\n<l>maṇḍayati so 'nvavāyaṃ sa nivāsaḥ śarmaṇāmaśeṣāṇām // DKuṭṭ_438 //</l>\n</lg>\n\n<lg>\n<l>sa bhavati vinayādhāro yuktāyukte vivekitā tasya /</l>\n<l>vṛddhopadeśavācaḥ śravaṇodaratarpaṇaṃ sadā yasya // DKuṭṭ_439 //</l>\n</lg>\n\n<lg>\n<l>prāktanakarmavipākaḥ kṣudrāsu śarīriṇāṃ yadāsaktiḥ /</l>\n<l>āyatanaṃ tu sukhānāṃ saṃsārabhuvāṃ kulodgatā rāmā // DKuṭṭ_440 //</l>\n</lg>\n\n<lg>\n<l>nirviṇṇe nirviṇṇā mudite muditā samākulākulite /</l>\n<l>pratibimbasamā kāntā saṃkruddhe kevalaṃ bhītā // DKuṭṭ_441 //</l>\n</lg>\n\n<lg>\n<l>yāvadvāñchitasuratavyāyāmasahāviruddhasaṃbhāṣā /</l>\n<l>cittānuvṛttikuśalā puṇyavatāmeva jāyate jāyā // DKuṭṭ_442 //</l>\n</lg>\n\n<lg>\n<l>sadbhāvapremarasaṃ valayāvaliśabdaśaṅkitā nibhṛtam /</l>\n<l>vidadhānāṅgasamarpaṇamunmīlitakusumasāyakākūtā // DKuṭṭ_443 //</l>\n</lg>\n\n<lg>\n<l>hā hā kimuddhatatvaṃ śroṣyati kaścidgatatrapa svairam /</l>\n<l>nikaṭe parivārajano vismṛta eva smarāturasya tava // DKuṭṭ_444 //</l>\n</lg>\n\n<lg>\n<l>iti huṅkṛtisaṃvalitairāyāsaniveditārthapadavākyaiḥ /</l>\n<l>dviguṇīkaroti kulajā nāyakakarmāṇi mohanaprasare // DKuṭṭ_445 //</l>\n</lg>\n\n<lg>\n<l>itthamudīritavācaṃ suhṛdamavocatpurandarasya sutaḥ /</l>\n<l>samupasthitajīvasamāviyogabhayakampito vacanam // DKuṭṭ_446 //</l>\n</lg>\n\n<lg>\n<l>tātādeśe 'laṅghye Hāralatāvirahapāvake tīvre /</l>\n<l>vidhivaśavartini maraṇe no vidmaḥ kāryapariṇāmam // DKuṭṭ_447 //</l>\n</lg>\n\n<lg>\n<l>anapekṣitadhanalābhāṃ snehaikanibaddhamānasāṃ dayitām /</l>\n<l>daivākṛṣṭo muñcati ghaṭito vā lohavajrakaṇikābhiḥ // DKuṭṭ_448 //</l>\n</lg>\n\n<lg>\n<l>atha kṛtagamanaviniścitirabhimatarāmāṃ cakāra viditārthām /</l>\n<l>sāpi tamanuvavrāja prastutayātraṃ śucākulitā // DKuṭṭ_449 //</l>\n</lg>\n\n<lg>\n<l>āsādya vaṭasya talaṃ bāṣpapayaḥkaṇacitākṣipakṣmāgrām /</l>\n<l>vighnitacaraṇavihāro hāralatāmabhidadhāti sma // DKuṭṭ_450 //</l>\n</lg>\n\n<lg>\n<l>ā kṣīravato vṛkṣādā salilādvā priye priyaṃ yāntam /</l>\n<l>anuyāyāditi vacanaṃ tena tvamito nivartasva // DKuṭṭ_451 //</l>\n</lg>\n\n<lg>\n<l>kiṃ kurmo daivahatāḥ prabhavati yasmin kṛśodari prasabham /</l>\n<l>premagranthicchettā guruśāsanasāyako nirāvaraṇaḥ // DKuṭṭ_452 //</l>\n</lg>\n\n<lg>\n<l>na draviṇacayaprāptirnaikāśrayaparicayo na cāṭuguṇaḥ /</l>\n<l>na svāmisamādeśo nākāravilobhanaṃ na ca khyātiḥ // DKuṭṭ_453 //</l>\n</lg>\n\n<lg>\n<l>hetustava pravṛtterasmāsu tathāpi daivavaśāt /</l>\n<l>īdṛkko 'pyanubandho yasya vipāko 'pratīkāraḥ // DKuṭṭ_454 //</l>\n</lg>\n\n<lg>\n<l>paruṣaṃ yadabhihitāsi praṇayaruṣā śaṅkitaṃ ca narmaṇi vā /</l>\n<l>sudati na tatsmaraṇīyaṃ durbhāṣaṇakīrtanodghāte // DKuṭṭ_455 //</l>\n</lg>\n\n<lg>\n<l>tava hṛdaye hṛdayamidaṃ vinyastaṃ nyāsapālanaṃ kaṣṭam /</l>\n<l>yatnāttathā vidheyaṃ sthānabhraṃśo yathā na syāt // DKuṭṭ_456 //</l>\n</lg>\n\n<lg>\n<l>atha viratavacodayitaṃ bāṣpabharakliṣṭavarṇapadayogāt /</l>\n<l>iti kathamapi Hāralatā saṃmūrchitavastubhāratīmūce // DKuṭṭ_457 //</l>\n</lg>\n\n<lg>\n<l>aviśuddhakulotpannā dehārpaṇajīvikā śaṭhācaraṇā /</l>\n<l>kvāhaṃ rūpājīvā kva bhavantaḥ ślāghanīyajanmaguṇāḥ // DKuṭṭ_458 //</l>\n</lg>\n\n<lg>\n<l>yattu viṣayāvalokanakutūhalābhyāgatena viśrāntam /</l>\n<l>iyato divasānasmin tanme parajanmakṛtaśubhasya phalam // DKuṭṭ_459 //</l>\n</lg>\n\n<lg>\n<l>gurusevāṃ bandhujanaṃ svadeśavasatiṃ kalatramanukūlam /</l>\n<l>anuṣaṅgadṛṣṭaparicita āsthāṃ pravidhāya kaḥ parityajati // DKuṭṭ_460 //</l>\n</lg>\n\n<lg>\n<l>yauvanacāpalametadyanmādṛśi bhavati kautukaṃ bhavatām /</l>\n<l>yattu sukhamanavagītaṃ tasya sthānaṃ nijā dārāḥ // DKuṭṭ_461 //</l>\n</lg>\n\n<lg>\n<l>te madhurāḥ parihāsāstā vakragiraḥ sa vāmatāsamayaḥ /</l>\n<l>no hṛdaye kartavyā rahasi kṣemārthinā bhavatā // DKuṭṭ_462 //</l>\n</lg>\n\n<lg>\n<l>lāghavato yanmanasaḥ praṇayādvā yattavācaritam /</l>\n<l>pratikūlaṃ tatra mayā nāthāñjalireṣa viracito mūrdhni // DKuṭṭ_463 //</l>\n</lg>\n\n<lg>\n<l>duḥsaṃcārā mārgā dūre vasatirvisaṃṣṭhulaṃ hṛdayam /</l>\n<l>Guṇapālita tava suhṛdā bhavitavyamato 'pramattena // DKuṭṭ_464 //</l>\n</lg>\n\n<lg>\n<l>hṛdayadvaya ekatvaṃ yāte yūnorviyogajaṃ kleśam /</l>\n<l>anubhavatorapareṇa prasaṅgataḥ paṭhyate pathyā // DKuṭṭ_465 //</l>\n</lg>\n\n<lg>\n<l>anyonyasudṛḍhaceṣṭitasadbhāvasnehapāśabaddhānām /</l>\n<l>vicchedakaro mṛtyurdhīrāṇāṃ vā paricchedaḥ // DKuṭṭ_466 //</l>\n</lg>\n\n<lg>\n<l>atha tacchravaṇānantaramāssva sukhaṃ dayitike vrajāmīti /</l>\n<l>abhidhāya yāti mandaṃ Sundarasene vivartitagrīvam // DKuṭṭ_467 //</l>\n</lg>\n\n<lg>\n<l>vaṭaśākhālambibhujāṃ śvasitoṣṇasamīraśuṣyadadharamukhīm /</l>\n<l>paryastāṃ bibhrāṇāṃ tanmārgavilokanānimeśadṛśam // DKuṭṭ_468 //</l>\n</lg>\n\n<lg>\n<l>dolāyamānaveṇīṃ tiryaggatakaṇṭhabhūṣaṇaviśeṣām /</l>\n<l>galadaśruvāripūrṇāṃ patitāṃśukabhāganiḥsahāṅgalatām // DKuṭṭ_469 //</l>\n</lg>\n\n<lg>\n<l>rundhānāmiva hṛdayaṃ sphuṭaditarakareṇa kucayugāśrayiṇā /</l>\n<l>pariśeṣitāṃ vilāsairutsṛṣṭāṃ jīvalokakartavyaiḥ // DKuṭṭ_470 //</l>\n</lg>\n\n<lg>\n<l>aṅgīkṛtāṃ vipattyā vaśīkṛtāṃ marmaghaṭṭanairviṣamaiḥ /</l>\n<l>Hāralatāmaparisphuṭamantaḥparikṛṣyamāṇabhāratyā // DKuṭṭ_471 //</l>\n</lg>\n\n<lg>\n<l>mā mā tāvadyāta kṣaṇamekaṃ yāvadeṣa niṣkaruṇaḥ /</l>\n<l>vanagulmairna tirohita ityabhidadhatīṃ jahuḥ prāṇāḥ // DKuṭṭ_472 //</l>\n</lg>\n\n<lg>\n<l>atha paścātsamupetaṃ papraccha Purandarātmajaḥ pathikam /</l>\n<l>dṛṣṭā śokavyathitā nivartamānāṅganā bhavatā // DKuṭṭ_473 //</l>\n</lg>\n\n<lg>\n<l>sa uvāca vaṭataroradha urvyāṃ patitā viniścalāvayavā /</l>\n<l>tiṣṭhati vanitā nānyā nayanāvasaraṃ gatāsmākam // DKuṭṭ_474 //</l>\n</lg>\n\n<lg>\n<l>iti tadvacanāśmahato vihvalamūrtiḥ papāta bhūpṛṣṭhe /</l>\n<l>utthāpitaśca suhṛdā so 'bhidadhe tena śokadīnena // DKuṭṭ_475 //</l>\n</lg>\n\n<lg>\n<l>bhavatu kṛtārthastātastvamapi sumitrāssva sāmprataṃ prītaḥ /</l>\n<l>samakālameva muktā pāpena mayāsubhiśca Hāralatā // DKuṭṭ_476 //</l>\n</lg>\n\n<lg>\n<l>hā hā hāva hato 'si dhvastā līlā vilāsa kiṃ kuruṣe /</l>\n<l>uccchinnā vicchittirbhrama vibhrama daśa diśo nirādhāraḥ // DKuṭṭ_477 //</l>\n</lg>\n\n<lg>\n<l>kilakiñcita gaccha vanaṃ moṭṭāyitamaśaraṇatvamupayātam /</l>\n<l>kuṭṭamita pravrajyāṃ gṛhāṇa bibboka viśa bhuvo vivaram // DKuṭṭ_478 //</l>\n</lg>\n\n<lg>\n<l>lalitamanāthībhūtaṃ vihṛtasya na vidyate gatiḥ kvāpi /</l>\n<l>śaśadharabimbadyutimuṣi yātāyāmantakāntikaṃ tasyām // DKuṭṭ_479 //</l>\n</lg>\n\n<lg>\n<l>vinivṛttya yāmi dagdhuṃ madvirahe muktavallabhaprāṇām /</l>\n<l>bhavatu varākyāstasyāḥ saptārcirdānamātramupakāraḥ // DKuṭṭ_480 //</l>\n</lg>\n\n<lg>\n<l>gatvātha tamuddeśaṃ yasmin sā pañcabhāvamāpannā /</l>\n<l>vilalāpa muktanādaṃ viluṭhan bhuvi sahacareṇa dhṛtamūrtiḥ // DKuṭṭ_481 //</l>\n</lg>\n\n<lg>\n<l>ete vayaṃ nivṛttā muñca ruṣaṃ dehi kopane vācam /</l>\n<l>uttiṣṭha kimiti tiṣṭhasi bhūmitale reṇurūṣitaśarīrā // DKuṭṭ_482 //</l>\n</lg>\n\n<lg>\n<l>vinimīlya dṛśau kasmādapratipattyā sthitāsi śubhavadane /</l>\n<l>tvadavāritagamanavidheraparādhitayā na me yogaḥ // DKuṭṭ_483 //</l>\n</lg>\n\n<lg>\n<l>nākādhipatipurandhrīrabhibhavituṃ tvayi divaṃ prayātāyām /</l>\n<l>satsvapi śareṣu pañcasu nirāyudhaḥ sāmprataṃ madanaḥ // DKuṭṭ_484 //</l>\n</lg>\n\n<lg>\n<l>vañcakavṛttā veśyā ityapavādo janeṣu yo rūḍhaḥ /</l>\n<l>apanīto 'sau nipuṇaṃ tvayā priye jīvamokṣeṇa // DKuṭṭ_485 //</l>\n</lg>\n\n<lg>\n<l>vandyaḥ sadvrata ekastripurāntakanandano mahāsenaḥ /</l>\n<l>hṛdayaṃ yasya spṛṣṭaṃ na manāgapi vāmalocanāpremṇā // DKuṭṭ_486 //</l>\n</lg>\n\n<lg>\n<l>manye 'bhīṣṭaviyogaṃ nimeṣamapi duḥsahaṃ samavadhārya /</l>\n<l>Hariṇā vakṣasi Lakṣmīrvidhṛtā Gaurī Hareṇa dehārdhe // DKuṭṭ_487 //</l>\n</lg>\n\n<lg>\n<l>ayi Lokapāla sā bhuvi lalāmabhūtā tayā vinā śūnyam /</l>\n<l>viśvamiti kiṃ na cintitamātmasthānaṃ priyāṃ nayatā // DKuṭṭ_488 //</l>\n</lg>\n\n<lg>\n<l>bhagavan hutavaha mā mā lāvaṇyasamudrasāramuddhṛtya /</l>\n<l>kathamapi vihitāṃ dhātrā dhakṣyasyenāṃ jagadbhūṣām // DKuṭṭ_489 //</l>\n</lg>\n\n<lg>\n<l>iti vilapantaṃ bahuvidhamavadhīrya suhṛt purandarasya sutam /</l>\n<l>kāṣṭhairviracayya citāṃ tāmakarodagnisādgaṇikām // DKuṭṭ_490 //</l>\n</lg>\n\n<lg>\n<l>tasminniddhahutāśanavinipatane kṛtamatau śucākulite /</l>\n<l>manasi sphuritāmāryāṃ papāṭha kaścitprasaṅgena // DKuṭṭ_491 //</l>\n</lg>\n\n<lg>\n<l>anumaraṇe vyavasāyaṃ strīdharme kaḥ karoti savivekaḥ /</l>\n<l>saṃsāramuktyupāyaṃ daṇḍagrahaṇaṃ vrataṃ muktvā // DKuṭṭ_492 //</l>\n</lg>\n\n<lg>\n<l>śrutvā Sundarasenaḥ sacivamavocadvyapetavaiklavyaḥ /</l>\n<l>pratibodhitaṃ mano me dhīreṇānena yuktamupadiśatā // DKuṭṭ_493 //</l>\n</lg>\n\n<lg>\n<l>kṣaṇadṛṣṭanaṣṭavallabhajanmajarāvyādhimaraṇaparibhūte /</l>\n<l>āvartini saṃsāre kaḥ kuryādāgrahaṃ sumatiḥ // DKuṭṭ_494 //</l>\n</lg>\n\n<lg>\n<l>yātu bhavān kusumapuraṃ vayamapyantyāśrame samāśrayaṇam /</l>\n<l>aṅgīkurmo 'vidyāprahāṇasaṃsiddhaye vihitam // DKuṭṭ_495 //</l>\n</lg>\n\n<lg>\n<l>so 'vadadabhijātajano bālyātprabhṛti tvayā ca na viyuktaḥ /</l>\n<l>saṃnyasanabuddhimadhunā kathamujjhati viṣayaniḥspṛhaṃ suhṛdam // DKuṭṭ_496 //</l>\n</lg>\n\n<lg>\n<l>evamiti so 'bhidhāya sthirayatiniyamaistapodhanairjuṣṭam /</l>\n<l>Guṇapālitena sahitaḥ Sundaraseno jagāma vanam // DKuṭṭ_497 //</l>\n</lg>\n\n<lg>\n<l>evaṃ bhavantu veśyāḥ svārthaikadṛśo vyapetasadbhāvāḥ /</l>\n<l>abhilaṣitaviṣayasiddheḥ kā hānistadapi yuṣmākam // DKuṭṭ_498 //</l>\n</lg>\n\n<lg>\n<l>ramaṇahṛdayānuvartanacaturacatuḥṣaṣṭikarmakuśalānām /</l>\n<l>na spṛśati tattvacarcā paṇyavadhūnāṃ vidagdhacetāṃsi // DKuṭṭ_499 //</l>\n</lg>\n\n<lg>\n<l>valitaplutacitragatisthitivegaiścodanānuvṛttyā ca /</l>\n<l>rāgasparśena vinā viśati manaḥ sādināṃ turagaḥ // DKuṭṭ_500 //</l>\n</lg>\n\n<lg>\n<l>gandho 'pi kutaḥ premṇaḥ parabhṛtahārītagṛhakapotānām /</l>\n<l>ujjvalayantyasameṣuṃ virutaviśeṣaistathāpi te yūnām // DKuṭṭ_501 //</l>\n</lg>\n\n<lg>\n<l>āhitayuktāhāryaḥ samyaksakalaprayoganiṣpattyā /</l>\n<l>bhāvavihīno 'pi naṭaḥ sāmājikacittarañjanaṃ kurute // DKuṭṭ_502 //</l>\n</lg>\n\n<lg>\n<l>ye 'pi dhanakṣayadoṣaṃ paśyanti jaḍā vilāsinīśleṣe /</l>\n<l>praṣṭavyāste bhavatā kimakṛtakaśipuvyayā dārāḥ // DKuṭṭ_503 //</l>\n</lg>\n\n<lg>\n<l>na ca lābha eka eva pravartane kāraṇaṃ manuṣyeṣu /</l>\n<l>rāgādayo 'pi santi vaiśikaśāstrapraṇetṛbhiḥ kathitāḥ // DKuṭṭ_504 //</l>\n</lg>\n\n<lg>\n<l>kā vā vibhūtirāptā sundarasenāttayā tapasvinyā /</l>\n<l>tadvirahakuliśabhinnā mumoca yā jīvitaṃ kṣaṇārdhena // DKuṭṭ_505 //</l>\n</lg>\n\n<lg>\n<l>uttamataruṇaprakṛtiḥ pulakādikasūcitānyatanusaktiḥ /</l>\n<l>sphuṭasaṃnihitavibhāvo nivāryate kena śṛṅgāraḥ // DKuṭṭ_506 //</l>\n</lg>\n\n<lg>\n<l>antaḥkaraṇavikāraṃ guruparijanasaṃkaṭe 'pi kulaṭānām /</l>\n<l>budhyanti tadabhiyuktā bhrūbhaṅgāpāṅgamadhuradṛṣṭena // DKuṭṭ_507 //</l>\n</lg>\n\n<lg>\n<l>anyā vihāya patigṛha mavicintitakulakalaṅkajanagarhāḥ /</l>\n<l>rāgoparaktahṛdayā yānti digantaṃ manuṣya āsajya // DKuṭṭ_508 //</l>\n</lg>\n\n<lg>\n<l>apamānaḥ pativihito guruparikaratīvratā gṛhe 'pi daurgatyam /</l>\n<l>śīlakṣataye yāsāṃ tāsāmapi rāgato 'nyanarasaktiḥ // DKuṭṭ_509 //</l>\n</lg>\n\n<lg>\n<l>yā apyacalitavṛttā bhartuḥ paricaraṇatatparāḥ pramadāḥ /</l>\n<l>tā api rāgavimuktāstiṣṭhantyaucityamātreṇa // DKuṭṭ_510 //</l>\n</lg>\n\n<lg>\n<l>tasmādastvabhigamanaṃ vividhanimittaṃ nivāryate kena /</l>\n<l>nijaparapaṇyastrīṇāṃ rāgādhīnaṃ tu hṛdayanirvahaṇam // DKuṭṭ_511 //</l>\n</lg>\n\n<lg>\n<l>evaṃvidhadṛṣṭāntairupapattiyutaistathedṛśairvākyaiḥ /</l>\n<l>anyairapi cāṭupadairāvarjitamānasaṃ gamyam // DKuṭṭ_512 //</l>\n</lg>\n\n<lg>\n<l>vihitasvāpavibodhaṃ kiñcitprakaṭīkṛtaśramaglānyā /</l>\n<l>utpāditajṛmbhikayā parirabhya ghanaṃ niśāpagame // DKuṭṭ_513 //</l>\n</lg>\n\n<lg>\n<l>vighaṭitapuṭamudradṛśā vilokya kakubhaḥ sadīrghaniḥśvāsam /</l>\n<l>vaktavyamiti bhavatyā rajani khale kiṃ prayātāsi // DKuṭṭ_514 //</l>\n</lg>\n\n<lg>\n<l>abalā viṣaheta kathaṃ dṛḍhaśaktimanuṣyaratirasaprasaram /</l>\n<l>madanajanito 'nurāgo na vidadhyādyadi balādhānam // DKuṭṭ_515 //</l>\n</lg>\n\n<lg>\n<l>dhanyā cakrāhvavadhūḥ priyatamasaṃghaṭanasamayasamprāptyā /</l>\n<l>śaśinā viyujyamānā kumudvati kṣīṇapuṇyāsi // DKuṭṭ_516 //</l>\n</lg>\n\n<lg>\n<l>vikasitasurabhimanoharasaṃsthānaṃ sarasakusumamaprāptam /</l>\n<l>na karoti tathā pīḍāmāsvāditavicyutaṃ yathā bhṛṅgyāḥ // DKuṭṭ_517 //</l>\n</lg>\n\n<lg>\n<l>vijñāpayāmyatastvāṃ racitāñjalimaulinā vidhāya natim /</l>\n<l>paricārakajanamadhye gaṇanīyāhaṃ prasādena // DKuṭṭ_518 //</l>\n</lg>\n\n<lg>\n<l>atha dīpitarāgāṅgairapahastitalābhadikkramopacitaiḥ /</l>\n<l>mṛdubhiścittānugatairupacāraiḥ pātitasya viśvāse // DKuṭṭ_519 //</l>\n</lg>\n\n<lg>\n<l>avalokito 'si lampaṭa kimapi vadan karṇasaṃnidhau nibhṛtam /</l>\n<l>śaṅkarasenādhātryā adya mayā jālamārgeṇa // DKuṭṭ_520 //</l>\n</lg>\n\n<lg>\n<l>mālatyā saha keliṃ vidadhāsi sakhī mameti na virodhaḥ /</l>\n<l>yattu ciraṃ snigdhadṛśā paśyasi tāṃ tatra me śaṅkā // DKuṭṭ_521 //</l>\n</lg>\n\n<lg>\n<l>tvāmāgatā na vīkṣitumanubadhya na yācitaḥ prayatnena /</l>\n<l>āhūya vada kimarthaṃ tāmbūlaṃ grāhitā kamaladevī // DKuṭṭ_522 //</l>\n</lg>\n\n<lg>\n<l>kañcukamapakarṣantyāḥ prakaṭībhavadaṃsakakṣakucapārśvam /</l>\n<l>sābhiniveśaṃ dṛṣṭaṃ bhavatā kiṃ kundamālāyāḥ // DKuṭṭ_523 //</l>\n</lg>\n\n<lg>\n<l>parihāsena gṛhītā yadyaṃśukapallave tvayā hīrā /</l>\n<l>ācchoṭyāpakrāntā kiṃ māmavalokya pṛṣṭhataḥ sahasā // DKuṭṭ_524 //</l>\n</lg>\n\n<lg>\n<l>vijñānena khyātāṃ Kusumalatāṃ tvaṃ tu varṇayasyaniśam /</l>\n<l>nṛtyantīṃ Mṛgadevīṃ visphāritalocanaḥ paśyan // DKuṭṭ_525 //</l>\n</lg>\n\n<lg>\n<l>kāraṇamatra na vedmyahamṛjupanthānaṃ prasiddhamutsṛjya /</l>\n<l>vakreṇa yadeṣi sadā mādhavasenāgṛhāgreṇa // DKuṭṭ_526 //</l>\n</lg>\n\n<lg>\n<l>iti serṣyopanyāsairanyaiścāmarmavedhilaghukopaiḥ /</l>\n<l>praṇayaprabhavairvidite cchātodari rūḍharāgatve // DKuṭṭ_527 //</l>\n</lg>\n\n<lg>\n<l>śrutiviśaye 'ntaritatanurjanitasthitirāyatākṣi saha mātrā /</l>\n<l>paruṣagirā tvaṃ kuryā itthaṃ mithyāvacaḥkalaham // DKuṭṭ_528 //</l>\n</lg>\n\n<lg>\n<l>akleśopanatadhanaḥ premaprahvo nirargalatyāgaḥ /</l>\n<l>bhaṭṭānandasya suto nidhibhūto 'bhavyayā tvayā tyaktaḥ // DKuṭṭ_529 //</l>\n</lg>\n\n<lg>\n<l>vyasanopahataviveko daivaikagatiḥ svadāravidveṣī /</l>\n<l>māmavigaṇayya mūḍhe nirbhartsita eva keśavasvāmī // DKuṭṭ_530 //</l>\n</lg>\n\n<lg>\n<l>agaṇitarājāpāyo 'vicchinnāyaḥ svabhāvatastyāgī /</l>\n<l>kimupekṣito 'nurakto vāmadhiyā śaulkikādhyakṣaḥ // DKuṭṭ_531 //</l>\n</lg>\n\n<lg>\n<l>pitureka eva putraścaturthavayaso gadābhibhūtasya /</l>\n<l>draviṇavataḥ prabhurāto nirākṛto 'bhūtikāmayā so 'pi // DKuṭṭ_532 //</l>\n</lg>\n\n<lg>\n<l>svakareṇa parityaktā tvayā vibhūtiḥ karomi kiṃ pāpā /</l>\n<l>sarvabhareṇopanataṃ vasudevamanādareṇa paśyantyā // DKuṭṭ_533 //</l>\n</lg>\n\n<lg>\n<l>puruṣāntarasaṃgharṣaprotsāhitacittavṛttiranapekṣam /</l>\n<l>vasu visṛjati yo rabhasāttasya na vārtā tvayā pṛṣṭā // DKuṭṭ_534 //</l>\n</lg>\n\n<lg>\n<l>citrādikalākuśalaḥ smaraśāstravicakṣaṇo vṛṣaprakṛtiḥ /</l>\n<l>upakurvannapi sarvo vidveṣigaṇe tvayā kṣiptaḥ // DKuṭṭ_535 //</l>\n</lg>\n\n<lg>\n<l>candravatīmābharaṇaṃ dattaṃ madhusūdanasya putreṇa /</l>\n<l>paśyantī bibhrāṇāmayi rāgiṇi kiṃ na jihreṣi // DKuṭṭ_536 //</l>\n</lg>\n\n<lg>\n<l>grāmotpattiraśeṣā praviśantī Siṃharājaviniyogāt /</l>\n<l>Manmathasenāvāsaṃ laghayati te rūpasaubhāgyam // DKuṭṭ_537 //</l>\n</lg>\n\n<lg>\n<l>āstāmaparo lābho heḍāvukanandisenatanayena /</l>\n<l>Śivadevyā upacāraḥ kriyate yastena paryāptam // DKuṭṭ_538 //</l>\n</lg>\n\n<lg>\n<l>paśyedaṃ dhavalagṛhaṃ pāśupatācāryabhāvaśuddhena /</l>\n<l>kāritamanaṅgadevyā ābharaṇaṃ pattanasya sakalasya // DKuṭṭ_539 //</l>\n</lg>\n\n<lg>\n<l>āpaṇikārthasya kuto rājā labhate caturthamapi bhāgam /</l>\n<l>haṭṭapatirāmasenaprasādato Narmadā tamupabhuṅkte // DKuṭṭ_540 //</l>\n</lg>\n\n<lg>\n<l>puṃstvakhyāpanakāmo na strī na pumān kila prabhusvāmī /</l>\n<l>anubadhnannupahasitastvayā jaḍe svārthayogamanapekṣya // DKuṭṭ_541 //</l>\n</lg>\n\n<lg>\n<l>vājīkaraṇaikamatirnaranāthānugraheṇa vikhyātaḥ /</l>\n<l>pratyākhyātaḥ sa tathā Ravidevaḥ kiṅkaratvamākāṅkṣan // DKuṭṭ_542 //</l>\n</lg>\n\n<lg>\n<l>kiṃ kandarpakuṭumbe jāto 'sāvuta vaśīkaraṇayogam /</l>\n<l>jānāti kamapi siddhaṃ yenākṛṣṭāsi sarvabhāvena // DKuṭṭ_543 //</l>\n</lg>\n\n<lg>\n<l>bālye tāvadayogyā paścādapi vṛddhabhāvaparibhūtā /</l>\n<l>tāruṇye rāgahṛtā yadi gaṇikā bhramatu tadbhikṣām // DKuṭṭ_544 //</l>\n</lg>\n\n<lg>\n<l>upanaya bhāṇḍakametadyadarjitaṃ māmakena dehena /</l>\n<l>vidadhāmi tīrthayātrāmāssva sukhaṃ preyasā sārdham // DKuṭṭ_545 //</l>\n</lg>\n\n<lg>\n<l>āryajananinditānāṃ pāpaikarasaprakāśanārīṇām /</l>\n<l>etāvāneva guṇo yadabhīṣṭasamāgamo nirāvaraṇaḥ // DKuṭṭ_546 //</l>\n</lg>\n\n<lg>\n<l>no dhanalābho lābho lābhaḥ khalu vallabhena saṃsargaḥ /</l>\n<l>akṣigatādarthāptirna bhavati manasaḥ pramodāya // DKuṭṭ_547 //</l>\n</lg>\n\n<lg>\n<l>gāḍhānurāgabhinnaṃ tāruṇyarasāmṛtena saṃsiktam /</l>\n<l>na bhajati sahṛdayahṛdayaṃ vibhavārjanasambhavā cintā // DKuṭṭ_548 //</l>\n</lg>\n\n<lg>\n<l>lābhaḥ sa eva paramaḥ paryāptaṃ tena tena tṛptāsmi /</l>\n<l>viniveśya yadutsaṅge nikṣipati mukhe mukhena tāmbūlam // DKuṭṭ_549 //</l>\n</lg>\n\n<lg>\n<l>surataśramavārikaṇān parimārṣṭi nijāṃśukena gātreṣu /</l>\n<l>yadurasi nidhāya vihasaṃstasya na mūlyaṃ vasundharā sakalā // DKuṭṭ_550 //</l>\n</lg>\n\n<lg>\n<l>śithilitanijadāraratirmayi saktamanā ananyakartavyaḥ /</l>\n<l>yadasau jitanalarūpastiraskṛtaṃ tena gāṇikyam // DKuṭṭ_551 //</l>\n</lg>\n\n<lg>\n<l>bahukusumarasāsvādaṃ kurvāṇā madhukarī vidhiniyogāt /</l>\n<l>īdṛkprasavaviśeṣaṃ labhate khalu yena bhavati kṛtakṛtyā // DKuṭṭ_552 //</l>\n</lg>\n\n<lg>\n<l>ayi sarale tāvadimā upadeśagiro viśanti karṇāntaḥ /</l>\n<l>yāvannāntarbhūtaṃ taccetasi māmakaṃ cetaḥ // DKuṭṭ_553 //</l>\n</lg>\n\n<lg>\n<l>śrīrastu durgatirvā veśmani vāso mahatyaraṇye vā /</l>\n<l>svarloke narake vā kiṃ bahunā tena me sārdham // DKuṭṭ_554 //</l>\n</lg>\n\n<lg>\n<l>idamāste 'laṅkaraṇaṃ durjanani gṛhāṇa kiṃ mamaitena /</l>\n<l>tenaiva bhūṣitāhaṃ guṇanidhinā Bhaṭṭaputreṇa // DKuṭṭ_555 //</l>\n</lg>\n\n<lg>\n<l>ucitasthānaniyuktānyapanīya vibhūṣaṇāni sāvegam /</l>\n<l>evamabhidhāya yāsyasi mātuḥ purataḥ samutsṛjya // DKuṭṭ_556 //</l>\n</lg>\n\n<lg>\n<l>iti rāgāndhaḥ śrutvā cetasi kurute kadā cidevamidam /</l>\n<l>snehādhiṣṭhitamanasāmavidheyaṃ nāsti nārīṇām // DKuṭṭ_557 //</l>\n</lg>\n\n<lg>\n<l>jananīṃ janmasthānaṃ bāndhavalokaṃ vasūni jīvaṃ ca /</l>\n<l>puruṣaviśeṣāsaktāḥ sīmantinyastṛṇāya manyante // DKuṭṭ_558 //</l>\n</lg>\n\n<lg>\n<l>raṇaśirasi hate Vajre vajropamayantranirgatagrāvṇā /</l>\n<l>prāṇānmumoca dayitā na mantravidhinā hṛtā nāma // DKuṭṭ_559 //</l>\n</lg>\n\n<lg>\n<l>kālavaśenāyāsītpañcatvaṃ dākṣiṇātyamaṇikaṇṭhaḥ /</l>\n<l>premopagatā veśyā tenaiva samaṃ jagāma bhasmatvam // DKuṭṭ_560 //</l>\n</lg>\n\n<lg>\n<l>Bhāskaravarmaṇi yāte suravasatiṃ vāritāpi bhūpatinā /</l>\n<l>tadduḥkhamasahamānā praviveśa vilāsinī dahanam // DKuṭṭ_561 //</l>\n</lg>\n\n<lg>\n<l>jvālākarālahutabhuji nagnācāryaḥ papāta Narasiṃhaḥ /</l>\n<l>tasminneva śarīraṃ nijamajuhocchokapīḍitā dāsī // DKuṭṭ_562 //</l>\n</lg>\n\n<lg>\n<l>prītibharākrāntamatistridaśālayajīvikāṃ kramopanatām /</l>\n<l>aṅgīcakāra muktvā Jīhallā Bhaṭṭaviṣṇumā mṛtyoḥ // DKuṭṭ_563 //</l>\n</lg>\n\n<lg>\n<l>deśāntarādupete prasādamātreṇa vīkṣite vanite /</l>\n<l>pādayugaṃ tatyajaturna Vāmadevasya samiti nihatasya // DKuṭṭ_564 //</l>\n</lg>\n\n<lg>\n<l>Bhaṭṭakadambakatanaye yāte vasatiṃ paretanāthasya /</l>\n<l>cakre dehatyāgaṃ raṇadevī vārayoṣitāṃ mukhyā // DKuṭṭ_565 //</l>\n</lg>\n\n<lg>\n<l>asyāmeva nagaryāṃ draviṇamadāt kālasañcitamaśeṣam /</l>\n<l>premṇākṛṣṭā gaṇikā bhaṭṭātmajanīlakaṇṭhāya // DKuṭṭ_566 //</l>\n</lg>\n\n<lg>\n<l>iyamapi mayi vihitāsthā mātṛvacaḥśravaṇakaluṣitā kva gatā /</l>\n<l>tyaktvābharaṇaṃ sarvaṃ pravijṛmbhitamanyusaṃvegā // DKuṭṭ_567 //</l>\n</lg>\n\n<lg>\n<l>utsṛṣṭālaṅkaraṇāṃ pariśeṣitamātṛmuktaparivārām /</l>\n<l>saṃtarpayāmi samprati sarvasvenāpi hariṇākṣīm // DKuṭṭ_568 //</l>\n</lg>\n\n<lg>\n<l>gehena kiṃ prayojanamanyairapi bandhudāraparivāraiḥ /</l>\n<l>saṃsāragrahakāraṇamekā khalu Mālatī mama hi // DKuṭṭ_569 //</l>\n</lg>\n\n<lg>\n<l>amṛtakarāvayavairiva ghaṭitā sā dṛḍhataraṃ pariṣvaktā /</l>\n<l>ceto nayati samatvaṃ brahmaṇa ānandarūpasya // DKuṭṭ_570 //</l>\n</lg>\n\n<lg>\n<l>āvirbhavadātmabhavakṣobhakṣatadhīratā ghanaṃ rabhasāt /</l>\n<l>vigalitakucayugalāvṛtirāliṅgati Mālatī dhanyam // DKuṭṭ_571 //</l>\n</lg>\n\n<lg>\n<l>nirdayataroṣṭhakhaṇḍanasavyathahuṅkāramūrchitaṃ surate /</l>\n<l>ahaheti vacastasyā apuṇyabhājo na śṛṇvanti // DKuṭṭ_572 //</l>\n</lg>\n\n<lg>\n<l>smṛtijanmajanitavikṛtivrataticchannaṃ karoti saṃsāram /</l>\n<l>āviddhasuratasaṅgaravimardasaṃkṣobhitā dayitā // DKuṭṭ_573 //</l>\n</lg>\n\n<lg>\n<l>gāḍhatarāśliṣṭavapurbhajate kāntā pramodasammoham /</l>\n<l>śithilīkṛtā tu kiṃ cidvividhavikāraṃ samucchvasiti // DKuṭṭ_574 //</l>\n</lg>\n\n<lg>\n<l>santyanyā api satyaṃ puruṣocitakarmapaṇḍitāḥ pramadāḥ /</l>\n<l>sṛṣṭā tu tayā niyataṃ viparītaratikriyāgoṣṭhī // DKuṭṭ_575 //</l>\n</lg>\n\n<lg>\n<l>tantrīvādyaviśeṣānuddāmānanyajanmanastasyāḥ /</l>\n<l>kuharitarecitakampitasampādananaipuṇaṃ karoti jaḍān // DKuṭṭ_576 //</l>\n</lg>\n\n<lg>\n<l>lalitāṅgahārajṛmbhitavalitasmitavepanāni Mālatyāḥ /</l>\n<l>paśyañjahāti Kāmaḥ Ratimohanaceṣṭiteṣu bahumānam // DKuṭṭ_577 //</l>\n</lg>\n\n<lg>\n<l>na grāmyaṃ parihasitaṃ nāvibhramataralito 'kṣivikṣepaḥ /</l>\n<l>suratodyoganirodho dohadadānaṃ na Puṣpabāṇasya // DKuṭṭ_578 //</l>\n</lg>\n\n<lg>\n<l>nārthaparo lapanaraso na parāśayavedane 'vicakṣaṇatā /</l>\n<l>nāsauṣṭhavaṃ prasaṅgenolvaṇaguṇakīrtaneṣu bhāratyāḥ // DKuṭṭ_579 //</l>\n</lg>\n\n<lg>\n<l>nāparapuruṣaślāghā na tyāgaḥ kāladeśaveśasya /</l>\n<l>vaidagdhyajanmabhūmergurujaghanabhareṇa mandayātāyāḥ // DKuṭṭ_580 //</l>\n</lg>\n\n<lg>\n<l>cakrāhvapariṣvajanaṃ haṃsasamāśleṣanakulaparirambham /</l>\n<l>pārāvatāvagūhanamācarati sumadhyamā yathāvasaram // DKuṭṭ_581 //</l>\n</lg>\n\n<lg>\n<l>tadvakravacanahāsavyavahṛtihṛtamānasasya jāyante /</l>\n<l>anukūlasundarā api bharaṇīyabharāya kevalaṃ dārāḥ // DKuṭṭ_582 //</l>\n</lg>\n\n<lg>\n<l>sūcayati pṛthakkaraṇaṃ bhrātaṚṇāṃ vakti viṣamaśīlatvam /</l>\n<l>vivṛṇoti gṛhavisaṃsthāmabhinandati pitṛkulasya guṇavattām // DKuṭṭ_583 //</l>\n</lg>\n\n<lg>\n<l>anyasutapakṣapātaṃ kathayati mātustiraskaroti patim /</l>\n<l>pārśvanimagnā jāyā mā yātu vimucya kārmukaṃ Madanaḥ // DKuṭṭ_584 //</l>\n</lg>\n\n<lg>\n<l>evaṃ kṛte 'pi sundari yadi tiṣṭhati nāyakaḥ prakṛtyaiva /</l>\n<l>itthaṃ pathi parimoṣastvatsakhyā naipuṇena vaktavyaḥ // DKuṭṭ_585 //</l>\n</lg>\n\n<lg>\n<l>gṛhakāryavyagratayā cittagrahaṇāya vā kulastrīṇām /</l>\n<l>nāyāte bhavati sakhī prāvṛḍghanakaluṣite diśāṃ cakre // DKuṭṭ_586 //</l>\n</lg>\n\n<lg>\n<l>pragrīvakaśayanagatā sphārībhavadātmasambhavavikārā /</l>\n<l>tvanmārganihitanetrā gītāmanyena gītikāmaśṛṇot // DKuṭṭ_587 //</l>\n</lg>\n\n<lg>\n<l>yadi jīvitena kṛtyaṃ saṃbhāvaya virahiṇi priyaṃ tūrṇam /</l>\n<l>ghanarasitasya hi purataḥ kadalīdalakomalaḥ kuliśapātaḥ // DKuṭṭ_588 //</l>\n</lg>\n\n<lg>\n<l>ākarṇya māmavādīddhanyāstā yuvatayaḥ sakhi kaṭhorāḥ /</l>\n<l>yā viṣahante dīrghaṃ priyatamavirahānalāsaṅgam // DKuṭṭ_589 //</l>\n</lg>\n\n<lg>\n<l>mama tu dināntarite 'pi preyasi labdhvā sahāyasāmagrīm /</l>\n<l>vidadhāti Makaraketana utkalikāvidhuritaṃ hṛdayam // DKuṭṭ_590 //</l>\n</lg>\n\n<lg>\n<l>utkaṇṭhayati bhṛśaṃ māṃ samīraṇo bakulakusumagandhāḍhyaḥ /</l>\n<l>pracyāvayanti dhairyānmadhuradhvanitaiḥ kalāpabhṛtaḥ // DKuṭṭ_591 //</l>\n</lg>\n\n<lg>\n<l>sataḍinmiladbalākāmasitāmbudharāvalīṃ samudyantīm /</l>\n<l>utsahate sā vīkṣitumaviralamāliṅgito yayā kāntaḥ // DKuṭṭ_592 //</l>\n</lg>\n\n<lg>\n<l>svecchāgamanalaghutvaṃ bahulāpāyaṃ niśāsu panthānam /</l>\n<l>na vicārayanti mahilā abhīṣṭatamasaṅgatāvutkāḥ // DKuṭṭ_593 //</l>\n</lg>\n\n<lg>\n<l>kriyatāṃ bhūṣaṇaśobhā tvarayati me mānasaṃ Manojanmā /</l>\n<l>rañjayati mano nitarāṃ kaladhautaniveśitaṃ ratnam // DKuṭṭ_594 //</l>\n</lg>\n\n<lg>\n<l>ghanajaladāvṛtakakubhi pradoṣasamaye pradoṣagamanāya /</l>\n<l>vidadhānayā kubuddhiṃ rāgāndhe kimidamārabdham // DKuṭṭ_595 //</l>\n</lg>\n\n<lg>\n<l>vacanaprapañcasāraṃ jāyāśritamanyadeśasambaddham /</l>\n<l>puruṣamabhigantukāmā naveyamabhisārikā dṛṣṭā // DKuṭṭ_596 //</l>\n</lg>\n\n<lg>\n<l>daradhautatilakaracanāṃ galadambhobindululitakeśāgrām /</l>\n<l>timyattanulīnāvṛticaṇḍānilasalilapātakaṇṭakitām // DKuṭṭ_597 //</l>\n</lg>\n\n<lg>\n<l>avibhāvitasamaviṣamapraskhaladaṅghriṃ sahāyakaralagnām /</l>\n<l>purato 'dhvanaḥ pramāṇaṃ muhurmuhuḥ sādhvasena pṛcchantīm // DKuṭṭ_598 //</l>\n</lg>\n\n<lg>\n<l>anyasmin pretapatau vyagre kṛcchreṇa kathamapi prāptām /</l>\n<l>tatkālayogyaparijananiveditāmiti vikalpya saha sacivaiḥ // DKuṭṭ_599 //</l>\n</lg>\n\n<lg>\n<l>kiṃ premṇo 'yaṃ mahimā kimutānantyaṃ dhanapralobhasya /</l>\n<l>kiṃ vānyataḥ pravṛttā praveśitā vātavarṣeṇa // DKuṭṭ_600 //</l>\n</lg>\n\n<lg>\n<l>saṃnihitakalatrāṇāmanucitamiti bāhyalokasaṃvadanāt /</l>\n<l>anyasminnudavasite visarjitāmiṣṭamālatīkena // DKuṭṭ_601 //</l>\n</lg>\n\n<lg>\n<l>lokena hāsyamānāṃ bibhrāṇāṃ vāsasī jalaklinne /</l>\n<l>rūpamadamutsṛjantīṃ vailakṣyavrīḍitena natavadanām // DKuṭṭ_602 //</l>\n</lg>\n\n<lg>\n<l>paścāttāpagṛhītāṃ kaṇṭakadarbhāgrabhinnapādatalām /</l>\n<l>asmadvacaḥ smarantīṃ drakṣyantyabhisārikāṃ sukarmāṇaḥ // DKuṭṭ_603 //</l>\n</lg>\n\n<lg>\n<l>iti paruṣamabhidadhānāṃ mātaramavadhīrya yuṣmadabhyāsam /</l>\n<l>caurahatakā vrajantīṃ vidrāvitarakṣiṇaḥ sakhīṃ mumuṣuḥ // DKuṭṭ_604 //</l>\n</lg>\n\n<lg>\n<l>eṣā prapañcaracanā yadi bhavati vṛthā punaḥ purastasya /</l>\n<l>vaṇigidamupetya vakṣyati sahāyaparicodito bhavatīm // DKuṭṭ_605 //</l>\n</lg>\n\n<lg>\n<l>pūrvādattasyopari muktāhārasya kedarāstriṃśat /</l>\n<l>paricārikayānītā anyānapi mṛgayate vyayasya kṛte // DKuṭṭ_606 //</l>\n</lg>\n\n<lg>\n<l>yattu ghanasārakuṅkumacandanadhūpādi muktakaṃ dattam /</l>\n<l>tatsampuṭake likhitaṃ śṛṇu piṇḍanikāṃ karomi te purataḥ // DKuṭṭ_607 //</l>\n</lg>\n\n<lg>\n<l>etāvantaṃ kālaṃ nāvaṣṭabhyārthitā tvamasi /</l>\n<l>riktaṃ bhāṇḍasthānaṃ sāmpratamiti yācanā kriyate // DKuṭṭ_608 //</l>\n</lg>\n\n<lg>\n<l>evaṃvādini tasminkiṃ cillajjānatā kṣaṇaṃ sthitvā /</l>\n<l> praśritayā vācā vācyaḥ savailakṣyam // DKuṭṭ_609 //</l>\n</lg>\n\n<lg>\n<l>hārastavaiva tiṣṭhatu madhyasthasthāpitena mūlyena /</l>\n<l>śeṣaṃ tato yadanyattaddivasaiḥ saṃpādayiṣyāmi // DKuṭṭ_610 //</l>\n</lg>\n\n<lg>\n<l>iyamapi kapaṭagrathanā ṣaṇḍasamā cettad īdṛgabhidheyam /</l>\n<l>āśaṅkante 'niṣṭaṃ kātarahṛdayā hi yoṣitaḥ prāyaḥ // DKuṭṭ_611 //</l>\n</lg>\n\n<lg>\n<l>apaṭuśarīre svāmini vijñaptā bhagavatī mayā gatvā /</l>\n<l>bhavatu nirāmayadeho jīvitanāthastava prasādena // DKuṭṭ_612 //</l>\n</lg>\n\n<lg>\n<l>sampannavāñchitāhaṃ balyupahāreṇa pūjayiṣyāmi /</l>\n<l>sāmagrīviraheṇa tu na vitīrṇā tatra me manasi śūkā // DKuṭṭ_613 //</l>\n</lg>\n\n<lg>\n<l>asmin vyarthībhūte riktīkṛtaśīrṇaveśmano dāham /</l>\n<l>utpādya mandagāmini sarvavināśaḥ prakāśamupaneyaḥ // DKuṭṭ_614 //</l>\n</lg>\n\n<lg>\n<l>snigdhatvamalaṃ buddhvā sahabhojanaśayanavasanaliṅgena /</l>\n<l>ebhirupāyadravyairvāntaviriktastvayā kāryaḥ // DKuṭṭ_615 //</l>\n</lg>\n\n<lg>\n<l>vārdhuṣikakadarthanayā bhogadhvaṃsātsahāyavacanairvā /</l>\n<l>avadhārite 'pi nipuṇaṃ varagātri viluptasāratve // DKuṭṭ_616 //</l>\n</lg>\n\n<lg>\n<l>paruṣavaconirdhāraṇamāyatyāmīhitopaghātīti /</l>\n<l>yatnādamī vidheyā gamyasya vimokṣaṇopāyāḥ // DKuṭṭ_617 //</l>\n</lg>\n\n<lg>\n<l>pṛthagāsananirdeśaḥ pratyutthānādikeṣu śaithilyam /</l>\n<l>sāsūyasopahāsā ālāpā marmavedhi parihasitam // DKuṭṭ_618 //</l>\n</lg>\n\n<lg>\n<l>tatpratipakṣaślāghā tadadhikaguṇarāgakīrtanāvṛttiḥ /</l>\n<l>vadati priyamābhīkṣṇyaṃ bahupralāpitvadūṣaṇākhyānam // DKuṭṭ_619 //</l>\n</lg>\n\n<lg>\n<l>vacanāntaropaghātaistatprastutasaṃkathāsamākṣepaḥ /</l>\n<l>tadvyavahārajugupsā savyapadeśastadantikatyāgaḥ // DKuṭṭ_620 //</l>\n</lg>\n\n<lg>\n<l>vyājena kālaharaṇaṃ svāpāvasare vivartanaṃ śayane /</l>\n<l>nidrābhibhavakhyāpanamudvegaḥ sammukhīkaraṇe // DKuṭṭ_621 //</l>\n</lg>\n\n<lg>\n<l>guhyasparśanirodhaḥ svabhāvasaṃsthā ratābhiyogeṣu /</l>\n<l>cumbati vadanavikūṇanamāliṅgati kaṭhinagātrasaṃkocaḥ // DKuṭṭ_622 //</l>\n</lg>\n\n<lg>\n<l>asahiṣṇutvaṃ prahaṇanakararuhadaśanakṣatiprasaṅgeṣu /</l>\n<l>dīrgharate nirvedaḥ svapihīti vaco 'bhiyojake bhūyaḥ // DKuṭṭ_623 //</l>\n</lg>\n\n<lg>\n<l>tadaśaktāvanubandho vaidagdhyavikāśane tathā hāsaḥ /</l>\n<l>rātryavasānaspṛhayā punaḥ punaryāmikapraśnaḥ // DKuṭṭ_624 //</l>\n</lg>\n\n<lg>\n<l>niḥsaraṇaṃ vāsagṛhāduṣasi samutthāya talpatastvarayā /</l>\n<l>sarabhasamudīrayantyā niśā prabhātā prabhāteti // DKuṭṭ_625 //</l>\n</lg>\n\n<lg>\n<l>ubhayecchayā pravṛttaṃ nirupādhi prema bhavati ramaṇīyam /</l>\n<l>anyonyasamāsaktau saṃsthānamivābhijātamaṇihemnoḥ // DKuṭṭ_626 //</l>\n</lg>\n\n<lg>\n<l>yastvekāśrayarāgaḥ paribhavadaurbalyadainyanāśānām /</l>\n<l>sa nidānamasaṃdigdhaṃ sītāṃ prati daśamukhasyeva // DKuṭṭ_627 //</l>\n</lg>\n\n<lg>\n<l>yāni haranti manāṃsi smitavīkṣitajalpitāni raktānām /</l>\n<l>tānyeva viraktānāṃ pratibhānti vivartitānīva // DKuṭṭ_628 //</l>\n</lg>\n\n<lg>\n<l>vidadhātu kimapi kathamapi nigṛhyamāṇā muhūrtamāsiṣye /</l>\n<l>iti yatra manaḥ strīṇāṃ tatrāpi rate ramanti paśutulyāḥ // DKuṭṭ_629 //</l>\n</lg>\n\n<lg>\n<l>yatra na madanavikārāḥ sadbhāvasamarpaṇaṃ na gātrāṇām /</l>\n<l>tasminnujjhitabhāve paśukarmaṇi paśava eva rajyante // DKuṭṭ_630 //</l>\n</lg>\n\n<lg>\n<l>avadhīraṇayopahataḥ pratidivasaṃ hīyamānasadbhāvaḥ /</l>\n<l>abhimānavānmanuṣyo yoṣitamūḍhāmapi tyajati // DKuṭṭ_631 //</l>\n</lg>\n\n<lg>\n<l>sākṣinikocaṃ sakhyāḥ pāṇitalaṃ pāṇinā samāhatya /</l>\n<l>yaṃ naramupahasati strī dadātu tasmai mahī randhram // DKuṭṭ_632 //</l>\n</lg>\n\n<lg>\n<l>puruṣāntaraguṇakīrtanamanyoddeśena cātmano nindām /</l>\n<l>śṛṇvannapi yaḥ svasthaḥ svastho 'sau kālapāśabaddho 'pi // DKuṭṭ_633 //</l>\n</lg>\n\n<lg>\n<l>avagatyābhiprāyaṃ svāminyāḥ parijano 'pi yaṃ puruṣam /</l>\n<l>vyavaharati tiraskurvaṃstasya na mūlyaṃ varāṭikāḥ pañca // DKuṭṭ_634 //</l>\n</lg>\n\n<lg>\n<l>tattvātattvasamutthavyavahṛtayoryo 'ntaraṃ na jānāti /</l>\n<l>sthānaṃ bhavati sa Paśupatirapasaṃśayamardhacandralābhasya // DKuṭṭ_635 //</l>\n</lg>\n\n<lg>\n<l>kramagalitagauravāṃśo riktatayā lāghavaṃ parāpatitaḥ /</l>\n<l>aprāptaparicchedataṭaḥ plavate 'sau yuvatisarasi kumanuṣyaḥ // DKuṭṭ_636 //</l>\n</lg>\n\n<lg>\n<l>yatnena kapaṭaghaṭitāñśṛṅgārajñāpanārthamanubhāvān /</l>\n<l>ratiśilpajīvikābhirmūḍhāstattvena gṛhṇanti // DKuṭṭ_637 //</l>\n</lg>\n\n<lg>\n<l>yā dhanahāryā nāryo nirmaryādāḥ svakāryatātparyāḥ /</l>\n<l>tābhirapi samīhante bata mandāḥ saṃgatamajaryam // DKuṭṭ_638 //</l>\n</lg>\n\n<lg>\n<l>aparokṣadhano gamyaḥ śrīmānapi nānyatheti nirdiṣṭam /</l>\n<l>Kandarpaśāstrakāraiḥ kutaḥ kathā luptavibhaveṣu // DKuṭṭ_639 //</l>\n</lg>\n\n<lg>\n<l>vyāsamunināpi gītaṃ dvāveva narādhamau mano dahataḥ /</l>\n<l>yo 'nāḍhyaḥ kāmayate kupyati yaścāprabhutvayukto 'pi // DKuṭṭ_640 //</l>\n</lg>\n\n<lg>\n<l>kṣīṇadravye dehini dārā api nādareṇa vartante /</l>\n<l>kimutādānaikarasāḥ śarīrapaṇavṛttayo dāsyaḥ // DKuṭṭ_641 //</l>\n</lg>\n\n<lg>\n<l>aviditaheyādeyāstiryañco 'pi tyajanti pītarasam /</l>\n<l>kusumaṃ kimu kāryavido veśyā naramāttasarvasvam // DKuṭṭ_642 //</l>\n</lg>\n\n<lg>\n<l>utpādayati sadāno rāgaṃ rāgātmako yathābhyadhikam /</l>\n<l>nirdāno 'pi sadā no niḥsaṃdehaṃ tathaiva manujanmā // DKuṭṭ_643 //</l>\n</lg>\n\n<lg>\n<l>yadatītaṃ tadatītaṃ bhāvini lābhe 'pi nātibahumānaḥ /</l>\n<l>tatkālahastanipatitamaniyatapuṃsāṃ mude vittam // DKuṭṭ_644 //</l>\n</lg>\n\n<lg>\n<l>pīḍitamadhu madhujālaṃ tucchībhūtaṃ ca manmathāgrastam /</l>\n<l>muñcanti madanaśeṣaṃ kṣudrāśca prakaṭarāmāśca // DKuṭṭ_645 //</l>\n</lg>\n\n<lg>\n<l>ekaḥ krīṇātyadya prāto bhavitā tathāparaḥ kretā /</l>\n<l>anyavaśe kṣaṇamekaṃ na vikrayaḥ śāśvato 'sti veśyānām // DKuṭṭ_646 //</l>\n</lg>\n\n<lg>\n<l>saṃdarśitaparamārthaṃ bhrūkṣepakaṭākṣadṛṣṭahasitādi /</l>\n<l>śṛṇvantu ye sakarṇāstatkṛtamanyatra saṃkrāntam // DKuṭṭ_647 //</l>\n</lg>\n\n<lg>\n<l>yadi nāma nirākaraṇe na samarthā chinnakāryabandhe 'pi /</l>\n<l>kā cinmahānubhāvā boddhavyaṃ tadapi cetanāvadbhiḥ // DKuṭṭ_648 //</l>\n</lg>\n\n<lg>\n<l>tenārthenopakṛtaṃ tayāpi tasya svadehadānena /</l>\n<l>taccātītaṃ samprati nirarthakaḥ śuṣkaśṛṅgāraḥ // DKuṭṭ_649 //</l>\n</lg>\n\n<lg>\n<l>avadhīraṇā rasāyanamapamāno bhavati yasya parituṣṭyai /</l>\n<l>yogyo 'sau puruṣakharaḥ kharataranirbhartsanoktilakuṭānām // DKuṭṭ_650 //</l>\n</lg>\n\n<lg>\n<l>dīpajvālālalane vrajataḥ khalu nirvṛtiṃ tayostviyān bhedaḥ /</l>\n<l>prathamā snehena vinā tathāparā snehayogena // DKuṭṭ_651 //</l>\n</lg>\n\n<lg>\n<l>dharmaḥ kāmādabhinavaguṇavanniḥsvasya madanarogavataḥ /</l>\n<l>artho 'rthavato 'bhigamātkāmaḥ samaratanaropabhogena // DKuṭṭ_652 //</l>\n</lg>\n\n<lg>\n<l>yastu na dharmaprāptyai nārthāya na kāmasādhanopāyaḥ /</l>\n<l>sa pumānsaccaritadhanaiḥ paryanuyuktaḥ kimācaṣṭe // DKuṭṭ_653 //</l>\n</lg>\n\n<lg>\n<l>kāmodvegagṛhītaṃ dhūrtairupahasyamānaśṛṅgāram /</l>\n<l>dāridryahataṃ yauvanamabudhānāṃ kevalaṃ vipade // DKuṭṭ_654 //</l>\n</lg>\n\n<lg>\n<l>vyapagatakoṣe rāgiṇi yāti layaṃ pānamātralābhahṛtā /</l>\n<l>kṣudrā madhukarikābje na tu gaṇikā cintitasvārthā // DKuṭṭ_655 //</l>\n</lg>\n\n<lg>\n<l>yāsāṃ kāryāpekṣā sakaṭākṣanirīkṣaṇe 'pi veśyānām /</l>\n<l>darśanamātrakṣubhitairvañcyante tāḥ kathaṃ puruṣaiḥ // DKuṭṭ_656 //</l>\n</lg>\n\n<lg>\n<l>kleśāya durgatānāṃ mānastutigātrabhaṅgavinyāsam /</l>\n<l>gaṇikābhinayacatuṣṭayamākṛṣṭyai svāpateyapuṣṭānām // DKuṭṭ_657 //</l>\n</lg>\n\n<lg>\n<l>kiṃ dhakṣyati bhūyo 'pi jvalanastaṃ tādṛśaṃ kulāṅgāram /</l>\n<l>yo dahyate 'virāmaṃ viraktadāsītiraskāraiḥ // DKuṭṭ_658 //</l>\n</lg>\n\n<lg>\n<l>gṛhametadīśvarāṇāṃ kāntāraṃ duṣpraveśamanyeṣām /</l>\n<l>pūtkṛtamidamudbhujayā na Mālatī kāmasattradānaparā // DKuṭṭ_659 //</l>\n</lg>\n\n<lg>\n<l>iti coditagṛhaceṭīnigaditakaṭukākṣarānyakṛtalakṣyāḥ /</l>\n<l>ākarṇayato vāco daivopahatasya tasya marmabhidaḥ // DKuṭṭ_660 //</l>\n</lg>\n\n<lg>\n<l>evamabhidhīyamāno no budhyati yadi paśurnarākāraḥ /</l>\n<l>tadidaṃ sundari vācyaḥ praśritavacasā tvayā kāmī // DKuṭṭ_661 //</l>\n</lg>\n\n<lg>\n<l>prīyata eva tavopari hṛdayaṃ me kiṃ tu gurujanādhīnā /</l>\n<l>mātṛvacotikramaṇaṃ na samarthā saṃvidhātumaham // DKuṭṭ_662 //</l>\n</lg>\n\n<lg>\n<l>arhasi tāvadatastvaṃ gantumitaḥ katipayānyapi dināni /</l>\n<l>punarapi bhavataiva samaṃ bhoktavyaṃ jīvalokasukham // DKuṭṭ_663 //</l>\n</lg>\n\n<lg>\n<l>nirvāsite tu tasmin yaḥ kāmī pūrvamujjhito bhuktvā /</l>\n<l>tasya prāptavibhūteryuktiriyaṃ bhinnasaṃdhāne // DKuṭṭ_664 //</l>\n</lg>\n\n<lg>\n<l>upavanalīlāviharaṇahāvojjvalamañjulasya saha tena /</l>\n<l>varṇanamitivṛttasya smarajavikārāśca vīkṣite tasmin // DKuṭṭ_665 //</l>\n</lg>\n\n<lg>\n<l>idamupavanamatidhanyaṃ nirbharamāliṅgitaṃ surabhilakṣmyā /</l>\n<l>matskandhārpitapāṇirbabhrāma sa yatra jīvitādhīśaḥ // DKuṭṭ_666 //</l>\n</lg>\n\n<lg>\n<l>sakhya ito bhramarakulatrāsitayā priyatamo mayā sahasā /</l>\n<l>vakrībhavatpayodharamupagūḍho dhīrasītkāram // DKuṭṭ_667 //</l>\n</lg>\n\n<lg>\n<l>raṇadindindiravṛnde kūjatkalakaṇṭharāvaramaṇīye /</l>\n<l>atrātimuktakagṛhe marudīraṇavidhutakusumasaṃchanne // DKuṭṭ_668 //</l>\n</lg>\n\n<lg>\n<l>mayi jātādhikarāgo balavati madane sahāyasāmagryā /</l>\n<l>kāntaḥ pallavaśayane no tṛptimagādviviktakāryeṣu // DKuṭṭ_669 //</l>\n</lg>\n\n<lg>\n<l>preṅkholanavitaraṇayuktyā vidhyan pārśvayornakhairdhūrtaḥ /</l>\n<l>cakre māṃ madanamayīṃ vratatipreṅkhāmimāṃ samārūḍhām // DKuṭṭ_670 //</l>\n</lg>\n\n<lg>\n<l>spṛhaṇīyo 'yamaśokaḥ spṛṣṭo yadvallabhena hastena /</l>\n<l>asmadavataṃsakārthaṃ nūtanadalapallavān vicārayatā // DKuṭṭ_671 //</l>\n</lg>\n\n<lg>\n<l>asminsahakāratale tasyotsaṅge salīlamāsīnā /</l>\n<l>aśṛṇavamahamiti vācaḥ paśyantī vilasitāni taruṇānām // DKuṭṭ_672 //</l>\n</lg>\n\n<lg>\n<l>utthāpaya Mānarase dayitaṃ caraṇāgranipatitaṃ tūrṇam /</l>\n<l>atyākṛṣṭaṃ truṭyati sudṛḍhamapi premabandhanaṃ mūḍhe // DKuṭṭ_673 //</l>\n</lg>\n\n<lg>\n<l>tiṣṭhannapi yātasamaḥ kiṃ tena nivāritena sakhi paśunā /</l>\n<l>yāmīti niṣprakampaṃ viniḥsṛtā yasya Mādhave vāṇī // DKuṭṭ_674 //</l>\n</lg>\n\n<lg>\n<l>āyuḥsāraṃ yauvanamṛtusāraḥ kusumasāyakavayasyaḥ /</l>\n<l>sundari jīvitasāro ratibhogasukhāmṛtāsvādaḥ // DKuṭṭ_675 //</l>\n</lg>\n\n<lg>\n<l>ramyaṃ kusumastabakaṃ kuru me priya kaiṅkirātamavataṃsam /</l>\n<l>tiṣṭhatu vā kimanena pratyagramaśokakisalayaṃ cāru // DKuṭṭ_676 //</l>\n</lg>\n\n<lg>\n<l>āstāmāstāmetatprāpaya māṃ sinduvāramabhirāmam /</l>\n<l>nahi nahi rājati sutarāṃ cūtadrumamañjarī karṇe // DKuṭṭ_677 //</l>\n</lg>\n\n<lg>\n<l>dhiktāruṇyamakāntaṃ dhikkāntaṃ yauvanena rahitaṃ ca /</l>\n<l>dhiktaddvayamapi Manmathasāmarthyavikāsitaṃ vinā suratam // DKuṭṭ_678 //</l>\n</lg>\n\n<lg>\n<l>janito 'pyaparādhaśatairvāme tasmiṃściraprarūḍho 'pi /</l>\n<l>avagatamadhunā sakhyo na vasantamatītya vartate mānaḥ // DKuṭṭ_679 //</l>\n</lg>\n\n<lg>\n<l>varṣaśatasya sa sāraḥ kālalavaḥ prathamamelakasthānam /</l>\n<l>sacakitamāgacchantī sotkalikā yatra dṛśyate ramaṇī // DKuṭṭ_680 //</l>\n</lg>\n\n<lg>\n<l>kiṃ nirmito 'si dhātrā navo 'paraḥ kimu vasantaguṇa eṣaḥ /</l>\n<l>kusumaśarapūrṇatūṇaḥ kimutābhavadanya eva Kandarpaḥ // DKuṭṭ_681 //</l>\n</lg>\n\n<lg>\n<l>no paśyasi yadi kakubhaḥ pracurojjvalasurabhikusumaramaṇīyāḥ /</l>\n<l>parabhṛtakūjitamiśrānna śṛṇoṣi yadi dvirephajhaṅkārān // DKuṭṭ_682 //</l>\n</lg>\n\n<lg>\n<l>gandhaṃ yadi no labhase vāsitadigvyoma sumanasāṃ hṛdyam /</l>\n<l>anubhavasi yadi sparśaṃ no śītaladākṣiṇātyapavanasya // DKuṭṭ_683 //</l>\n</lg>\n\n<lg>\n<l>rasanendriyaikaśeṣaḥ parasaṃcāryo janena paribhūtaḥ /</l>\n<l>nārhasi tato 'pi muktvā nijāśrayaṃ gantumanyato nitarām // DKuṭṭ_684 //</l>\n</lg>\n\n<lg>\n<l>asminsarasi salīlaṃ karayantraviniryadambudhārābhiḥ /</l>\n<l>dayitena tāḍitāhaṃ mayāpyasāvāhato mṛṇālikayā // DKuṭṭ_685 //</l>\n</lg>\n\n<lg>\n<l>punarantarjalamagno māmupagamyāvibhāvitaḥ sahasā /</l>\n<l>uccikṣepa sahāsaṃ hāsitasaṃnihitaparivāraḥ // DKuṭṭ_686 //</l>\n</lg>\n\n<lg>\n<l>saṃsaktārdrāvaraṇaṃ jaghanaṃ naḥ paśyatastadā tasya /</l>\n<l>prathamākāṅkṣākūtaṃ bheje sambhogaśṛṅgāraḥ // DKuṭṭ_687 //</l>\n</lg>\n\n<lg>\n<l>kālapradeśaveśavyāpārasthitiviśeṣaghaṭanābhiḥ /</l>\n<l>cirarūḍho 'pi hi yūnāṃ navatvamupanīyate rāgaḥ // DKuṭṭ_688 //</l>\n</lg>\n\n<lg>\n<l>sādaramarpayato 'bjaṃ gotraskhalanāparādhinastasya /</l>\n<l>sakhyaḥ smarāmi sahasā vilakṣatāṃ kliṣṭahasitasya // DKuṭṭ_689 //</l>\n</lg>\n\n<lg>\n<l>pratyagranakhavraṇite stanāntare kṣipati locane spṛhayā /</l>\n<l>preyasi hrītācchādanamakaravamahamabjinīpatram // DKuṭṭ_690 //</l>\n</lg>\n\n<lg>\n<l>kṣiptvātarkitamambho garbhitanalinīpalāśapuṭamārāt /</l>\n<l>āhatayā yadvikṛtaṃ svasthadhiyā tanna śakyate kartum // DKuṭṭ_691 //</l>\n</lg>\n\n<lg>\n<l>suśliṣṭo hāvavidhirmadanālasagātrajṛmbhitaṃ lalitam /</l>\n<l>gūḍhasthānaprakaṭanamaṅgulivisphoṭanaṃ smitaṃ subhagam // DKuṭṭ_692 //</l>\n</lg>\n\n<lg>\n<l>nīvivimocanabandhau muhurmuhuḥ keśapāśaviśleṣaḥ /</l>\n<l>svādharadaśanagrahaṇaṃ bālakaparicumbanaṃ ratotsukatā // DKuṭṭ_693 //</l>\n</lg>\n\n<lg>\n<l>sākāṅkṣitaṃ kṣipantyāstaralāyatalocane muhuḥ kāmye /</l>\n<l>uddiśya tadvayasyakamiti śokagrastavarṇagiraḥ // DKuṭṭ_694 //</l>\n</lg>\n\n<lg>\n<l>ekībhāvaṃ gatayorjalapayasormitracetasośca tathā /</l>\n<l>vyatirekakṛtau śaktirhaṃsānāṃ durjanānāṃ ca // DKuṭṭ_695 //</l>\n</lg>\n\n<lg>\n<l>atipelavamatiparimitavarṇaṃ laghutaramudāharati śaṇṭhaḥ /</l>\n<l>paramārthataḥ sa hṛdayaṃ vahati punaḥ kālakūṭaghaṭitamiva // DKuṭṭ_696 //</l>\n</lg>\n\n<lg>\n<l>yena tadā māmūce parijanamutsārya vivṛtanaṭamanyuḥ /</l>\n<l>darśitahitasvarūpaḥ parapīḍākaraṇapaṇḍitaḥ prakhalaḥ // DKuṭṭ_697 //</l>\n</lg>\n\n<lg>\n<l>aviditaguṇāntarāṇāṃ ko doṣaḥ prāntadeśavāsānām /</l>\n<l>svādhīnakuṅkumā api yadvidadhati bahumatiṃ nīle // DKuṭṭ_698 //</l>\n</lg>\n\n<lg>\n<l>kva mahītalarambhā tvaṃ nyakkṛtacandraprabhā svadeharucā /</l>\n<l>Citralatā kva varākī nīcairupasevitā voṭā // DKuṭṭ_699 //</l>\n</lg>\n\n<lg>\n<l>yasyārthe na vigaṇitāḥ prahvātmāno mahādhanāḥ kulajāḥ /</l>\n<l>so 'dya hṛdayena tasyāṃ tvayi tiṣṭhati bāhyavṛttena // DKuṭṭ_700 //</l>\n</lg>\n\n<lg>\n<l>tāmeva samācaraṇāṃ sadasadbhāvapravartitāṃ nipuṇaiḥ /</l>\n<l>vindanti tatra kuśalāḥ snehavirūkṣaprabhedena // DKuṭṭ_701 //</l>\n</lg>\n\n<lg>\n<l>tava tu virūḍhapremṇastatkarmavivecanaṃ manovṛttiḥ /</l>\n<l>nāruhatīti mayaivaṃ niveditaṃ pāricityena // DKuṭṭ_702 //</l>\n</lg>\n\n<lg>\n<l>iti durjanāhiniḥsṛtavāgviṣadūṣitasamastavapuṣo me /</l>\n<l>īrṣyārujaḥ pravṛddhāścirarūḍhapraṇayakhaṇḍanaprabhavāḥ // DKuṭṭ_703 //</l>\n</lg>\n\n<lg>\n<l>laghuhṛdayatayā yasmāddurbhāṣitavajrapātavihatānām /</l>\n<l>vaktṛviśeṣavitarko na spṛśati prāyaśo manaḥ strīṇām // DKuṭṭ_704 //</l>\n</lg>\n\n<lg>\n<l>priyamapi vadan durātmā kṣipati vipatsāgare duruttare /</l>\n<l>āsādya prāṇabhṛto mṛtaye parileḍhi jihvayā khaḍgaḥ // DKuṭṭ_705 //</l>\n</lg>\n\n<lg>\n<l>hitamadhurākṣaravāṇīvyavahāramanupraviśya tallīnam /</l>\n<l>saralā durāśayānāmupaghātaṃ phalata eva vindanti // DKuṭṭ_706 //</l>\n</lg>\n\n<lg>\n<l>parasaṃtāpavinodo yatrāhani na prayāti niṣpattim /</l>\n<l>antarmanā asādhurna gaṇayati tadāyuṣo madhye // DKuṭṭ_707 //</l>\n</lg>\n\n<lg>\n<l>divasāntānabhinandati bahu manute teṣu janmano lābham /</l>\n<l>ye yānti duṣṭabuddheḥ paropatāpābhiyogena // DKuṭṭ_708 //</l>\n</lg>\n\n<lg>\n<l>vikasitavadanaḥ prakhalaḥ protphullavilocano yathā bhramati /</l>\n<l>manye tathā na jātaḥ sadahitakaraṇaśramo vandhyaḥ // DKuṭṭ_709 //</l>\n</lg>\n\n<lg>\n<l>śaṭhamṛgayuḥ kusṛtiśarairajñātapratividhānasādhumṛgān /</l>\n<l>abhyastalakṣavedho nighnanna pariśramaṃ vrajati // DKuṭṭ_710 //</l>\n</lg>\n\n<lg>\n<l>anukūlavarapurandhriṣu puruṣāṇāṃ baddhamūlarāgāṇām /</l>\n<l>nayati mano duḥśīlaḥ kusumāstro hīnapātreṣu // DKuṭṭ_711 //</l>\n</lg>\n\n<lg>\n<l>sāvaraṇaṃ vrajato 'nyāṃ kautukadṛṣṭyā prasaṅgato dayitān /</l>\n<l>buddhvāpi vidagdhadhiyo vartante nāṭyadharmeṇa // DKuṭṭ_712 //</l>\n</lg>\n\n<lg>\n<l>satyaṃ premaṇi vṛddhe vyathayati hṛdayaṃ manāgapi skhalitam /</l>\n<l>avadhṛtanijamāhātmyāstadapi na dhīrā vimuhyanti // DKuṭṭ_713 //</l>\n</lg>\n\n<lg>\n<l>svacchandaṃ pibatu rasaṃ bhrāntvā bhrāntvā vanāni kusumeṣu /</l>\n<l>anubhūtaguṇaviśeṣaḥ punareṣyati mālatīṃ madhupaḥ // DKuṭṭ_714 //</l>\n</lg>\n\n<lg>\n<l>mālatyā guṇavattāṃ samyagno vetti madhukarastāvat /</l>\n<l>anubhavameti na yāvatsumanontarasaṃgamāsvāde // DKuṭṭ_715 //</l>\n</lg>\n\n<lg>\n<l>komalamānakadarthāṃ bhajamāno bhajati dīptatāmadhikām /</l>\n<l>saṃcālyamānadāruḥ pāvaka iva suprabhaḥ snehaḥ // DKuṭṭ_716 //</l>\n</lg>\n\n<lg>\n<l>yaḥ punaratikopānalasaṃtāpavaśena dūramākṛṣṭaḥ /</l>\n<l>kācamaṇiḥ sa khalu yathā pariṇāme khaṇḍakhaṇḍamupayāti // DKuṭṭ_717 //</l>\n</lg>\n\n<lg>\n<l>vetanalobhādbahavaḥ sevyante sauṣṭhavena pañcajanāḥ /</l>\n<l>viśrāmyati yatra manaḥ sa tu duṣprāpaḥ sahasreṣu // DKuṭṭ_718 //</l>\n</lg>\n\n<lg>\n<l>Manvādimunivarairapi kālatrayavedibhiḥ sudurjñeyam /</l>\n<l>tatsukṛtaṃ yasya phalaṃ rabhasāgatavallabhāśleṣaḥ // DKuṭṭ_719 //</l>\n</lg>\n\n<lg>\n<l>yāte 'pi nayanamārgaṃ preyasi yasyāḥ smṛtirvyalīkeṣu /</l>\n<l>manye tāṃ prati niyataṃ kuṇṭhitaśarapañcakaḥ Madanaḥ // DKuṭṭ_720 //</l>\n</lg>\n\n<lg>\n<l>jīvyata eva kathaṃ ciddhigvṛttimimāṃ mahadbhiravagītām /</l>\n<l>vijahāti yanna gaṇikā tadvāñchitaramaṇalābhalobhena // DKuṭṭ_721 //</l>\n</lg>\n\n<lg>\n<l>kaṇṭakinaḥ kaṭukarasān karīrakhadirādiviṭapatarugulmān /</l>\n<l>upabhuñjānā karabhī daivādāpnoti madhuramadhujālam // DKuṭṭ_722 //</l>\n</lg>\n\n<lg>\n<l>kā śrīrapraṇayivaśā kā vilasitayo manobhavavihīnāḥ /</l>\n<l>ko dharmo nirupaśamaḥ kiṃ saukhyaṃ vallabhena rahitānām // DKuṭṭ_723 //</l>\n</lg>\n\n<lg>\n<l>svācchandyaphalaṃ bālyaṃ tāruṇyaṃ rucitasuratabhogaphalam /</l>\n<l>sthaviratvamupaśamaphalaṃ parahitasampādanaṃ ca janmaphalam // DKuṭṭ_724 //</l>\n</lg>\n\n<lg>\n<l>abhidadhatīmidamālīmavakarṇya gṛhītayeva bhūtena /</l>\n<l>yauvanasukhena sārdhaṃ mayaiva yūyaṃ paricchinnāḥ // DKuṭṭ_725 //</l>\n</lg>\n\n<lg>\n<l>adhunānutāpapāvakamadhyagatā pacyamānasarvāṅgī /</l>\n<l>niṣphalajanmaprāptirjīvāmyucchvāsamātreṇa // DKuṭṭ_726 //</l>\n</lg>\n\n<lg>\n<l>sthāneṣu yeṣu yuṣmatsaṃgatayā krīḍitaṃ ciraṃ dhṛtyā /</l>\n<l>tāni khalu vīkṣamāṇā bhavāmi kaṇṭhasthitaprāṇā // DKuṭṭ_727 //</l>\n</lg>\n\n<lg>\n<l>anyavaśena visaṃjñā kṛtabhūṣā yantrasūtrasaṃcārā /</l>\n<l>dārumayīva pratimā vidadhāmi viḍambanā bahvīḥ // DKuṭṭ_728 //</l>\n</lg>\n\n<lg>\n<l>yadi nāmodarabharaṇaprāptyai kurute 'nyapuṣpasaṃśleṣam /</l>\n<l>tadapi na puṣṭirbhṛṅgyā apibantyā āravindamakarandam // DKuṭṭ_729 //</l>\n</lg>\n\n<lg>\n<l>āstāmaparo lokaḥ krīḍāpekṣī parāpadi prītaḥ /</l>\n<l>vyasanārṇave patantī na vāritā parijanenāsmi // DKuṭṭ_730 //</l>\n</lg>\n\n<lg>\n<l>kiṃ vā bahubhiḥ kathitaiḥ samprati niyame tu niyamitā buddhiḥ /</l>\n<l>sthāsyāmi saṃniyuktā bhavadgṛhe preṣyakāryeṣu // DKuṭṭ_731 //</l>\n</lg>\n\n<lg>\n<l>iti netrādivikārairvaśamupanītaṃ pralīnadhairyāṅgam /</l>\n<l>Māragrahābhibhūtaṃ parimṛṣṭaprāṅnirākṛtismaraṇam // DKuṭṭ_732 //</l>\n</lg>\n\n<lg>\n<l>prādurbhūtariraṃsaṃ kṣaṇe kṣaṇe jatrudeśagatadṛṣṭim /</l>\n<l>pakvāmramiva vimokṣyasi pūrvavadācūṣya subhru niḥśeṣam // DKuṭṭ_733 //</l>\n</lg>\n\n<lg>\n<l>svaśarīrāmiṣadigdhaṃ vakrasmitadṛṣṭipātavāgbaḍiśam /</l>\n<l>prakṣipyākṛśya jaḍaṃ sphuraṇena vivarjitaṃ suparipuṣṭam // DKuṭṭ_734 //</l>\n</lg>\n\n<lg>\n<l>hastadvayāntarāgatamupacāraparivyayena saṃskṛtya /</l>\n<l>bhuktvā yāvanmāṃsaṃ tyakṣyasi carmāsthiśeṣitaṃ matsyam // DKuṭṭ_735 //</l>\n</lg>\n\n<lg>\n<l>śṛṇu suśroṇi yathāsmin kalaśeśvarapādamūlamañjaryā /</l>\n<l>pravarācāryaduhitrā rājasutaścarvitaśca muktaśca // DKuṭṭ_736 //</l>\n</lg>\n\n<lg>\n<l>āsīcchrīsiṃhabhaṭo nāmnā nṛpatirmahīyasāṃ praṣṭhaḥ /</l>\n<l>tasyātmajo 'dhitasthau niveśanaṃ devarāṣṭrasaṃbaddham // DKuṭṭ_737 //</l>\n</lg>\n\n<lg>\n<l>sa kadā cidvṛṣabhadhvajadidṛkṣayā parimitāptaparivāraḥ /</l>\n<l>anuvartamāna āgāttāruṇyodīrṇaveśacaritāni // DKuṭṭ_738 //</l>\n</lg>\n\n<lg>\n<l>mūrdhatribhāgasaṃsthitabṛhadambaracīrakeśasaṃyamanaḥ /</l>\n<l>alpācchagātrarāgo ghanakuṅkumaliptakarṇakeśāgraḥ // DKuṭṭ_739 //</l>\n</lg>\n\n<lg>\n<l>siddhārthabījadanturalalāṭatilakopayuktatāmbūlaḥ /</l>\n<l>śravaṇaniveśitakuṇḍalaṭīṭibhakaprāyakandharābharaṇaḥ // DKuṭṭ_740 //</l>\n</lg>\n\n<lg>\n<l>keyūrasthānagatasvarṇāvṛtamantragarbhajatuguḍakaḥ /</l>\n<l>maṇibandhanavinyastapracalāṅkurajātarūpamaṇimālaḥ // DKuṭṭ_741 //</l>\n</lg>\n\n<lg>\n<l>dhṛtavetradaṇḍa ūrṇakapariveṣṭitasāsidhenukanitambaḥ /</l>\n<l>mṛdutarapaṭikāvaraṇaḥ śabdolbaṇacurcurāṅkacaraṇatraḥ // DKuṭṭ_742 //</l>\n</lg>\n\n<lg>\n<l>Gambhīreśvaradāsyāṃ lagnaḥ kila tava vayasyako vīraḥ /</l>\n<l>prāpsyati sāpi durāśāvarṣatritayena yanmayā prāptam // DKuṭṭ_743 //</l>\n</lg>\n\n<lg>\n<l>darśayati diśaḥ phalitā amṛtagabhastiṃ kare 'vatārayati /</l>\n<l>Suradevi Candravarmā nirvastukavākprapañcena // DKuṭṭ_744 //</l>\n</lg>\n\n<lg>\n<l>tvāmanuyāntaṃ samprati paśyāmi Kuraṅgi Vasuṣeṇam /</l>\n<l>sunirūpitā bhaviṣyasi viṣamā guḍajihvikā tasya // DKuṭṭ_745 //</l>\n</lg>\n\n<lg>\n<l>carvayati jalaṃ yo 'sau Hariṇi Haro dhūrtatābhimānena /</l>\n<l>likhati śataṃ daśavṛddhyā sa nimagnastaralikāvarte // DKuṭṭ_746 //</l>\n</lg>\n\n<lg>\n<l>gṛhṇāsi yatpaṭānte mama paśyata eva Nanda Madirākhyām /</l>\n<l>ata āvayoravaśyaṃ mā vakṣyasi noktamantaraṃ bhavati // DKuṭṭ_747 //</l>\n</lg>\n\n<lg>\n<l>yo 'yaṃ gṛhītabṛsikaḥ Kuśakarṇo vidhṛtadaṇḍakāṣāyaḥ /</l>\n<l>lokasparśāśaṅkī kṛtāpasāro vilokayan pārśvau // DKuṭṭ_748 //</l>\n</lg>\n\n<lg>\n<l>kurvāṇo maunavratamutpāditasakalavaiṣṇavaśraddhaḥ /</l>\n<l>Hariśāsanaṃ prapannastripurāntakadarśanāpadeśena // DKuṭṭ_749 //</l>\n</lg>\n\n<lg>\n<l>straiṇaṃ paśyati yuktyā sākāṅkṣaṃ varjitānyajanadṛṣṭiḥ /</l>\n<l>Kumudini mama hṛdayagataṃ bhavitavyaṃ vyājaliṅginānena // DKuṭṭ_750 //</l>\n</lg>\n\n<lg>\n<l>paśyatyadṛśyamāno nirīkṣito vīkṣate parāṃ kakubham /</l>\n<l>brūte kiṃ citsaspṛhamabhiyukto bhavati kīlitadhvānaḥ // DKuṭṭ_751 //</l>\n</lg>\n\n<lg>\n<l>na jahāti samāsannaṃ notsahate sparśagocare sthātum /</l>\n<l>eṣa manuṣyo manye niṣpratibhaḥ sābhilāṣaśca // DKuṭṭ_752 //</l>\n</lg>\n\n<lg>\n<l>te 'tītāḥ khalu divasāḥ kriyate narma tvayā samaṃ yeṣu /</l>\n<l>adhunācāryānī tvaṃ bhāśuddhācāryasambandhāt // DKuṭṭ_753 //</l>\n</lg>\n\n<lg>\n<l>bhramasi yatheṣṭaṃ tāvatkurvāṇo yuvatipallavagrahaṇam /</l>\n<l>Lolikadāsa na yāvannaradevīpāśikāṃ viśasi // DKuṭṭ_754 //</l>\n</lg>\n\n<lg>\n<l>evaṃprakāravākyaprasaktaviṭaceṭikāsamākīrṇam /</l>\n<l>sevācaturapuraḥsaravijanīkṛtavartma devakulam // DKuṭṭ_755 //</l>\n</lg>\n\n<lg>\n<l>sampāditaharapūjo niṣṭhurayāṣṭīkaniyamite loke /</l>\n<l>tvaritaniyogisthāpitamāsanamadhyāsta Samarabhaṭaḥ // DKuṭṭ_756 //</l>\n</lg>\n\n<lg>\n<l>agropaviṣṭanartakavāṃśikagātṛprakāśayuvatigaṇaḥ /</l>\n<l>śreṣṭhipramukhavaṇigjanaḍhaukitatāmbūlakusumapaṭavāsaḥ // DKuṭṭ_757 //</l>\n</lg>\n\n<lg>\n<l>vividhavilepanakharaṭitacakrakadharakhaḍgadhāriṇāśūnyaḥ /</l>\n<l>pṛṣṭhata āttakṛpāṇaiḥ śirobhirakṣaiśca viśvastaiḥ // DKuṭṭ_758 //</l>\n</lg>\n\n<lg>\n<l>tāmbūlakaraṅkabhṛtā sandaṃśagṛhītavīṭikāgrahaṇe /</l>\n<l>īṣatspṛṣṭaṃ kurvanmandaṃ khaṭakāmukhena vāmena // DKuṭṭ_759 //</l>\n</lg>\n\n<lg>\n<l>pārśvāvasthitanarmapriyasacivanyastapūrvatanubhāgaḥ /</l>\n<l>papraccha kuśalavārtāṃ sa vaṇigjananartakaprabhṛtīn // DKuṭṭ_760 //</l>\n</lg>\n\n<lg>\n<l>atha vaitālika uccairupasaṃhṛtalokakalakale dhīraḥ /</l>\n<l>abhituṣṭāva tamitthaṃ prasannagambīrayā vācā // DKuṭṭ_761 //</l>\n</lg>\n\n<lg>\n<l>jaya deva parabalāntaka gurucaraṇārādhanaikakṛtacitta /</l>\n<l>paravanitājaghanāsana dāridryatamaḥpracaṇḍakarajāla // DKuṭṭ_762 //</l>\n</lg>\n\n<lg>\n<l>raṇadhīravaṃśabhūṣaṇa guruvasudhādevapūjanaprahva /</l>\n<l>śaraṇāgatābhayaprada hitabāndhavabandhujīvamadhyāhna // DKuṭṭ_763 //</l>\n</lg>\n\n<lg>\n<l>īdṛk pratāpadahano bhāvatko vyāptagaganadikcakraḥ /</l>\n<l>dṛṣṭo jalāyamāno ripuvanitātilakaśobhāsu // DKuṭṭ_764 //</l>\n</lg>\n\n<lg>\n<l>eṣa viśeṣaḥ spaṣṭo vahneśca tvatpratāpavahneśca /</l>\n<l>aṅkurati tena dagdhaṃ dagdhasyānena nodbhavo bhūyaḥ // DKuṭṭ_765 //</l>\n</lg>\n\n<lg>\n<l>śrīphalabhukpatravṛto vigraharasiko vimuktasattraratiḥ /</l>\n<l>rājyasthitiṃ na muñcati hṛtalakṣmīko 'pi tava vipakṣagaṇaḥ // DKuṭṭ_766 //</l>\n</lg>\n\n<lg>\n<l>dadato vāñchitamarthaṃ sadānuraktasya tava gṛhaṃ tyaktvā /</l>\n<l>strīcāpalena kīrtirnagnāsaktā gatā kakubhaḥ // DKuṭṭ_767 //</l>\n</lg>\n\n<lg>\n<l>bhavataḥ bhavato dhairyaṃ tena hi bhinno 'ndhakaḥ praṇataḥ /</l>\n<l>muktāstvayā tu bahavo ripavo 'pi prekṣakāḥ samare // DKuṭṭ_768 //</l>\n</lg>\n\n<lg>\n<l>aṭatā jagatīmakhilāmidamāścaryaṃ mayā dṛṣṭam /</l>\n<l>dhanado 'pi nayananandana pariharasi yadugrasamparkam // DKuṭṭ_769 //</l>\n</lg>\n\n<lg>\n<l>idamaparamadbhutatamaṃ yuvatisahasrairvilupyamānasya /</l>\n<l>vṛddhirbhavati na hāniryattava saubhāgyakośasya // DKuṭṭ_770 //</l>\n</lg>\n\n<lg>\n<l>aparaṃ vismayajananaṃ dhavalatvaṃ nāpayāti yadbhavataḥ /</l>\n<l>lalanālocanakuvalayadalatviṣā śabalitasyāpi // DKuṭṭ_771 //</l>\n</lg>\n\n<lg>\n<l>hṛdayeṣu kāminīnāmeko 'nekeṣu vasasi yena tvam /</l>\n<l>janaka kusumāstrapāṇeḥ puruṣottama tena viśvarūpo 'si // DKuṭṭ_772 //</l>\n</lg>\n\n<lg>\n<l>kiṃ vahasi vṛthā garvaṃ priyo 'hamiti yoṣitāṃ narādhīśa /</l>\n<l>kāṅkṣanti sma Murāriṃ ṣoḍaśagopīsahasrāṇi // DKuṭṭ_773 //</l>\n</lg>\n\n<lg>\n<l>brāhmaṇyena yayāce makhasamaye yaḥ Baliṃ Hṛṣīkeśaḥ /</l>\n<l>na sa bhavati samo bhavatā dānaikaniṣaṇṇahṛdayena // DKuṭṭ_774 //</l>\n</lg>\n\n<lg>\n<l>bhūmibhṛtāmuparisthita unnatyā sakalajīvalokasya /</l>\n<l>tṛṣṇāsaṃtāpaharo megha iva kadā na dakṣastvam // DKuṭṭ_775 //</l>\n</lg>\n\n<lg>\n<l>bahumārgo bhaṅgayutaḥ kusṛtiparo gotrabhedakaraṇapaṭuḥ /</l>\n<l>Gaṅgājalapravāhaḥ puṇyadiśā kevalaṃ tava samānaḥ // DKuṭṭ_776 //</l>\n</lg>\n\n<lg>\n<l>durvyavahārotpattirmaurkhyaprasavo 'vivekitāvasatiḥ /</l>\n<l>ekastvaṃ doṣajñaḥ kṛtīkṛto yena kalikālaḥ // DKuṭṭ_777 //</l>\n</lg>\n\n<lg>\n<l>sugato 'pi nājivimukho vṛṣadhvajo 'pi na viṣāditāyuktaḥ /</l>\n<l>udyataśastro 'pi ripau kathamasi sannāsiko jātaḥ // DKuṭṭ_778 //</l>\n</lg>\n\n<lg>\n<l>sanmaṇiranekabhogo gurubhārasahaḥ sthirātmatāsthānam /</l>\n<l>naradeva citrametadyadaśeṣaguṇaistvamāśliṣṭaḥ // DKuṭṭ_779 //</l>\n</lg>\n\n<lg>\n<l>prakṛtilaghoryena kṛtā jaghanyavarṇasya gauravāpattiḥ /</l>\n<l>jaghanacapalā tathāryā sa Piṅgalaste kathaṃ tulyaḥ // DKuṭṭ_780 //</l>\n</lg>\n\n<lg>\n<l>yasya na jātirnātmā nārthajñānaṃ na mānase praśamaḥ /</l>\n<l>bhavasi bhavasāra na tvaṃ tenādvayavādināsadṛśaḥ // DKuṭṭ_781 //</l>\n</lg>\n\n<lg>\n<l>tatrāpi vṛddhiyogastasminnapi puruṣaguṇagaṇakhyātiḥ /</l>\n<l>paribhāṣā tatrāpi vyākaraṇānnātiricyase tena // DKuṭṭ_782 //</l>\n</lg>\n\n<lg>\n<l>nirvyājastavano 'pi tyaktākṣepo 'pi nirupamāno 'pi /</l>\n<l>sadrūpakajātiguṇairnātha tvaṃ gāmalaṅkuruṣe // DKuṭṭ_783 //</l>\n</lg>\n\n<lg>\n<l>anyaiva varṇanaiṣā bhavatsu lokottarā sthitā kāpi /</l>\n<l>vāmo yathaiva śatruṣu mitreṣu tathaiva vāmo 'si // DKuṭṭ_784 //</l>\n</lg>\n\n<lg>\n<l>pūjayasi yena gurujanamabhinandasi yena sādhucaritāni /</l>\n<l>prīṇayasi yena viprānnṛpanandana tena vṛṣalastvam // DKuṭṭ_785 //</l>\n</lg>\n\n<lg>\n<l>dainyamidaṃ yacchlāghā kriyate tava rakṣasāpi na samasya /</l>\n<l>na sa haṭhamakarodyoṣiti bhavāṃstu bhuṅkte prasahya ripulakṣmīm // DKuṭṭ_786 //</l>\n</lg>\n\n<lg>\n<l>rāmaṇikācāṭupadastavanaṃ yallābhaheturasmākam /</l>\n<l>tatpatati te svarūpe yāmi namaḥ santu saukhyāni // DKuṭṭ_787 //</l>\n</lg>\n\n<lg>\n<l>śrutvānantaramavadadbandinamabhinandya sādhuvādena /</l>\n<l>āssva kimākulatā te yāsyasi tuṣṭo mayā prahitaḥ // DKuṭṭ_788 //</l>\n</lg>\n\n<lg>\n<l>punarapi paṭha tadyugalaṃ gītikayoryattvayā purā paṭhitam /</l>\n<l>kakṣāntaritena mama sthitasya kulaputrikāvāse // DKuṭṭ_789 //</l>\n</lg>\n\n<lg>\n<l>tvayi vadati sādhuvādaṃ vāgiyamunmudritā budhasamāje /</l>\n<l>abhidhāyeti papāṭha tristhānaviśuddhanādena // DKuṭṭ_790 //</l>\n</lg>\n\n<lg>\n<l>ekā khaṇḍanakupitā virasānyā praṇayabhaṅgavailakṣyāt /</l>\n<l>kā cinnikaṭatarāsanamaprāpya bibharti hṛdayanirvedam // DKuṭṭ_791 //</l>\n</lg>\n\n<lg>\n<l>anyā kalahāntaritā navapariṇayalajjayāparā vihatā /</l>\n<l>ramaṇīgaṇamadhyagataḥ smarāturaḥ kiṃ karotu bahujāniḥ // DKuṭṭ_792 //</l>\n</lg>\n\n<lg>\n<l>abhyupagamāvabodhakamastakacalanaṃ vidhāya vikṛtabhrūḥ /</l>\n<l>nṛttācāryamavādīdetasmin kiṃ susaṃgītam // DKuṭṭ_793 //</l>\n</lg>\n\n<lg>\n<l>sa uvāca tato vaṇijo netāro yatra yatra pātrāṇi /</l>\n<l>śāṭhyāyatanaṃ dāsyastatra kutaḥ sauṣṭhavaṃ nāṭye // DKuṭṭ_794 //</l>\n</lg>\n\n<lg>\n<l>kā cidbalinākrāntā kā cinna jahāti kāminaṃ ruciram /</l>\n<l>anyā pānakagoṣṭhyāṃ nayati dinaṃ prītakaiḥ sārdham // DKuṭṭ_795 //</l>\n</lg>\n\n<lg>\n<l>notsṛjati satatamekā puruṣāgamanāśayā gṛhadvāram /</l>\n<l>śūlāpālaḥ kathayati labdhotkoco rajasvalāmaparām // DKuṭṭ_796 //</l>\n</lg>\n\n<lg>\n<l>raṅgagatāpi kṣudrā śṛṇoti yadi paricitaṃ gṛhāyātam /</l>\n<l>uddiśya vārikāryaṃ vrajati tataḥ prakṛtamutsṛjya // DKuṭṭ_797 //</l>\n</lg>\n\n<lg>\n<l>ā tāruṇyodbhedātkānte dṛṣṭiryayābhyastā /</l>\n<l>sāmājikamadhyasthā sā kathamanyāsu yāti parabhāgam // DKuṭṭ_798 //</l>\n</lg>\n\n<lg>\n<l>cetovaśitā sattvaṃ sattve sati cārutā prayogasya /</l>\n<l>na bhavati sā veśyānāṃ madyāmiṣapuruṣanihitahṛdayānām // DKuṭṭ_799 //</l>\n</lg>\n\n<lg>\n<l>vayamapi devaniketanamanaṅgaharṣe gate tridaśalokam /</l>\n<l>āśritavanto 'gatyā tīrthasthānoparodhena // DKuṭṭ_800 //</l>\n</lg>\n\n<lg>\n<l>iha tu kadā citkiṃ cidvṛttinirodhābhiśaṅkayā nirutsāhāḥ /</l>\n<l>Ratnāvalyāmetā vidadhati karapādavikṣepam // DKuṭṭ_801 //</l>\n</lg>\n\n<lg>\n<l>Vatseśabhūmikāsyā iyamanukurute nareśvaravayasyam /</l>\n<l>Vāsavadattācaritaprayogameṣā viḍambayati // DKuṭṭ_802 //</l>\n</lg>\n\n<lg>\n<l>udyamasāhityavaśācchobhātiśayena madanubandhena /</l>\n<l>anayā prasiddhirāptā Siṃhalarājātmajānukṛtau // DKuṭṭ_803 //</l>\n</lg>\n\n<lg>\n<l>vividhasthānakaracanāṃ parikramaṃ gātravalanalālityam /</l>\n<l>kākuvibhaktārthagiro rasapuṣṭiṃ vāsanāsthairyam // DKuṭṭ_804 //</l>\n</lg>\n\n<lg>\n<l>sāttvikabhāvonmīlanamabhinayamanurūpavartanābharaṇam /</l>\n<l>miśrāmiśre vādye layācyutiṃ varṇayanti Mañjaryāḥ // DKuṭṭ_805 //</l>\n</lg>\n\n<lg>\n<l>eṣābhidhānakīrtananāśitasaśarīrakusumaśarabodhā /</l>\n<l>sahasodbhinnamanobhavabhāvadṛśā sinduvāravivareṇa // DKuṭṭ_806 //</l>\n</lg>\n\n<lg>\n<l>paśyantī Vatseśvaramanukāryānukaraṇabhedaparimoṣam /</l>\n<l>sādhudhvanimukharānanasāmājikajanamanaḥsu vidadhāti // DKuṭṭ_807 //</l>\n</lg>\n\n<lg>\n<l>Vatsapatimālikhantī kāmāvasthāṃ krameṇa bhajamānā /</l>\n<l>vepathupulakasvedairāvahati visaṃṣṭhulaṃ hastam // DKuṭṭ_808 //</l>\n</lg>\n\n<lg>\n<l>sadṛśe 'pyanubhāvagaṇe karuṇarasaṃ vipralambhato bhinnam /</l>\n<l>darśayati nirabhikāṅkṣitamudbandhanagocarāpannā // DKuṭṭ_809 //</l>\n</lg>\n\n<lg>\n<l>tasminnirdiśatītthaṃ mañjarikāṃ sābhilāṣamavalokya /</l>\n<l>pasparśa rājaputraḥ kimasāviti vetradaṇḍena // DKuṭṭ_810 //</l>\n</lg>\n\n<lg>\n<l>buddhvātha tasya bhāvaṃ prasārayanyuvatisaṃkathākelim /</l>\n<l>nyakkurvanvāravadhūḥ sacivaḥ praśaśaṃsa bandhakīgamanam // DKuṭṭ_811 //</l>\n</lg>\n\n<lg>\n<l>dāraratiḥ saṃtataye vyādhipraśamāya ceṭikāśleṣaḥ /</l>\n<l>tatkhalu surataṃ surataṃ kṛcchraprāpyaṃ yadanyanārīṣu // DKuṭṭ_812 //</l>\n</lg>\n\n<lg>\n<l>svavyāpāraikamateḥ paracintā nāsti me kadā cidapi /</l>\n<l>paśyantyāstvāmīdṛśamadya tu me mānasaṃ vyathitam // DKuṭṭ_813 //</l>\n</lg>\n\n<lg>\n<l>yadi vedmi tasya vasatiṃ sāmarthyaṃ yadi bhavettato 'bhyadhikam /</l>\n<l>tadgatvā dagdhavidhiṃ laguḍaiḥ saṃcūrṇayiṣyāmi // DKuṭṭ_814 //</l>\n</lg>\n\n<lg>\n<l>vapuridamanupamamīdṛgyadi vihitaṃ tava kṛśāṅgi hatadhātrā /</l>\n<l>anurūparamaṇavirahātkimiti kṛtaṃ vandhyajanmaphalam // DKuṭṭ_815 //</l>\n</lg>\n\n<lg>\n<l>śaiśavamastu jarā vā vyādhirvā kṣetriyaḥ praṇāśo vā /</l>\n<l>svākāraṃ tāruṇyaṃ na tu kupatikadarthanāgrastam // DKuṭṭ_816 //</l>\n</lg>\n\n<lg>\n<l>keliḥ pradahati majjāṃ śṛṅgāro 'sthīni cāṭavaḥ kaṭukāḥ /</l>\n<l>na karoti manastuṣṭiṃ dānamabhavyasya gṛhabhartuḥ // DKuṭṭ_817 //</l>\n</lg>\n\n<lg>\n<l>kuta āgatāsi kasminvelāmiyatīṃ sthitā kimarthamiti /</l>\n<l>pṛcchannasvasthamanā janayati gehī śiraḥśūlam // DKuṭṭ_818 //</l>\n</lg>\n\n<lg>\n<l>yadi bhavati daivayogāccakṣurviṣaye samujjvalastaruṇaḥ /</l>\n<l>tatrātmānaṃ kṣapayati jāyāṃ ca raṭan gṛhasvāmī // DKuṭṭ_819 //</l>\n</lg>\n\n<lg>\n<l>savivāde paraloke janāpavāde 'pi jagati bahucitre /</l>\n<l>daivādhīne pralaye na vidagdhā hārayanti tāruṇyam // DKuṭṭ_820 //</l>\n</lg>\n\n<lg>\n<l>durbhartṛkarāsphālanamalinīkriyamāṇaśobhamanudivasam /</l>\n<l>tuṅgamapi patitakalpaṃ stanaśālini tava payodharadvandvam // DKuṭṭ_821 //</l>\n</lg>\n\n<lg>\n<l>paryaṅkaḥ svāstaraṇaḥ patiranukūlo manoharaṃ sadanam /</l>\n<l>tulayanti na lakṣāṃśaṃ tvaritakṣaṇacauryasuratasya // DKuṭṭ_822 //</l>\n</lg>\n\n<lg>\n<l>sahasā saṃkaṭavartmanyavitarkitasammukhāgatena viśā /</l>\n<l>abhilaṣitenodghṛṣṭakamanalpaśubhakarmaṇā labhyam // DKuṭṭ_823 //</l>\n</lg>\n\n<lg>\n<l>prītiḥ kila niratiśayā svargaḥ paralokacintakairgaditaḥ /</l>\n<l>tasyāstu janmalābho hṛdayepsitapuruṣasaṃbhogāt // DKuṭṭ_824 //</l>\n</lg>\n\n<lg>\n<l>ataṭasthasvāduphalagrahaṇavyavasāyaniścayo yeṣām /</l>\n<l>te śokakleśarujāṃ kevalamupayānti pātratāṃ mandāḥ // DKuṭṭ_825 //</l>\n</lg>\n\n<lg>\n<l>kiṃ pratikūlā grahagatiruta pariṇatamanyajanmaduścaritam /</l>\n<l>svānuṣṭhānābhyasanaṃ kiṃ vā tasyātmayonihatakasya // DKuṭṭ_826 //</l>\n</lg>\n\n<lg>\n<l>yena tapasvī sa yuvā stauti samīraṃ tvadaṅgasaṃspṛṣṭam /</l>\n<l>tvatpādākrāntabhuve spṛhayati kakubhaṃ tvadāśritāṃ namati // DKuṭṭ_827 //</l>\n</lg>\n\n<lg>\n<l>dhyāyati yuṣmadrūpaṃ tvannāmakavarṇamālikāṃ japati /</l>\n<l>ekāgrīkṛtacetāstvatsaṃgatasaukhyasiddhimabhikāṅkṣan // DKuṭṭ_828 //</l>\n</lg>\n\n<lg>\n<l>utsṛṣṭasakalakāryastiryaggrīvaṃ vilokayanbhavatīm /</l>\n<l>kurute gṛhāgrarathyāṃ yātāyātaiḥ śatāvartām // DKuṭṭ_829 //</l>\n</lg>\n\n<lg>\n<l>dṛṣṭo 'si tayā suciraṃ gehābhyāśe paribhramanspṛhayā /</l>\n<l>saṃdeśa eṣa dattaḥ prābhṛtametattava prahitam // DKuṭṭ_830 //</l>\n</lg>\n\n<lg>\n<l>śuṣyati sālabhamānā bhavatkṛte veśmanirgamāvasaram /</l>\n<l>iti caturaśaṭhastrībhirvilupyate tvadapadeśena // DKuṭṭ_831 //</l>\n</lg>\n\n<lg>\n<l>kiṃ vā kathitairadhikairasthānāviṣṭacetasastasya /</l>\n<l>anutiṣṭha yathāyuktaṃ tvatto nāśaśca jīvarakṣā ca // DKuṭṭ_832 //</l>\n</lg>\n\n<lg>\n<l>kulapatanaṃ janagarhāṃ narakagatiṃ prāṇitavyasaṃdeham /</l>\n<l>aṅgīkaroti tatkṣaṇamabalā parapuruṣamabhiyāntī // DKuṭṭ_833 //</l>\n</lg>\n\n<lg>\n<l>sa tu likhati dāsapatraṃ tyajati kuṭumbaṃ dadāti sarvasvam /</l>\n<l>yāvanna bhavati purataḥ parayuvatiḥ projjhitāvaraṇā // DKuṭṭ_834 //</l>\n</lg>\n\n<lg>\n<l>dṛṣṭaṃ yaddraṣṭavyaṃ vyapayātaṃ kautukaṃ viditamantaḥ /</l>\n<l>iti yāti manasi kṛtvā vihitavidheyastatastūrṇam // DKuṭṭ_835 //</l>\n</lg>\n\n<lg>\n<l>sāpi cchinnā cchoṭanagṛhītamuktā vilokayantyāśāḥ /</l>\n<l>viśati gṛhaṃ saṃtrastā sarvata āśaṅkitā savailakṣyā // DKuṭṭ_836 //</l>\n</lg>\n\n<lg>\n<l>navacāritrabhraṃśātsuracitakulaṭottareṣu no nipuṇā /</l>\n<l>pṛṣṭā kva gatāsi tvaṃ na kva ciditi sambhramād brūte // DKuṭṭ_837 //</l>\n</lg>\n\n<lg>\n<l>ete doṣā bahavaḥ puruṣā api capalakautukāḥ prāyaḥ /</l>\n<l>tvaṃ ca graheṇa lagnā kāryavimūḍhātra tiṣṭhāmi // DKuṭṭ_838 //</l>\n</lg>\n\n<lg>\n<l>iti dolāgatahṛdayā sthirīkṛtābhyastakarmaṇā dūtyā /</l>\n<l>dṛṣṭeti śaṅkamānā pade pade calati parṇe 'pi // DKuṭṭ_839 //</l>\n</lg>\n\n<lg>\n<l>sarvatra vikṣipantī muhurmuhuścakitataralite netre /</l>\n<l>prāptā saṃketabhuvaṃ śataguṇitamanorathākṛṣṭā // DKuṭṭ_840 //</l>\n</lg>\n\n<lg>\n<l>bhayaśṛṅgāravrīḍāmiśrībhūtānubhāvasandoham /</l>\n<l>janayantī lolāṃśukadṛṣṭādṛṣṭāṃsakucanābhiḥ // DKuṭṭ_841 //</l>\n</lg>\n\n<lg>\n<l>nīvīślathanārambhaṃ nirundhatī na na na yāmi yāmīti /</l>\n<l>nibhṛtāsphuṭābhidhānaiḥ pallavayantī smarasya kartavyam // DKuṭṭ_842 //</l>\n</lg>\n\n<lg>\n<l>nayatīvāntarvilayaṃ grasamānā sarvagātrāṇi /</l>\n<l>yaṃ śliṣyate 'nyayoṣā tiktaṃ tasyāmṛtaṃ purataḥ // DKuṭṭ_843 //</l>\n</lg>\n\n<lg>\n<l>na kṛtaṃ tava rahasi puro bāṣpāvṛtakaṇṭhakuṇṭhayā vācā /</l>\n<l>gehasvāmitiraskṛtiniṣpāditaduḥkhaveganirvahaṇam // DKuṭṭ_844 //</l>\n</lg>\n\n<lg>\n<l>upadhānīkṛtya bhujāvanyonyaṃ nirviśaṅkamāvābhyām /</l>\n<l>saṃvalitoru na suptaṃ śithilāṅgaṃ rativimardakhinnābhyām // DKuṭṭ_845 //</l>\n</lg>\n\n<lg>\n<l>ātmagṛhādānītaṃ pracchādya svādu bhojanaṃ vijane /</l>\n<l>svakareṇa mayā dattaṃ nirvṛtahṛdayena nāśitaṃ bhavatā // DKuṭṭ_846 //</l>\n</lg>\n\n<lg>\n<l>na kṛtā caritrarakṣā na ca bhuktaṃ tvaccharīramapayantram /</l>\n<l>dṛṣṭādṛṣṭabhraṣṭā kva yāmi kiṃ vā karomi durjātā // DKuṭṭ_847 //</l>\n</lg>\n\n<lg>\n<l>avaguṇṭhanavinayaratiṃ svairālapanaṃ sumandasaṃcāram /</l>\n<l>samprati mama pāpāyāḥ karapihitamukhā hasanti bhūmijñāḥ // DKuṭṭ_848 //</l>\n</lg>\n\n<lg>\n<l>yāsāmāsītsakhyaṃ mayā samaṃ samavayaḥkulastrīṇām /</l>\n<l>tā vārayanti mattaḥ kusaṅga iti tanniyantāraḥ // DKuṭṭ_849 //</l>\n</lg>\n\n<lg>\n<l>dhigvādānparijanataḥ sahamānā manyurodhanatavadanā /</l>\n<l>tiṣṭhāmi nirabhimānā svavinirmitadoṣadaurbalyāt // DKuṭṭ_850 //</l>\n</lg>\n\n<lg>\n<l>sadbhirvidhīyamānaṃ prasaṅgapatitaṃ pativratāstavanam /</l>\n<l>hṛdayena dūyamānā mūḍhā sīdāmi śṛṇvantī // DKuṭṭ_851 //</l>\n</lg>\n\n<lg>\n<l>āsanna upaviśantīṃ mandākṣānmāṃ niṣeddhumasamarthāḥ /</l>\n<l>anyonyamīkṣamāṇā jñātijanāḥ saṃkucanti bhuñjānāḥ // DKuṭṭ_852 //</l>\n</lg>\n\n<lg>\n<l>prakaṭīkṛtā tvayaiva kṣaṇamātramamuñcatā gṛhopāntam /</l>\n<l>asmāsu dṛśaṃ magnāṃ premasnigdhāmanuddharatā // DKuṭṭ_853 //</l>\n</lg>\n\n<lg>\n<l>paragṛhavināśapiśunāḥ subhagaṃmanyābhirūpyakṛtadarpāḥ /</l>\n<l>kṛkalāsatulyarāgā bhavanti yuṣmadvidhā eva // DKuṭṭ_854 //</l>\n</lg>\n\n<lg>\n<l>anabhīṣṭavyavahāraprabhavaśucā pīḍitākṣarā ittham /</l>\n<l>sopālambhā vijane dhanyāḥ śṛṇvanti bandhakīvācaḥ // DKuṭṭ_855 //</l>\n</lg>\n\n<lg>\n<l>parataruṇīsadbhāvasnehārpitanayanabhāgadṛṣṭasya /</l>\n<l>veśyāracitavilāsāḥ kathitāḥ purataḥ purāṇatṛṇatulyāḥ // DKuṭṭ_856 //</l>\n</lg>\n\n<lg>\n<l>upanamati ratimahotsava ārādhitadevatāviśeṣāṇām /</l>\n<l>vacanamapi premārdraṃ svairiṇyāḥ śravaṇameti puṇyavatām // DKuṭṭ_857 //</l>\n</lg>\n\n<lg>\n<l>kā gaṇanā viṣayarate puṃsi varāke parāṅganā spṛhayā /</l>\n<l>vyājena vīkṣamāṇā dhyānadhiyāṃ spṛśati majjānam // DKuṭṭ_858 //</l>\n</lg>\n\n<lg>\n<l>śirasā racitāñjalayo dadhati nideśaṃ triviṣṭape gaṇikāḥ /</l>\n<l>paradārarasākṛṣṭastathāpi bheje śacīpatirahalyām // DKuṭṭ_859 //</l>\n</lg>\n\n<lg>\n<l>apsarasaḥ kiṃ na vaśā vaidagdhyavatāṃ ca kiṃ na dhaureyaḥ /</l>\n<l>yena cakārāsaktiṃ govindo gopadāreṣu // DKuṭṭ_860 //</l>\n</lg>\n\n<lg>\n<l>trailokyagatā veśyāḥ svādhīnā yātudhānanāthasya /</l>\n<l>tadapi jahāra kalatraṃ daśarathatanayasya Rāmasya // DKuṭṭ_861 //</l>\n</lg>\n\n<lg>\n<l>atha Mañjaryā jananī nijapakṣasamarthane kṛtotsāhā /</l>\n<l>ākṣeptumācacakṣe nṛpasutasacivāśritaṃ vākyam // DKuṭṭ_862 //</l>\n</lg>\n\n<lg>\n<l>ghaṭayuvatiṣu pragalbho nāgarikādarśanena hṛtapuṃstvaḥ /</l>\n<l>grāmoṣito 'vidagdho nindati gaṇikāṃ bhavadvidho 'vaśyam // DKuṭṭ_863 //</l>\n</lg>\n\n<lg>\n<l>nārdrayati manaḥ puṃsāmavagāhitamīnaketuśāstrāṇām /</l>\n<l>nakhadaśanakṣatihīnaṃ jīvatpatibandhakīsuratam // DKuṭṭ_864 //</l>\n</lg>\n\n<lg>\n<l>sthāpaya ghaṭakaṃ tāvatkuru bhūmitale tṛṇaiḥ samāstaraṇam /</l>\n<l>suratopakrama īdṛkprāyo grāmīṇataruṇamithunānām // DKuṭṭ_865 //</l>\n</lg>\n\n<lg>\n<l>bahalośīraviliptasthitajūṭakakāṇamallikāmālyaḥ /</l>\n<l>pāmaranāryā dṛṣṭaḥ smaro 'hamiti manyate viṭo grāmyaḥ // DKuṭṭ_866 //</l>\n</lg>\n\n<lg>\n<l>gṛhakarmakṛtāyāsaprasvinnāṃ salilakāryaniryātām /</l>\n<l>upapatirupaiti harṣaṃ niśāgame pāmarīṃ prāpya // DKuṭṭ_867 //</l>\n</lg>\n\n<lg>\n<l>kūpāvatāritaghaṭāyā nāryāḥ kāṣṭhanihitacaraṇāyāḥ /</l>\n<l>valitagrīvaṃ vīkṣitamunnamayati mānasaṃ yūnaḥ // DKuṭṭ_868 //</l>\n</lg>\n\n<lg>\n<l>lagno 'si yatra gātre kathamapi daivena devayātrāyām /</l>\n<l>adyāpi tanna muñcati pulakodgamakaṇṭakaṃ tasyāḥ // DKuṭṭ_869 //</l>\n</lg>\n\n<lg>\n<l>uccetuṃ karpāsaṃ praviṣṭayā gahanavāṭikāṃ śūnyām /</l>\n<l>khaṅkāritena saṃjñā kṛtā tayā tvaṃ tu vetsi no mūrkhaḥ // DKuṭṭ_870 //</l>\n</lg>\n\n<lg>\n<l>āliṅgitamusalāyāstvayyeva niviṣṭacakṣuṣastasyāḥ /</l>\n<l>āvṛttyā bhramati puro jātaḥ khalu śālikhaṇḍane vighnaḥ // DKuṭṭ_871 //</l>\n</lg>\n\n<lg>\n<l>tvāṃ vilvakaṃ kṣipantaṃ pārśvasthaiḥ stūyamānasāmarthyam /</l>\n<l>gṛhakartavyaṃ tyaktvā sāpaśyad dvārarandhreṇa // DKuṭṭ_872 //</l>\n</lg>\n\n<lg>\n<l>tvayi mārganikaṭavartinyavivecitakhedayā tayā subhaga /</l>\n<l>pratyāsannagṛheṣvapi kṛtaḥ prasahya smarāturo lokaḥ // DKuṭṭ_873 //</l>\n</lg>\n\n<lg>\n<l>iti caturadūtikoditavardhitasaubhāgyagarvapūrṇasya /</l>\n<l>ūrmisahasrollalitaṃ bhavati mano grāmaṣiṅgasya // DKuṭṭ_874 //</l>\n</lg>\n\n<lg>\n<l>vinivārya taṃ pravartitavākyavikāsaṃ natottamāṅgena /</l>\n<l>śrīsiṃhabhaṭasya sutaṃ samuvāca vaco 'tha nartakācāryaḥ // DKuṭṭ_875 //</l>\n</lg>\n\n<lg>\n<l>nāyakabhūmau Bharataḥ kuśīlavāḥ Kohalādayo munayaḥ /</l>\n<l>apsarasaḥ strīnāṭye gāndharvaḥ Kamalajanmanastanayaḥ // DKuṭṭ_876 //</l>\n</lg>\n\n<lg>\n<l>suṣirasvaraprayogapratipādanapaṇḍitaḥ Mataṅgamuniḥ /</l>\n<l>yadi rañjayanti hṛdayaṃ bhavato bhūmispṛśāṃ kutaḥ śaktiḥ // DKuṭṭ_877 //</l>\n</lg>\n\n<lg>\n<l>abhyadhikaṃ dhṛṣṭatvaṃ prāyeṇa hi śilpajīvināṃ bhavati /</l>\n<l>āśritanartakavṛtterviśeṣato vijitaraṅgasya // DKuṭṭ_878 //</l>\n</lg>\n\n<lg>\n<l>vijñāpayāmyatastvāṃ nirmitanāṭye prajāsṛjā sadṛśam /</l>\n<l>avalokayāṅkamekaṃ mā bhavatu mama śramo vandhyaḥ // DKuṭṭ_879 //</l>\n</lg>\n\n<lg>\n<l>iti kathayannarabhartuḥ putreṇa sa codito bhruvonnatayā /</l>\n<l>racite sakalātodye niyojayāmāsa sūtradhṛtam // DKuṭṭ_880 //</l>\n</lg>\n\n<lg>\n<l>vāṃśikadattasthānaka udgrāhitabhinnapañcame samyak /</l>\n<l>prāveśikyā dhruvayā dvipadīgrahaṇāntare 'viśatsūtrī // DKuṭṭ_881 //</l>\n</lg>\n\n<lg>\n<l>utsāhabhāvayuktaḥ sāmājikahṛdayarañjanaṃ kurvan /</l>\n<l>kavinaipuṇavatseśvaracaritasvavidheyadākṣyasāmagryā // DKuṭṭ_882 //</l>\n</lg>\n\n<lg>\n<l>aṣṭakalāparimāṇāṃ dhruvāṃ parikramya tālalayayuktām /</l>\n<l>āhūya naṭīṃ kṛtvā tayā samaṃ svagṛhakāryasaṃlāpam // DKuṭṭ_883 //</l>\n</lg>\n\n<lg>\n<l>sūcitapātrāgamanaḥ kiṃ ciddattvā padāni lalitāni /</l>\n<l>niścakrāma gṛhiṇyā sārdhaṃ niḥsaraṇagītena // DKuṭṭ_884 //</l>\n</lg>\n\n<lg>\n<l>āśritya kathodghātaṃ praviveśa tataḥ savismayo 'mātyaḥ /</l>\n<l>durghaṭasaṃghaṭanena kṣitināthasyodayena muditaśca // DKuṭṭ_885 //</l>\n</lg>\n\n<lg>\n<l>prāsādamāruhantaṃ kusumāyudhaparvacarcarīṃ draṣṭum /</l>\n<l>nirdiśya Vatsanāthaṃ samanantarakāryasiddhaye niragāt // DKuṭṭ_886 //</l>\n</lg>\n\n<lg>\n<l>atha viśati sma narendraḥ prāsādagataḥ samaṃ vayasyena /</l>\n<l>avalokayanpramodaṃ pramuditacetāḥ svasaukhyasampattyā // DKuṭṭ_887 //</l>\n</lg>\n\n<lg>\n<l>vismayabhāvākṛṣṭaḥ protphullavilocane tato visṛjan /</l>\n<l>nṛtyati paurajanaughe provāca vayasya paśya paśyeti // DKuṭṭ_888 //</l>\n</lg>\n\n<lg>\n<l>tulyaśiśutaruṇavṛddhaṃ samaguptāguptayuvatipariceṣṭam /</l>\n<l>agaṇitavācyāvācyaṃ krīḍati janatā pravṛddhaharṣarasā // DKuṭṭ_889 //</l>\n</lg>\n\n<lg>\n<l>piṣṭātakapiñjaritaṃ racitolbaṇavividhakusumaniryūham /</l>\n<l>gātrāyāsasamutthitabahuniḥśvāsaprakīrṇapadagītam // DKuṭṭ_890 //</l>\n</lg>\n\n<lg>\n<l>tūryaravavyāmiśritakaratālairudbhujaṃ pranṛtyantam /</l>\n<l>muhurapi jātaskhalanaṃ saṃdarśitadārḍhyasauṣṭhavaṃ sthaviram // DKuṭṭ_891 //</l>\n</lg>\n\n<lg>\n<l>astu vasantaḥ satataṃ svādhīnābhīṣṭajanasamāśleṣaḥ /</l>\n<l>iti gāyantī rabhasādāliṅgati madavaśāttaruṇī // DKuṭṭ_892 //</l>\n</lg>\n\n<lg>\n<l>krīḍantyāśayarahitaṃ śṛṅgakasalilena tāḍitastaruṇaḥ /</l>\n<l>sīmantinyā gaṇayati duṣṭātmā subhagamātmānam // DKuṭṭ_893 //</l>\n</lg>\n\n<lg>\n<l>bhagne lajjāsetau parvāvasareṇa kulavadhūvadanāt /</l>\n<l>aślīloktijalaughe niryāte kena vāryate prasaraḥ // DKuṭṭ_894 //</l>\n</lg>\n\n<lg>\n<l>tulyavyāpāragirāṃ lalanānāṃ devanaprasaktānām /</l>\n<l>āryānāryāvagamaṃ vadanāvṛtijālikā kurute // DKuṭṭ_895 //</l>\n</lg>\n\n<lg>\n<l>atha sahacaranirdiṣṭe madaskhalaccaraṇavighaṭitābhinayam /</l>\n<l>Vāsavadattāprahite nṛtyantyau viviśatuśceṭyau // DKuṭṭ_896 //</l>\n</lg>\n\n<lg>\n<l>darśitasarojavartanamātrābhinaye śare 'bhinetavye /</l>\n<l>vidadhāne vīradṛśāvāyudhamātraṃ samāśritya // DKuṭṭ_897 //</l>\n</lg>\n\n<lg>\n<l>tadvalitanayanavṛttiḥ kautukahṛtamānaso narādhipatiḥ /</l>\n<l>nijagāda nirbharamaho krīḍitamanayorvilāsinyoḥ // DKuṭṭ_898 //</l>\n</lg>\n\n<lg>\n<l>karapīḍanopamardavyatikarasamaye kadarthyamāno 'pi /</l>\n<l>stanamaṇḍale sthito 'haṃ tvaṃ punarākṛṣya kutra citkṣiptaḥ // DKuṭṭ_899 //</l>\n</lg>\n\n<lg>\n<l>adhunāntarayasi māmiti kopādiva vāravāṇamabhirāmam /</l>\n<l>bahucitrapadanyāsairvalgantyā hanti hāra ucchalitaḥ // DKuṭṭ_900 //</l>\n</lg>\n\n<lg>\n<l>cūtalatā dhammillasthānacyutaśekharaṃ dadhau ślāghyam /</l>\n<l>adhṛta patanniryūhāṃ na tveṣā madanikā veṇīm // DKuṭṭ_901 //</l>\n</lg>\n\n<lg>\n<l>stanabhārāvanatasya pratanormadhyasya nāsti te 'pekṣā /</l>\n<l>itthamiva pādalagnau krīḍantyā nūpurau rasataḥ // DKuṭṭ_902 //</l>\n</lg>\n\n<lg>\n<l>vahati sma yaṃ nitambaṃ kathamapi kṛcchreṇa mandasaṃcārā /</l>\n<l>kalayati taṃ tūlalaghuṃ jayati manojanmano mahimā // DKuṭṭ_903 //</l>\n</lg>\n\n<lg>\n<l>Udayanasamanujñāto narnarti Vasantako 'pi muditātmā /</l>\n<l>hāsyatrapābhirāmaṃ carcaritālena tanmadhye // DKuṭṭ_904 //</l>\n</lg>\n\n<lg>\n<l>dhīroddhatalalitapadaiḥ krīḍitvā te cirāya naranātham /</l>\n<l>pradyotasya sutāyāḥ saṃdeśakamūcatuḥ samupagamya // DKuṭṭ_905 //</l>\n</lg>\n\n<lg>\n<l>ādiśati deva devītyardhokte te salajjamanyonyam /</l>\n<l>avalokya mukhaṃ na hi na hi vijñāpayati praṇamya vinayena // DKuṭṭ_906 //</l>\n</lg>\n\n<lg>\n<l>makaradhvajasya pūjāṃ tvatpādasarojasaṃnidhau kartum /</l>\n<l>pṛthivīmaṇḍalamaṇḍana samīhate me manovṛttiḥ // DKuṭṭ_907 //</l>\n</lg>\n\n<lg>\n<l>priyaratibhogo madano dayitavasanto janasya manasi vasan /</l>\n<l>bhāvena bhavān pūjyo lokasthityā tu kusumaśarapāṇiḥ // DKuṭṭ_908 //</l>\n</lg>\n\n<lg>\n<l>iti dattvā saṃdeśaṃ prakṛtivayaḥkālasamucitaṃ bhrāntvā /</l>\n<l>te madamadanāviṣṭe babhūvaturjavanikāntarite // DKuṭṭ_909 //</l>\n</lg>\n\n<lg>\n<l>apanītatiraskariṇī tato 'bhavannṛpasutā samaṃ ceṭyā /</l>\n<l>aviditaratnāvalyā pūjocitavastuhastayānugatā // DKuṭṭ_910 //</l>\n</lg>\n\n<lg>\n<l>atha dṛṣṭvā sāgarikāṃ pramāditāṃ parijanasya ninditvā /</l>\n<l>Kāñcanamālāmavadannṛpamahiṣī jātasaṃkṣobhā // DKuṭṭ_911 //</l>\n</lg>\n\n<lg>\n<l>preṣaya kanyāmenāmavarodhaṃ tvaṃ gṛhāṇa kusumādi /</l>\n<l>yāvanna bhavati viṣaye vīkṣaṇayorbhūmināthasya // DKuṭṭ_912 //</l>\n</lg>\n\n<lg>\n<l>upagamya tataśceṭī tāmavadattvaṃ kimarthamāyātā /</l>\n<l>medhāvinīṃ vimucya vraja tasminmā vilambasva // DKuṭṭ_913 //</l>\n</lg>\n\n<lg>\n<l>vihite devyādeśe manasīdaṃ sannidhāya sā tasthau /</l>\n<l>vihagī Susaṅgatāyā haste nihitā manobhavasaparyām // DKuṭṭ_914 //</l>\n</lg>\n\n<lg>\n<l>avalokayāmi tāvattirohitā sinduvāraviṭapena /</l>\n<l>tātāntaḥpurikābhiryathārcyate kiṃ tatheha no veti // DKuṭṭ_915 //</l>\n</lg>\n\n<lg>\n<l>piṇḍīkṛtamiva rāgaṃ hṛcchayamiva labdhavigrahotkarṣam /</l>\n<l>samupetya Vatsarājaṃ jagāda sā jayatu deva iti // DKuṭṭ_916 //</l>\n</lg>\n\n<lg>\n<l>paribhuktamapi navatvaṃ śṛṅgāraṃ Madanaparvaṇā nītam /</l>\n<l>bhajamāno bhajamānāṃ svāgatavacasābhinandya tāmūce // DKuṭṭ_917 //</l>\n</lg>\n\n<lg>\n<l>Śarvavilocanapāvakadāhābhyadhikāṃ Manobhavo manye /</l>\n<l>prāpsyati tava karasaṅgatisukhavirahasamutthitāṃ pīḍām // DKuṭṭ_918 //</l>\n</lg>\n\n<lg>\n<l>atha Manmathamabhyarcya kṣitināthaṃ tadanu samadhikaṃ tasyām /</l>\n<l>paramāṃ mudaṃ vahantyāṃ vigrahavanmadanamanasi kanyāyām // DKuṭṭ_919 //</l>\n</lg>\n\n<lg>\n<l>śṛṅgārarasasamudraṃ sotkalikaṃ nipatite tathā nṛpatau /</l>\n<l>tāramadhurasphuṭārthaṃ nagnācāryaḥ papāṭha nepathye // DKuṭṭ_920 //</l>\n</lg>\n\n<lg>\n<l>nayanānandamakhaṇḍitamaṇḍalamabhirāmamamṛtaraśmimiva /</l>\n<l>sāyantana āsthāne kṣitipatayastasthurudayanaṃ draṣṭum // DKuṭṭ_921 //</l>\n</lg>\n\n<lg>\n<l>uccārite 'tha nāmni tridaśamatau tatkṣaṇaṃ vyapetāyām /</l>\n<l>utpannavismayaratirnidadhe narabharturātmajā hṛdaye // DKuṭṭ_922 //</l>\n</lg>\n\n<lg>\n<l>ayamudayanaḥ sa rājā tātaḥ satkṛtya māṃ dadau yasmai /</l>\n<l>hanta parapreṣaṇamapi na niṣphalaṃ sāmprataṃ jātam // DKuṭṭ_923 //</l>\n</lg>\n\n<lg>\n<l>yāvanna vetti kaścittāvaditastvaritameva niryāmi /</l>\n<l>iti kathamapi nāyakataḥ kṛṣṭvā dṛśamutsasarja raṅgabhuvam // DKuṭṭ_924 //</l>\n</lg>\n\n<lg>\n<l>kandarpamahamahotsavahṛtahṛdayairnāvadhārito 'smābhiḥ /</l>\n<l>saṃdhyātikramakālaḥ paśya tvaṃ priyavayasyaka tathā hi // DKuṭṭ_925 //</l>\n</lg>\n\n<lg>\n<l>udayataṭāntaritamiyaṃ prācī sūcayati diṅniśānātham /</l>\n<l>paripāṇḍunā mukhena priyamiva hṛdayasthitaṃ ramaṇī // DKuṭṭ_926 //</l>\n</lg>\n\n<lg>\n<l>devi tvanmukhapadmaḥ padmān vidadhāti paśya vicchāyān /</l>\n<l>alayo 'pi lajjitā iva śanaiḥ śanaistadudareṣu līyante // DKuṭṭ_927 //</l>\n</lg>\n\n<lg>\n<l>evamabhidhāya citraiścaraṇanyāsaiḥ parikramaṃ kṛtvā /</l>\n<l>naiṣkrāmikyā dhruvayā viniryayau nāyako 'pi saha sarvaiḥ // DKuṭṭ_928 //</l>\n</lg>\n\n<lg>\n<l>aṅke jātasamāptau gītātodyadhvanau ca viśrānte /</l>\n<l>prekṣaṇakaguṇagrahaṇaṃ nṛpasūnuḥ pravavṛte kartum // DKuṭṭ_929 //</l>\n</lg>\n\n<lg>\n<l>nāṭyaprayogatattvaṃ matayo na viśanti mādṛśāṃ prāyaḥ /</l>\n<l>vāhanayajanapadātigrāmādikakāryadattahṛdayānām // DKuṭṭ_930 //</l>\n</lg>\n\n<lg>\n<l>āste likhito grāmo gṛhāṇa taṃ satpradeśabahubhūmim /</l>\n<l>vāsaya tatrāvāsaṃ bhavasi tataḥ ṭhakkuro divasaiḥ // DKuṭṭ_931 //</l>\n</lg>\n\n<lg>\n<l>kṛtajīvanasaṃstho 'pi tvamapi kimarthaṃ karoṣi vijñaptim /</l>\n<l>arpaya vā yadi necchasi kuru sthitiṃ hastadānena // DKuṭṭ_932 //</l>\n</lg>\n\n<lg>\n<l>na ca pattayo na saptirna ca poṣyajanastathāpyasaṃtuṣṭaḥ /</l>\n<l>labhamāno 'pi sa dāyaṃ cirantanatvābhimānena // DKuṭṭ_933 //</l>\n</lg>\n\n<lg>\n<l>vijñaptikonmukhatvaṃ dūrata evāvadhāritaṃ bhavataḥ /</l>\n<l>tūṣṇīṃ kriyatāmasmācchroṣyasi kāryaṃ pratīhārāt // DKuṭṭ_934 //</l>\n</lg>\n\n<lg>\n<l>yūyaṃ kuṭumbamadhye kva gamyate gotraputrasāmānyam /</l>\n<l>ādāya saṃvibhāgaṃ svagṛha iva sthīyatāṃ yathāsaukhyam // DKuṭṭ_935 //</l>\n</lg>\n\n<lg>\n<l>abhyantaravyayārthaṃ na vilabdho yo mayā mahodraṅgaḥ /</l>\n<l>tatrāpi te 'nubandho no jāne kiṃ karomīti // DKuṭṭ_936 //</l>\n</lg>\n\n<lg>\n<l>prathamatarameva kalpitamanalpaphalajīvanaṃ pradeśastham /</l>\n<l>adyāpi te na jātaṃ niyogināṃ paśya mantharatām // DKuṭṭ_937 //</l>\n</lg>\n\n<lg>\n<l>evaṃprāyairanudinalābhodayamohakāribhirvacanaiḥ /</l>\n<l>phalaśūnyairanujīvī pratāritaḥ kaḥ kiyatkālam // DKuṭṭ_938 //</l>\n</lg>\n\n<lg>\n<l>etadviṣaye naipuṇamatra tu bhūmijñatāṃ samāśritya /</l>\n<l>mukharatayā kathayāmo jaḍamatisāmājikocitaṃ kiṃ cit // DKuṭṭ_939 //</l>\n</lg>\n\n<lg>\n<l>saptāśrayaḥ ṣaḍātmā śārīrastripramāṇaparimāṇaḥ /</l>\n<l>sattvādhikyājjyeṣṭho vyastasamastaistribhirviniṣpādyaḥ // DKuṭṭ_940 //</l>\n</lg>\n\n<lg>\n<l>sukumārāviddhakriya uparañjakarañjito vividhavṛttiḥ /</l>\n<l>ādeyaheyamadhyairbhāvaiḥ saṃpāditaḥ prayogo 'yam // DKuṭṭ_941 //</l>\n</lg>\n\n<lg>\n<l>gambhīramadhuraśabdaṃ parirakṣitagītavividhabhaṅgayutam /</l>\n<l>darśayato vaicitryaṃ na bhraṣṭo vādakasya layakālaḥ // DKuṭṭ_942 //</l>\n</lg>\n\n<lg>\n<l>aparityaktasthānakarasakākuvyañjitasphuṭārthapadam /</l>\n<l>abhirāmāviśrāntaṃ paṭhitaṃ niravadyamakhilabhāṣāsu // DKuṭṭ_943 //</l>\n</lg>\n\n<lg>\n<l>niyamitadīpanagamanaṃ drutamadhyavilambitālasaṃyuktam /</l>\n<l>rasavatsvaropapannaṃ kṛtasāmyaṃ sādhu gātṛbhirgītam // DKuṭṭ_944 //</l>\n</lg>\n\n<lg>\n<l>prakṛtiviśeṣāvasthāpratipādakaveṣaracanasāmagryā /</l>\n<l>anukaraṇamabhyatītaṃ siddhidvayasampadādhāram // DKuṭṭ_945 //</l>\n</lg>\n\n<lg>\n<l>Bharatasutairupadiṣṭaṃ kṣitipatinaghuṣāvarodhanārīṇām /</l>\n<l>manye tā api nāṭye śobhāsaṃdohamīdṛśaṃ nāpuḥ // DKuṭṭ_946 //</l>\n</lg>\n\n<lg>\n<l>suśliṣṭasandhibandhaṃ satpātrasuvarṇayojitaṃ sutarām /</l>\n<l>nipuṇaparīkṣakadṛṣṭaṃ rājati Ratnāvalīratnam // DKuṭṭ_947 //</l>\n</lg>\n\n<lg>\n<l>evaṃvidhaguṇakathanaprasaṅgini vibhāvitātmanṛpatanaye /</l>\n<l>paṭhati smāryāmanyaḥ smṛtiviṣayamupāgatāṃ prasaṅgena // DKuṭṭ_948 //</l>\n</lg>\n\n<lg>\n<l>saṃgrāmādanapasṛtiḥ prekṣābhijñā subhāṣitābhiratiḥ /</l>\n<l>ācchodanābhiyogaḥ kulavidyā rājaputrāṇām // DKuṭṭ_949 //</l>\n</lg>\n\n<lg>\n<l>etadvastuni yāte śrutimārgaṃ nṛpatinandano rasataḥ /</l>\n<l>ārabdhakathācchedakamākheṭakavarṇanaṃ cakre // DKuṭṭ_950 //</l>\n</lg>\n\n<lg>\n<l>calalakṣyavedhakauśalamaśvaprajave sthirāsanābhyasanam /</l>\n<l>bhūmivibhāgajñānaṃ bhavanti mṛgayābhiyogena // DKuṭṭ_951 //</l>\n</lg>\n\n<lg>\n<l>vahati javena turaṅge nibiḍasthitapādakaṭakapādāgraḥ /</l>\n<l>tiryakpraṇihitakāyo nimnonnatamagrato bhuvaḥ paśyan // DKuṭṭ_952 //</l>\n</lg>\n\n<lg>\n<l>yāvatprāṇaṃ dhāvatyākulite viśvakadrubhirbhītyā /</l>\n<l>gocarapatite jīve laghukriyaḥ kṣipati mārgaṇaṃ dhanyaḥ // DKuṭṭ_953 //</l>\n</lg>\n\n<lg>\n<l>mūle sthitasya nibhṛtaṃ mṛgayubhiruccāṭya ḍhaukitaṃ nikaṭe /</l>\n<l>pātayato mṛgamutplutamavyapadeśyaṃ sukhaṃ kimapi // DKuṭṭ_954 //</l>\n</lg>\n\n<lg>\n<l>gītaśravaṇotkarṇaṃ niścalatṛṇakavalagarbhamukhahariṇam /</l>\n<l>upaveśitamaspandaṃ spṛhaṇīyā eva gṛhṇanti // DKuṭṭ_955 //</l>\n</lg>\n\n<lg>\n<l>dāvānalasaṃtāpānniryāntaṃ gahanavīrudho 'bhimukham /</l>\n<l>yo niruṇaddhi sa vandyaḥ sūkaramekaprahāreṇa // DKuṭṭ_956 //</l>\n</lg>\n\n<lg>\n<l>ghanakakṣodarasuptaṃ samupetya svairamakṛtapadaśabdam /</l>\n<l>vyādhavara eva kurute nirjīvaṃ helayā śaśakam // DKuṭṭ_957 //</l>\n</lg>\n\n<lg>\n<l>iti vidadhati Saiṃhabhaṭāvākheṭakaśaktilāghavaślāghām /</l>\n<l>hṛdayāgatāmagāyatprasaṅgato gītikāmaparaḥ // DKuṭṭ_958 //</l>\n</lg>\n\n<lg>\n<l>āstāṃ vyāpārarasaḥ pravartitā saṃkathāpi mṛgayāyāṃ /</l>\n<l>antarayati tanmanasāmāhārādikriyocitaṃ kālam // DKuṭṭ_959 //</l>\n</lg>\n\n<lg>\n<l>avadhārya gītikārthaṃ dānaṃ prati dhananiyuktamabhidhāya /</l>\n<l>uttasthau Samarabhaṭaḥ Mañjarikāṃ samavalokayanpremṇā // DKuṭṭ_960 //</l>\n</lg>\n\n<lg>\n<l>gatvātha svāvasathaṃ nirvartitabhojanādikartavyaḥ /</l>\n<l>Mañjarikākṛṣṭamanā abhidadhyau sacivasaṃnidhāvevam // DKuṭṭ_961 //</l>\n</lg>\n\n<lg>\n<l>bhrūbhaṅgasmitavīkṣitamṛduvakravacoṅgahāragamaneṣu /</l>\n<l>kusumapraharaṇa eko yugapadvihitāśrayaḥ kathaṃ tasyāḥ // DKuṭṭ_962 //</l>\n</lg>\n\n<lg>\n<l>Sundopasundanāśaḥ phalamātmabhuvastilottamāsṛṣṭeḥ /</l>\n<l>janamṛtaye tāṃ sṛjatā kiṃ dṛṣṭaṃ surahitaṃ tena // DKuṭṭ_963 //</l>\n</lg>\n\n<lg>\n<l>sumanobhiḥ parikaritā mṛgaśāvakataralacakṣuṣastasyāḥ /</l>\n<l>kāmocitaphalaheturdehabhṛtāṃ dīrghikā veṇī // DKuṭṭ_964 //</l>\n</lg>\n\n<lg>\n<l>kamalamiva vadanakamalaṃ pibanti tasyāstripiṣṭapabhraṣṭāḥ /</l>\n<l>sadalikamapetadoṣaṃ savibhramaṃ madhumadātāmram // DKuṭṭ_965 //</l>\n</lg>\n\n<lg>\n<l>yaḥ śailendranitambaṃ suratāptyai sevate taponirataḥ /</l>\n<l>spṛhayati so 'pi nitambaṃ suratāptyai samavalokya tanvaṅgyāḥ // DKuṭṭ_966 //</l>\n</lg>\n\n<lg>\n<l>trikaro madhyavibhāgo bāhvoryugalaṃ karadvayopetam /</l>\n<l>janayati tadapi mṛgākṣī sahasrakarato 'dhikaṃ tāpam // DKuṭṭ_967 //</l>\n</lg>\n\n<lg>\n<l>sā sragdharā suvadanā praharṣiṇī saiva saiva tanumadhyā /</l>\n<l>na karoti kasya vismayamiti rucirā mañjubhāṣiṇī saiva // DKuṭṭ_968 //</l>\n</lg>\n\n<lg>\n<l>anukurvatyā kanyāṃ tathā tathā nāyakastayā dṛṣṭaḥ /</l>\n<l>yena jaratsvapyaṭanī dhanuṣaḥ spṛṣṭā daśārdhabāṇena // DKuṭṭ_969 //</l>\n</lg>\n\n<lg>\n<l>rūpaṃ yauvanacitritamanaṅgavikṛtāni nāṭyadīptāni /</l>\n<l>śamināmapi śamagarvaṃ muṣṇantyavikalpitaṃ tasyāḥ // DKuṭṭ_970 //</l>\n</lg>\n\n<lg>\n<l>dagdhe 'pi vapuṣi bhītiṃ na vimuñcati nīlalohitasamutthām /</l>\n<l>tatkṣetre vasati yataḥ pramadārūpeṇa śambaradhvaṃsī // DKuṭṭ_971 //</l>\n</lg>\n\n<lg>\n<l>yadi vaḥ paralokamatiḥ śṛṇuta śreyastapodhanā mattaḥ /</l>\n<l>utsṛjya yāta tūrṇaṃ vāravadhūdūṣitaṃ sthānam // DKuṭṭ_972 //</l>\n</lg>\n\n<lg>\n<l>ciramapi vikalpya niścitiriyameva sthāpyate na gatiranyā /</l>\n<l>tannirmāṇe jātā lāvaṇyamayāḥ kaṇā vidheraṇavaḥ // DKuṭṭ_973 //</l>\n</lg>\n\n<lg>\n<l>āsādya samucchrāyaṃ tasyāḥ stanayugalamavihataprasaram /</l>\n<l>kṣapayati yajjanamevaṃ kaḥ sprakṣyati tadvivekavān patitam // DKuṭṭ_974 //</l>\n</lg>\n\n<lg>\n<l>sa kathaṃ na spṛhaṇīyo viṣayarataistannitambavinyāsaḥ /</l>\n<l>śāntātmanāpi vihitaṃ viśvasṛjā gauravaṃ yasya // DKuṭṭ_975 //</l>\n</lg>\n\n<lg>\n<l>smaraṇādyasyotpattiḥ sumanasa iṣavo 'balāśrayā śaktiḥ /</l>\n<l>so 'pi vyaṅgaḥ praharati dhāturaho citramācaritam // DKuṭṭ_976 //</l>\n</lg>\n\n<lg>\n<l>tiṣṭhantvanye dṛṣṭvā sāraṃ jagatāṃ tadaṅganāratnam /</l>\n<l>naṣṭapaṭhanāvadhāno bhavati brahmā sanirvedaḥ // DKuṭṭ_977 //</l>\n</lg>\n\n<lg>\n<l>yadi paśyati tāṃ Śarvastadapararāmāsamāgamādvimukhaḥ /</l>\n<l>nindati mūrdhani somaṃ smarāgnisaṃdhukṣaṇaṃ śarīraṃ ca // DKuṭṭ_978 //</l>\n</lg>\n\n<lg>\n<l>Keśava iha saṃnihitaḥ sāpi manohārirūpasampannā /</l>\n<l>tadvakṣaścyavanabhuvaṃ kathamujjhati Saindhavīśaṅkām // DKuṭṭ_979 //</l>\n</lg>\n\n<lg>\n<l>udayati na paṇḍitānāṃ kathamātmani kautukaṃ gajendragatiḥ /</l>\n<l>yannavavayasāṃ puṃsāṃ vinā kriyāyogamupasargaḥ // DKuṭṭ_980 //</l>\n</lg>\n\n<lg>\n<l>śrutikuvalayamīkṣaṇatāṃ kuvalayatāṃ vā vilocanaṃ yāyāt /</l>\n<l>hariṇadṛśo yadi na syātkanakojjvalakesaraṃ madhye // DKuṭṭ_981 //</l>\n</lg>\n\n<lg>\n<l>lalanāstadatulyatayā puruṣā api tadupabhogaviraheṇa /</l>\n<l>gacchanti śoṣamaniśaṃ prakṛtidvayavarjitāḥ svasthāḥ // DKuṭṭ_982 //</l>\n</lg>\n\n<lg>\n<l>durvṛttayorna vṛttaṃ ślāghāspadameti tatpayodharayoḥ /</l>\n<l>yau dattvāmalamūrtiṃ madhye hāraṃ janakṣayaṃ kurutaḥ // DKuṭṭ_983 //</l>\n</lg>\n\n<lg>\n<l>bhūmaṇḍale 'tra sakale nātaḥ paramaparamadbhutaṃ kiṃ cit /</l>\n<l>no jātā yadapārthā kṛśodarī dhārtarāṣṭrayātāpi // DKuṭṭ_984 //</l>\n</lg>\n\n<lg>\n<l>kṛśa eṣa madhyadeśastanvyā nāhāryamaṇḍanaṃ voḍhum /</l>\n<l>śakta iti kṛtaṃ vidhinā romāvalibhūṣaṇaṃ sahajam // DKuṭṭ_985 //</l>\n</lg>\n\n<lg>\n<l>sākampo 'dhara īkṣaṇayugalasyādhīratā bhruvorbhaṅgaḥ /</l>\n<l>tanvaṅgyā balamīdṛgjayati jagattadapi niḥśeṣam // DKuṭṭ_986 //</l>\n</lg>\n\n<lg>\n<l>vahatu nitambaḥ sthūlo raśanāṃ hāraṃ ca kucayugaṃ pīnam /</l>\n<l>tadbāhumṛṇālikayoḥ sāpāyaṃ kaṭakayojanamayuktam // DKuṭṭ_987 //</l>\n</lg>\n\n<lg>\n<l>bahalopāyābhijñā guṇaviṣaye satatamāhitaprītiḥ /</l>\n<l>balinaḥ sthāpayati vaśe karabhorurvigraheṇa mṛdunaiva // DKuṭṭ_988 //</l>\n</lg>\n\n<lg>\n<l>iti tatstutimukharamukhe rājasute makaraketanākulite /</l>\n<l>samupāgatā pragalbhā Mañjarikācoditā dūtī // DKuṭṭ_989 //</l>\n</lg>\n\n<lg>\n<l>sā sapraṇatiḥ purataḥ sumanastāmbūlapaṭalakaṃ nidadhe /</l>\n<l>vyajñāpayacca tadanu svāvasare sahacarīkāryam // DKuṭṭ_990 //</l>\n</lg>\n\n<lg>\n<l>Muraripunābhisaroruhamavataṃsīkartumīhate mūḍhā /</l>\n<l>nakṣatrarājamaṇḍalamicchati viyataḥ samādātum // DKuṭṭ_991 //</l>\n</lg>\n\n<lg>\n<l>niścetanābhikāṅkṣati pīyūṣaṃ tridivasadmanāmaśanam /</l>\n<l>abhilaṣati śayanamuṣṇe navacandanapallavāstaraṇe // DKuṭṭ_992 //</l>\n</lg>\n\n<lg>\n<l>vidadhāti pārijātakasumanoniryūhadhāraṇaśraddhām /</l>\n<l>durvyavasitā jighṛkṣati Nārāyaṇavakṣaso ratnam // DKuṭṭ_993 //</l>\n</lg>\n\n<lg>\n<l>aniyatapuruṣaspṛśyāḥ pāpā vayamanyathā kva hīnakulāḥ /</l>\n<l>kva ca yūyamindrakalpā analpamanaso guṇābharaṇāḥ // DKuṭṭ_994 //</l>\n</lg>\n\n<lg>\n<l>duṣprakṛteḥ prakṛtiriyaṃ tasya tu dagdhātmajanmanaḥ kāpi /</l>\n<l>agaṇitayuktāyukto lagayati ceto yadasthāne // DKuṭṭ_995 //</l>\n</lg>\n\n<lg>\n<l>yā hasati sarojavatīṃ rasānvitā sahajarāgarakteti /</l>\n<l>dhyānadhiya ātmavṛttiṃ nindatyekatra puruṣa āsaktām // DKuṭṭ_996 //</l>\n</lg>\n\n<lg>\n<l>snigdheti nābhinandati janmaśatenāpi sarpiṣo dhārām /</l>\n<l>pañcākṣadyūtagatiṃ nānarthakaramaṇasaṃgatāṃ stauti // DKuṭṭ_997 //</l>\n</lg>\n\n<lg>\n<l>na stauti candanalatāṃ bhujaṅgapariveṣṭitāṃ rasārdreti /</l>\n<l>na śṛṇoti kīrtyamānāṃ svapneṣvapi madanamūrchitāṃ matsīm // DKuṭṭ_998 //</l>\n</lg>\n\n<lg>\n<l>vidveṣṭi karaṇamadhye rasanāṃ tāmbūlarāgayukteti /</l>\n<l>śaṃsati matiṃ mumukṣoraviśiṣṭāṃ śaśavṛṣāśvapuruṣeṣu // DKuṭṭ_999 //</l>\n</lg>\n\n<lg>\n<l>no bahu manute Rambhāṃ Nalakūbaramabhisṛteti kāmārtā /</l>\n<l>garhati ca devagaṇikāmanuraktāmurvaśīṃ Purūravasi // DKuṭṭ_1000 //</l>\n</lg>\n\n<lg>\n<l>harati mano no hriyate rañjayati na rajyate kadā cidapi /</l>\n<l>gṛhṇāti citracaritairupakṛtibhirgṛhyate na bahvībhiḥ // DKuṭṭ_1001 //</l>\n</lg>\n\n<lg>\n<l>premamayīvābhāti prema tu nāmnaiva kevalaṃ vetti /</l>\n<l>kaṇṭakitā bhavati rate ratabhogasukhaṃ śṛṇoti lokāttu // DKuṭṭ_1002 //</l>\n</lg>\n\n<lg>\n<l>kurute viviktacāṭūñśilpaviśeṣeṇa na tu rasāveśāt /</l>\n<l>anabhijñā madanarujāmākalpakavedanāṃ samāvahati // DKuṭṭ_1003 //</l>\n</lg>\n\n<lg>\n<l>bālaivārjavarahitā sphuratīśvarametya candralekheva /</l>\n<l>hṛtadhanapatimāhātmyā pravṛttiriva rakṣasāṃ patyuḥ // DKuṭṭ_1004 //</l>\n</lg>\n\n<lg>\n<l>naranātha kiṃ bravīmi tripurāntakanayanadāhadagdho 'pi /</l>\n<l>duḥsādhyasādhanagrahamutsṛjati na pāpakusumāstraḥ // DKuṭṭ_1005 //</l>\n</lg>\n\n<lg>\n<l>tvaddarśanāvakāśaṃ samprāpya yato durātmanā tena /</l>\n<l>cirasambhṛtakopena prārabdhā sāpi hantumiṣudhāraiḥ // DKuṭṭ_1006 //</l>\n</lg>\n\n<lg>\n<l>avahelayaiva bhavatā saṃspṛṣṭā yena vetradaṇḍena /</l>\n<l>jātaḥ sa eva tasyā Ananyabhavamārgaṇaḥ prathamaḥ // DKuṭṭ_1007 //</l>\n</lg>\n\n<lg>\n<l>vijñānārjitadarpo nibhṛtaṃ hasitaḥ samānaśilpābhiḥ /</l>\n<l>tvayi saktadṛśaḥ sakhyā visaṃṣṭhule nāṭyanirmāṇe // DKuṭṭ_1008 //</l>\n</lg>\n\n<lg>\n<l>avadhīryācāryaruṣaṃ bharatoditadoṣakaraṇasaṃbhūtām /</l>\n<l>vistāritaḥ prayogastvadavasthitivāñchayā tanvyā // DKuṭṭ_1009 //</l>\n</lg>\n\n<lg>\n<l>bhagne 'pi prekṣaṇake tadanantarabhūmikāśrayāvasthāḥ /</l>\n<l>gṛha eva niravasānaṃ vitanoti na nāṭyadharmeṇa // DKuṭṭ_1010 //</l>\n</lg>\n\n<lg>\n<l>dhyāyata ekaṃ puruṣaṃ paramātmavidaḥ śaśaṃsa yā na purā /</l>\n<l>tānanukurute saiva dhyāyantī tvāṃ mahāpuruṣam // DKuṭṭ_1011 //</l>\n</lg>\n\n<lg>\n<l>gatamevamevamāsitamālokitamevamevamālapitam /</l>\n<l>iti vismṛtānyakāryā smarati kṛśāṅgī tvadīyalīlānām // DKuṭṭ_1012 //</l>\n</lg>\n\n<lg>\n<l>Nalakūbaro varāko Ratiramaṇo ramaṇa eva kiṃ tena /</l>\n<l>Aniruddho 'pi na buddho vidagdhavihitāsu suratagoṣṭhīṣu // DKuṭṭ_1013 //</l>\n</lg>\n\n<lg>\n<l>na Jayanto 'nantaguṇo na Kumāraḥ Mārakarmaṇo 'bāhyaḥ /</l>\n<l>kena samatāṃ nayāmastamiti sakhī vahati mānasaṃ kleśam // DKuṭṭ_1014 //</l>\n</lg>\n\n<lg>\n<l>āgatamāgacchantaṃ purataḥ pārśve prasannamatha kupitam /</l>\n<l>paśyati bhavantamekaṃ saṃkalpaniveśitaṃ bālā // DKuṭṭ_1015 //</l>\n</lg>\n\n<lg>\n<l>rucyaḥ kānto hṛdyaḥ subhagaḥ sukhado manoharo ramaṇaḥ /</l>\n<l>iṣṭaḥ svāmī dayitaḥ prāṇeśaḥ kelikaraṇanipuṇa iti // DKuṭṭ_1016 //</l>\n</lg>\n\n<lg>\n<l>muktānyasamārambhā varatanuranupaplutena cittena /</l>\n<l>japati samīhitasiddhyai tvaddvādaśanāmakaṃ mahāstotram // DKuṭṭ_1017 //</l>\n</lg>\n\n<lg>\n<l>tāmeva gaccha yasyāmāsajya vilambito 'si gatalajja /</l>\n<l>velāmiyatīmalamalametairadhunā śaṭhānunayaiḥ // DKuṭṭ_1018 //</l>\n</lg>\n\n<lg>\n<l>vakṣyāmi sāparādhaṃ krodhasphuradadharamañcitabhrūkam /</l>\n<l>iti vidadhāti sumadhyā hṛdayena manorathāvṛttim // DKuṭṭ_1019 //</l>\n</lg>\n\n<lg>\n<l>utsahate na draṣṭuṃ pratibimbitamānanaṃ kutaḥ śaśinam /</l>\n<l>kā saṃkathā mṛṇāle kṣipati bhujau sarvato vyathitā // DKuṭṭ_1020 //</l>\n</lg>\n\n<lg>\n<l>dūre kadalīdaṇḍā ūrvorapi na sahate samāśleṣam /</l>\n<l>karasamparkādvimukhī viśrāmyati pallaveṣviti viruddham // DKuṭṭ_1021 //</l>\n</lg>\n\n<lg>\n<l>ayi mañjari saiva tvaṃ vidagdhajanamaṇḍitā purī saiva /</l>\n<l>Kusumāyudhaḥ sa eva vyasanaṃ kuta etadāyātam // DKuṭṭ_1022 //</l>\n</lg>\n\n<lg>\n<l>yasyāḥ kāmaḥ kṛpaṇo rāgākṛṣṭistṛṇolapaprakhyā /</l>\n<l>sāpi gatā bhūmimimāṃ jīvantyā nekṣyate kimiha // DKuṭṭ_1023 //</l>\n</lg>\n\n<lg>\n<l>abhiyogaśikṣitānāmaśikṣitānāṃ ca madanaceṣṭānām /</l>\n<l>sutanu viśeṣagrahaṇe sāmarthyaṃ tadvidāmeva // DKuṭṭ_1024 //</l>\n</lg>\n\n<lg>\n<l>vyathayannapi sacchāyaḥ parijanacintākaro 'pi ramaṇīyaḥ /</l>\n<l>ādhatte tvayi lakṣmīmabhinavarāgāśrayo rāgaḥ // DKuṭṭ_1025 //</l>\n</lg>\n\n<lg>\n<l>ekaḥ sa eva jāto bhuvane 'sminnasamasāyakaspardhī /</l>\n<l>tena śaśibimbaphalake sujanmanā lekhitaṃ nijaṃ nāma // DKuṭṭ_1026 //</l>\n</lg>\n\n<lg>\n<l>pādastena salīlaṃ vinyastaḥ subhagamānināṃ mūrdhni /</l>\n<l>saubhāgyayaśaḥkusumaṃ dhanapatisūnoḥ kadarthitaṃ tena // DKuṭṭ_1027 //</l>\n</lg>\n\n<lg>\n<l>naravañcanapaṭubuddhiḥ saṃpāditakapaṭacāṭusaṃghaṭanā /</l>\n<l>tvamapi vilāsini nītā gatimiyatīṃ yena subhagena // DKuṭṭ_1028 //</l>\n</lg>\n\n<lg>\n<l>tadvada tasya sthānaṃ yatāmahe kāryasādhanāyālam /</l>\n<l>kurvata eva hi yatnaṃ bhiṣagjanāḥ kṛcchrasādhyaroge 'pi // DKuṭṭ_1029 //</l>\n</lg>\n\n<lg>\n<l>iti gadite sakhyā sā tadabhimukhaṃ cakṣuṣī samunmīlya /</l>\n<l>vitarati kṛcchreṇa cirādvibhāvitaṃ kliṣṭahuṅkāram // DKuṭṭ_1030 //</l>\n</lg>\n\n<lg>\n<l>kā puruṣārthasamīhā dyotayataḥ śarvarīṃ śaśāṅkasya /</l>\n<l>tarpayatāṃ bhuvamakhilāṃ salilamucāṃ ko 'bhikāṅkṣito lābhaḥ // DKuṭṭ_1031 //</l>\n</lg>\n\n<lg>\n<l>maṇḍayituṃ viyadudayati puruhūtadhanurvinaiva phalavāñchām /</l>\n<l>anapekṣitātmakāryaḥ parahitakaraṇagrahaḥ satāṃ sahajaḥ // DKuṭṭ_1032 //</l>\n</lg>\n\n<lg>\n<l>prāyeṇa yannidānaṃ tadasevanamupaśamāya rogāṇām /</l>\n<l>smaramāndyaṃ tu yadutthaṃ tadeva khalu bheṣajaṃ yatastasya // DKuṭṭ_1033 //</l>\n</lg>\n\n<lg>\n<l>tena spṛhayati sutanustvatpādayugābjareṇusaṃgataye /</l>\n<l>āśīrviṣayopete sambhogasukhodaye tu nākāṅkṣā // DKuṭṭ_1034 //</l>\n</lg>\n\n<lg>\n<l>pramadamupaiti mayūrī paramaṃ śabdena vārivāhasya /</l>\n<l>animiṣavilokitena prāpnoti jhaṣī kṛtārthatāmeva // DKuṭṭ_1035 //</l>\n</lg>\n\n<lg>\n<l>na vṛthāstutimukharatayā na ca yuṣmallobhanābhiyogena /</l>\n<l>vidadhāmi tadguṇākhyāṃ svarūpamātraprasaṅgena // DKuṭṭ_1036 //</l>\n</lg>\n\n<lg>\n<l>sadbhāvabaddhamūle smitadṛṣṭibhrūvikārapallavite /</l>\n<l>sevante hṛdyarasāṃ rāgatarau Mañjarīṃ dhanyāḥ // DKuṭṭ_1037 //</l>\n</lg>\n\n<lg>\n<l>tiṣṭhatu tadaṅgasaṅgo vilokitā yena jhagiti varagātrī /</l>\n<l>tasyānyo yuvatijanaḥ pratibhāti manuṣyarūpeṇa // DKuṭṭ_1038 //</l>\n</lg>\n\n<lg>\n<l>sakṛdapi yairanubhūtastattanuparirambhasukharasāsvādaḥ /</l>\n<l>viddhi narādhipa teṣāṃ dūrībhūtaṃ prajākāryam // DKuṭṭ_1039 //</l>\n</lg>\n\n<lg>\n<l>āsthā kā khalu tasyā viṣayagrahadurbaleṣu puruṣeṣu /</l>\n<l>yasyā vilāsajālakapatitaḥ śakunāyate Kapilaḥ // DKuṭṭ_1040 //</l>\n</lg>\n\n<lg>\n<l>dagdhvāpi punardagdho nūnamanaṅgaḥ Hareṇa tāṃ tanvīm /</l>\n<l>dṛṣṭvāpi yena tiṣṭhasi nirākulaḥ svasthavṛttena // DKuṭṭ_1041 //</l>\n</lg>\n\n<lg>\n<l>atha viratoktau tasyāmullāsitamānase ca nṛpasūnau /</l>\n<l>kaścidagāyadgītiṃ smṛtisaṃgatimāgatāṃ prasaṅgena // DKuṭṭ_1042 //</l>\n</lg>\n\n<lg>\n<l>anyonyagāḍharāgaprabalīkṛtacittajanmanoryūnoḥ /</l>\n<l>kālātyayo manāgapi samāgamānandavighnakaraḥ // DKuṭṭ_1043 //</l>\n</lg>\n\n<lg>\n<l>śrutvā siṃhabhaṭasutaḥ priyāpriyāṃ prītimān smitaprathamam /</l>\n<l>nijagāda cārubhāṣiṇi gītikayā samayasammataṃ kathitam // DKuṭṭ_1044 //</l>\n</lg>\n\n<lg>\n<l>abhinandya sā tatheti prayayau pramadāvatī nijaṃ bhavanam /</l>\n<l>akarocca viditakāryāṃ yukte 'vasare manoramāṃ gaṇikām // DKuṭṭ_1045 //</l>\n</lg>\n\n<lg>\n<l>atha sā kṛtasaṃkalpā satvaramādāya ruciravicchittim /</l>\n<l>āsādya nṛpaniśāntaṃ viveśa saṃcārikāsahitā // DKuṭṭ_1046 //</l>\n</lg>\n\n<lg>\n<l>vihitanamaskṛtirāsanamadhitaṣṭhau nāyakena nirdiṣṭam /</l>\n<l>pṛṣṭe ca dehakuśale vinayānvitamabhyadhāddūtī // DKuṭṭ_1047 //</l>\n</lg>\n\n<lg>\n<l>śrīmannadya śreyaḥsampannā gurujanāśiṣo 'śeṣāḥ /</l>\n<l>adya madanaḥ prasanno bhāgyacayairadya pariṇataṃ phalataḥ // DKuṭṭ_1048 //</l>\n</lg>\n\n<lg>\n<l>adya jananī prasūtā saubhāgyaguṇodayo 'dya niṣṇātaḥ /</l>\n<l>tvayi vitarati sasnehaṃ nirāmayapraśnabhāratīṃ tasyāḥ // DKuṭṭ_1049 //</l>\n</lg>\n\n<lg>\n<l>utkalikākulamanasāmudriktariraṃsayābhibhūtānām /</l>\n<l>audāsīnyaṃ bhajatāṃ samāgatā bhavati nālikā yūnām // DKuṭṭ_1050 //</l>\n</lg>\n\n<lg>\n<l>dhṛtasumanaḥśaradhanuṣā sahāyavāṃstiṣṭha dayitayā sārdham /</l>\n<l>yāmo vayaṃ na rājati vijanasthitamithunasaṃnidhāvaparaḥ // DKuṭṭ_1051 //</l>\n</lg>\n\n<lg>\n<l>eṣā nṛtyaśrāntā madanenāyāsitātisukumārā /</l>\n<l>tvamapi ratisamaraśūraḥ svargabhuvaḥ santu kuśalāya // DKuṭṭ_1052 //</l>\n</lg>\n\n<lg>\n<l>yāvadyāvadaśaktiṃ prathayati lalanā hi mohanākrāntā /</l>\n<l>tāvattāvatpuṃsāmutsāhaḥ pallavān samutsṛjati // DKuṭṭ_1053 //</l>\n</lg>\n\n<lg>\n<l>iti śūnyīkṛtaveśmani harati śanaiḥ sahajamaṃśukaṃ tasmin /</l>\n<l>darśitasādhvasalajjā jagāda sā kiṃ karoṣīti // DKuṭṭ_1054 //</l>\n</lg>\n\n<lg>\n<l>ayi mugdhe tatkriyate puruṣārthacatuṣṭayasya yatsāram /</l>\n<l>iti nigaditasasmeraḥ smaravidhurita ātatāna ratikalaham // DKuṭṭ_1055 //</l>\n</lg>\n\n</div>\n<div>\n\n<lg>\n<l>Verses 1056-1059 are found only in two Nepalese manuscripts and in two editions.</l>\n<l>nānāsurataviśeṣairārādhya cakāra bhuktasarvasvam /</l>\n<l>gaṇikāsau rājasutaṃ tvagasthiśeṣaṃ mumoca nāticirāt // DKuṭṭ_1056 //</l>\n</lg>\n\n<lg>\n<l>tadyanmayopadiṣṭaṃ kāmijanārthāptikāraṇaṃ tena /</l>\n<l>mahatīṃ samṛddhimeṣyasi kāmukalokāhṛtena vittena // DKuṭṭ_1057 //</l>\n</lg>\n\n<lg>\n<l>ityupadeśaśravaṇaprabodhatuṣṭā jagāma dhāma svam /</l>\n<l>Mālatyapagatamohā Vikarālāpādavandanāṃ kṛtvā // DKuṭṭ_1058 //</l>\n</lg>\n\n<lg>\n<l>kāvyamidaṃ yaḥ śṛṇute samyakkāvyārthapālanenāsau /</l>\n<l>no vañcyate kadā cidviṭaveśyādhūrtakuṭṭanībhiriti // DKuṭṭ_1059 //</l>\n</lg>\n\n  </div>\n</body>\n\n"
}