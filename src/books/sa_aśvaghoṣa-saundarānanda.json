{
  "title": "sa_aśvaghoṣa-saundarānanda",
  "body": "<body xmlns='http://www.tei-c.org/ns/1.0'>\n<div>\n<p>// om namo buddhāya //</p>\n\n<p>Saundaranandaṃ Mahākāvyam</p>\n\n<p>prathamaḥ sargaḥ\nkapilavastu varṇana</p>\n\n<lg>\n<l>gautamaḥ kapilo nāma munirdharmabhṛtāṃ varaḥ /</l>\n<l>babhūva tapasi śrāntaḥ kākṣīvāniva gautamaḥ // Saund_1.1 //</l>\n</lg>\n\n<lg>\n<l>aśiśriyadyaḥ satataṃ dīptaṃ kāśyapavattapaḥ /</l>\n<l>āśiśrāya ca tadvṛddhau siddhiṃ kāśyapavat parām // Saund_1.2 //</l>\n</lg>\n\n<lg>\n<l>haviḥṣu yaśca svātmārthaṃ gāmadhukṣad vasiṣṭhavat /</l>\n<l>tapaḥśiṣṭeṣu ca śiṣyeṣu gāmadhukṣad vasiṣṭhavat // Saund_1.3 //</l>\n</lg>\n\n<lg>\n<l>māhātmyāddīrghatapaso yo dvitīya ivābhavat /</l>\n<l>tṛtīya iva yaścābhūt kāvyāṅgirasayordhiyā // Saund_1.4 //</l>\n</lg>\n\n<lg>\n<l>tasya vistīrṇatapasaḥ pārśve himavataḥ śubhe /</l>\n<l>kṣetraṃ cāyatanaṃ caiva tapasāmāśramo 'bhavat // Saund_1.5 //</l>\n</lg>\n\n<lg>\n<l>cāruvīruttaruvanaḥ prasnigdhamṛduśādvalaḥ /</l>\n<l>havirdhūmavitānena yaḥ sadābhra ivābabhau // Saund_1.6 //</l>\n</lg>\n\n<lg>\n<l>mṛdubhiḥ saikataiḥ snigdhaiḥ kesarāstarapāṇḍubhiḥ /</l>\n<l>bhūmibhāgairasaṃkīrṇaiḥ sāṅgarāga ivābhavat // Saund_1.7 //</l>\n</lg>\n\n<lg>\n<l>śucibhistīrthasaṃkhyātaiḥ pāvanairbhāvanairapi /</l>\n<l>bandhumāniva yastasthau sarobhiḥ sasaroruhaiḥ // Saund_1.8 //</l>\n</lg>\n\n<lg>\n<l>paryāptaphalapuṣpābhiḥ sarvato vanarājibhiḥ /</l>\n<l>śuśubhe vavṛdhe caiva naraḥ sādhanavāniva // Saund_1.9 //</l>\n</lg>\n\n<lg>\n<l>nīvāraphalasantuṣṭaiḥ svasthaiḥ śāntairanutsukaiḥ /</l>\n<l>ākīrṇo 'pi tapobhṛddhiḥ śūnyaśūnya ivābhavat // Saund_1.10 //</l>\n</lg>\n\n<lg>\n<l>agnīnāṃ hūyamānānāṃ śikhināṃ kūjatāmapi /</l>\n<l>tīrthānāṃ cābhiṣekeṣu śuśruve yatra niḥsvanaḥ // Saund_1.11 //</l>\n</lg>\n\n<lg>\n<l>virejurhariṇā yatra suptā medhyāsu vediṣu /</l>\n<l>salājairmādhavīpuṣpairupahārāḥ kṛtā iva // Saund_1.12 //</l>\n</lg>\n\n<lg>\n<l>api kṣudramṛgā yatra śāntāśceruḥ samaṃ mṛgaiḥ /</l>\n<l>śaraṇyebhyastapasvibhyo vinayaṃ śikṣitā iva // Saund_1.13 //</l>\n</lg>\n\n<lg>\n<l>saṃdigdhe 'pyapunarbhāve viruddheṣvāgameṣvapi /</l>\n<l>pratyakṣiṇa ivākurvaṃstapo yatra tapodhanāḥ // Saund_1.14 //</l>\n</lg>\n\n<lg>\n<l>yatra sma mīyate brahma kaiścit kaiścinna mīyate /</l>\n<l>kāle nimīyate somo na cākāle pramīyate // Saund_1.15 //</l>\n</lg>\n\n<lg>\n<l>nirapekṣāḥ śarīreṣu dharme yatra svabuddhayaḥ /</l>\n<l>saṃhṛṣṭā iva yatnena tāpasāstepire tapaḥ // Saund_1.16 //</l>\n</lg>\n\n<lg>\n<l>śrāmyanto munayo yatra svargāyodyuktacetasaḥ /</l>\n<l>taporāgeṇa dharmasya vilopamiva cakrire // Saund_1.17 //</l>\n</lg>\n\n<lg>\n<l>atha tejasvisadanaṃ tapaḥkṣetraṃ tamāśramam /</l>\n<l>kecidikṣvākavo jagmū rājaputrā vivatsavaḥ // Saund_1.18 //</l>\n</lg>\n\n<lg>\n<l>suvarṇastambhavarṣmāṇaḥ siṃhoreskā mahābhujāḥ /</l>\n<l>pātraṃ śabdasya mahataḥ śriyāṃ ca vinayasya ca // Saund_1.19 //</l>\n</lg>\n\n<lg>\n<l>arharūpā hyanarhasya mahātmānaścalātmanaḥ /</l>\n<l>prājñāḥ prajñāvimuktasya bhrātṛvyasya yavīyasaḥ // Saund_1.20 //</l>\n</lg>\n\n<lg>\n<l>mātṛśulkādupagatāṃ te śriyaṃ [ca] viṣehire /</l>\n<l>rarakṣuśca pituḥ satyaṃ yasmācchiśiyire vanam // Saund_1.21 //</l>\n</lg>\n\n<lg>\n<l>teṣāṃ munirupādhyāyo gautamaḥ kapilo 'bhavat /</l>\n<l>gurugotrādataḥ kautsāste bhavanti sma gautamāḥ // Saund_1.22 //</l>\n</lg>\n\n<lg>\n<l>ekapitroryathā bhrātroḥ pṛthagguruparigrahāt /</l>\n<l>rāma evābhavad gārgyo vāsubhadro 'pi gautamaḥ // Saund_1.23 //</l>\n</lg>\n\n<lg>\n<l>śākavṛkṣapraticchannaṃ vāsaṃ yasmācca cakrire /</l>\n<l>tasmādikṣvākuvaṃśyāste bhuvi śākyā iti smṛtāḥ // Saund_1.24 //</l>\n</lg>\n\n<lg>\n<l>sa teṣāṃ gautamaścakre svavaṃśasadṛśīḥ kriyāḥ /</l>\n<l>munirūrdhvaṃ kumārasya sagarasyeva bhārgavaḥ // Saund_1.25 //</l>\n</lg>\n\n<lg>\n<l>kaṇvaḥ śākuntalasyeva bharatasya tarasvinaḥ /</l>\n<l>vālmikiriva dhīmāṃśca dhīmatormaithileyayoḥ // Saund_1.26 //</l>\n</lg>\n\n<lg>\n<l>tadvanaṃ muninā tena taiśca kṣatriyapuṅgavaiḥ /</l>\n<l>śāntāṃ guptāṃ ca yugapad brahmakṣatraśriyaṃ dadhe // Saund_1.27 //</l>\n</lg>\n\n<lg>\n<l>athodakalaśaṃ gṛhya teṣāṃ vṛddhicikīrṣayā /</l>\n<l>muniḥ sa viyadutpatya tānuvāca nṛpātmajān // Saund_1.28 //</l>\n</lg>\n\n<lg>\n<l>yā patet kalaśādasmādakṣayyasalilānmahīm /</l>\n<l>dhārā tāmanatikramya māmanveta yathākramam // Saund_1.29 //</l>\n</lg>\n\n<lg>\n<l>tataḥ paramamityuktvā śirobhiḥ praṇipatya ca /</l>\n<l>rathānāruruhuḥ sarve śīghravāhānalaṃkṛtān // Saund_1.30 //</l>\n</lg>\n\n<lg>\n<l>tataḥ sa tairanugataḥ syandanasthairnabhogataḥ /</l>\n<l>tadāśramamahīprāntaṃ paricikṣepa vāriṇā // Saund_1.31 //</l>\n</lg>\n\n<lg>\n<l>aṣṭāpadamivālikhya nimittaiḥ surabhīkṛtam /</l>\n<l>tānuvāca muniḥ sthitvā bhūmipālasutānidam // Saund_1.32 //</l>\n</lg>\n\n<lg>\n<l>asmin dhārāparikṣipte nemicinhitalakṣaṇe /</l>\n<l>nirmimīdhvaṃ puraṃ yūyaṃ mayi yāte triviṣṭapam // Saund_1.33 //</l>\n</lg>\n\n<lg>\n<l>tataḥ kadācitte vīrāstasmin pratigate munau /</l>\n<l>babhramuyauṃvanoddāmā gajā iva niraṅkuśā // Saund_1.34 //</l>\n</lg>\n\n<lg>\n<l>baddhagodhāṅgulītrāṇā hastaviṣṭhitakārmukāḥ /</l>\n<l>śarādhmātamahātūṇā vyāyatābaddhavāsasaḥ // Saund_1.35 //</l>\n</lg>\n\n<lg>\n<l>jijñāsamānā nāgeṣu kauśalaṃ śvāpadeṣu ca /</l>\n<l>anucakrurvanasthasya dauṣyanterdevakarmaṇaḥ // Saund_1.36 //</l>\n</lg>\n\n<lg>\n<l>tān dṛṣṭvā prakṛtiṃ yātān vṛddhānvyāghraśiśūniva /</l>\n<l>tāpasāstadvanaṃ hitvā himavantaṃ siṣevire // Saund_1.37 //</l>\n</lg>\n\n<lg>\n<l>tatastadāśramasthānaṃ śūnyaṃ taiḥ śūnyacetasaḥ /</l>\n<l>paśyanto manyunā taptā vyālā iva niśaśvasuḥ // Saund_1.38 //</l>\n</lg>\n\n<lg>\n<l>atha te puṇyakarmāṇaḥ pratyupasthitavṛddhayaḥ /</l>\n<l>tatra tajjñairupākhyātānavāpurmahato nidhīn // Saund_1.39 //</l>\n</lg>\n\n<lg>\n<l>alaṃ dharmārthakāmānāṃ nikhilānāmavāptaye /</l>\n<l>nidhayo naikavidhayo bhūrayaste gatārayaḥ // Saund_1.40 //</l>\n</lg>\n\n<lg>\n<l>tatastatpratilambhācca pariṇāmācca karmaṇaḥ /</l>\n<l>tasmin vāstuni vāstujñāḥ puraṃ śrīmannyaveśayan // Saund_1.41 //</l>\n</lg>\n\n<lg>\n<l>saridvistīrṇaparikhaṃ spaṣṭāñcitamahāpatham /</l>\n<l>śailakalpamahāvapraṃ girivrajamivāparam // Saund_1.42 //</l>\n</lg>\n\n<lg>\n<l>pāṇḍurāṭṭālasumukhaṃ suvibhaktāntarāpaṇam /</l>\n<l>harmyamālāparikṣiptaṃ kukṣiṃ himagireriva // Saund_1.43 //</l>\n</lg>\n\n<lg>\n<l>vedavedāṅgaviduṣastasthuṣaḥ ṣaṭsu karmasu /</l>\n<l>śāntaye vṛddhaye caiva yatra viprānajījapan // Saund_1.44 //</l>\n</lg>\n\n<lg>\n<l>tadbhūmerabhiyoktṛṇāṃ prayuktān vinivṛttaye /</l>\n<l>yatra svena prabhāvena bhṛtyadaṇḍānajījapan // Saund_1.45 //</l>\n</lg>\n\n<lg>\n<l>caritradhanasampannān salajjān dīrghadarśinaḥ /</l>\n<l>arhato 'tiṣṭhipan yatra śūrān dakṣān kuṭumbinaḥ // Saund_1.46 //</l>\n</lg>\n\n<lg>\n<l>vyastaistaistairguṇaiyuktān mativāgvikramādibhiḥ /</l>\n<l>karmasu pratirupeṣu sacivāṃstānnyayūyujan // Saund_1.47 //</l>\n</lg>\n\n<lg>\n<l>vasumadbhiravibhrāntairalaṃvidyairavismitaiḥ /</l>\n<l>yad babhāse naraiḥ kīrṇaṃ mandaraḥ kinnarairiva // Saund_1.48 //</l>\n</lg>\n\n<lg>\n<l>yatra te hṛṣṭamanasaḥ pauraprīticikīrṣayā /</l>\n<l>śrīmantyudyānasaṃjñāni yaśodhāmānyacikaran // Saund_1.49 //</l>\n</lg>\n\n<lg>\n<l>śivāḥ puṣkariṇīścaiva paramāgryaguṇāmbhasaḥ /</l>\n<l>nājñayā cetanotkarṣāddikṣu sarvāsvacīkhanan // Saund_1.50 //</l>\n</lg>\n\n<lg>\n<l>manojñāḥ śrīmatīḥ praṣṭhīḥ pathiṣūpavaneṣu ca /</l>\n<l>sabhāḥ kūpavatīścaiva samantāt pratyatiṣṭhipan // Saund_1.51 //</l>\n</lg>\n\n<lg>\n<l>hastyaśvarathasaṃkīrṇamasaṃkīrṇamanākulam /</l>\n<l>anigūḍhārthivibhavaṃ nigūḍhajñānapauruṣam // Saund_1.52 //</l>\n</lg>\n\n<lg>\n<l>sanidhānamivārthānāmādhānamiva tejasām /</l>\n<l>niketamiva vidyānāṃ saṃketamiva saṃpadām // Saund_1.53 //</l>\n</lg>\n\n<lg>\n<l>vāsavṛkṣaṃ guṇavatāmāśrayaṃ śaraṇaiṣiṇām /</l>\n<l>ānartaṃ kṛtaśāstrāṇāmālānaṃ bāhuśālinām // Saund_1.54 //</l>\n</lg>\n\n<lg>\n<l>samājairutsavairdāyaiḥ kriyāvidhibhireva ca /</l>\n<l>alaṃcakruralaṃvīryāste jagaddhāma tatpuram // Saund_1.55 //</l>\n</lg>\n\n<lg>\n<l>yasmādanyāyataste ca kaṃcinnācīkaran karam /</l>\n<l>tasmādalpena kālena tattadāpūpuran puram // Saund_1.56 //</l>\n</lg>\n\n<lg>\n<l>kapilasya ca tasyarṣestasminnāśramavāstuni /</l>\n<l>yasmātte tatpuraṃ cakrustasmāt kapilavāstu tat // Saund_1.57 //</l>\n</lg>\n\n<lg>\n<l>kakandasya makandasya kuśāmbasyeva cāśrame /</l>\n<l>puryo yathā hi śrūyante tathaiva kapilasya tat // Saund_1.58 //</l>\n</lg>\n\n<lg>\n<l>āpuḥ puraṃ tatpuruhūtakalpāste tejasāryeṇa na vismayena /</l>\n<l>āpuryaśogandhamataśca śaśvat sutā yayāteriva kīrtimantaḥ // Saund_1.59 //</l>\n</lg>\n\n<lg>\n<l>tannāthavṛttairapi rājaputrairarājakaṃ naiva rarāja rāṣṭram /</l>\n<l>tārāsahastrairapi dīpyamānairanutthite candra ivāntarīkṣam // Saund_1.60 //</l>\n</lg>\n\n<lg>\n<l>yo jyāyānatha vayasā guṇaiśca teṣāṃ bhātṝṇāṃ vṛṣabha ivaujasā vṛṣāṇām /</l>\n<l>te tatra priyaguravastamabhyaṣicannādityā daśaśatalocanaṃ divīva // Saund_1.61 //</l>\n</lg>\n\n<lg>\n<l>ācāravānvinayavānnayavānkriyāvān dharmāya nendriyasukhāya dhṛtātapatraḥ /</l>\n<l>tadbhrātṛbhiḥ parivṛtaḥ sa jugopa rāṣṭram saṃkrandano divamivānusṛto marudbhiḥ // Saund_1.62 //</l>\n</lg>\n\n<p>saundarananda mahākāvya meṃ 'kapilavastu varṇana' nāmaka prathama sarga samāpta /</p>\n\n</div>\n<div>\n\n<p>dvitīyaḥ sargaḥ\nrājā śuddhodana</p>\n\n<lg>\n<l>tataḥ kadācitkālena tadavāpa kulakramāt /</l>\n<l>rājā śuddhodano nāma śuddhakarmā jitendriyaḥ // Saund_2.1 //</l>\n</lg>\n\n<lg>\n<l>yaḥ sasañje na kāmeṣu śrīprāptau na visismiye /</l>\n<l>nāvamene parānṛddhyā parebhyo nāpi vivyathe // Saund_2.2 //</l>\n</lg>\n\n<lg>\n<l>balīyān sattvasaṃpannaḥ śrutavān buddhimānapi /</l>\n<l>vikrānto nayavāṃścaiva dhīraḥ sumukha eva ca // Saund_2.3 //</l>\n</lg>\n\n<lg>\n<l>vapuṣmāṃśca na ca stabdho dakṣiṇo na ca nārjavaḥ /</l>\n<l>tejasvī na ca na kṣāntaḥ kartā ca na ca vismitaḥ // Saund_2.4 //</l>\n</lg>\n\n<lg>\n<l>ākṣiptaḥ śatrubhiḥ saṃkhye suhṛdbhiśca vyapāśritaḥ /</l>\n<l>abhavad yo na vimukhastejasā ditsayaiva ca // Saund_2.5 //</l>\n</lg>\n\n<lg>\n<l>yaḥ pūrvaiḥ rājabhiryātāṃ yiyāsurdharmapaddhatim /</l>\n<l>rājyaṃ dīkṣāmiva vahan vṛttenānvagamat pitṝn // Saund_2.6 //</l>\n</lg>\n\n<lg>\n<l>yasya suvyavahārācca rakṣaṇācca sukhaṃ prajāḥ /</l>\n<l>śiśyire vigatodvegāḥ pituraṅkagatā iva // Saund_2.7 //</l>\n</lg>\n\n<lg>\n<l>kṛtaśāstraḥ kṛtāstro vā jāto vā vipule kule /</l>\n<l>akṛtārtho na dadṛśe yasya darśanameyivān // Saund_2.8 //</l>\n</lg>\n\n<lg>\n<l>hitaṃ vipriyamapyukto yaḥ suśrāva na cukṣubhe /</l>\n<l>duṣkṛtaṃ bahvapi tyaktvā sasmāra kṛtamaṇvapi // Saund_2.9 //</l>\n</lg>\n\n<lg>\n<l>praṇatānanujagrāha vijagrāha kuladviṣaḥ /</l>\n<l>āpannān parijagrāha nijagrāhāsthitān pathi // Saund_2.10 //</l>\n</lg>\n\n<lg>\n<l>prāyeṇa viṣaye yasya tacchīlamanuvartinaḥ /</l>\n<l>arjayanto dadṛśire dhanānīva guṇānapi // Saund_2.11 //</l>\n</lg>\n\n<lg>\n<l>adhyaiṣṭa yaḥ paraṃ brahma na vyaiṣṭa satataṃ dhṛteḥ /</l>\n<l>dānānyadita pātrebhyaḥ pāpaṃ nākṛta kiṃcana // Saund_2.12 //</l>\n</lg>\n\n<lg>\n<l>dhṛtyāvākṣīt pratijñāṃ sa sadvājīvodyatāṃ dhuram /</l>\n<l>na hyavāñchīccyutaḥ satyānmuhūrtamapi jīvitam // Saund_2.13 //</l>\n</lg>\n\n<lg>\n<l>viduṣaḥ paryupāsiṣṭa vyakāśiṣṭātmavattayā /</l>\n<l>vyarociṣṭa ca śiṣṭebhyo māsīṣe candramā iva // Saund_2.14 //</l>\n</lg>\n\n<lg>\n<l>avedīd buddhiśāstrābhyāmiha cāmutra ca kṣamam /</l>\n<l>arakṣīddhairyavīryābhyāmindriyāṇyapi ca prajāḥ // Saund_2.15 //</l>\n</lg>\n\n<lg>\n<l>ahārṣīd duḥkhamārtānāṃ dviṣatāṃ corjitaṃ yaśaḥ /</l>\n<l>acaiṣīcca nayairbhūmiṃ bhūyasā yaśasaiva ca // Saund_2.16 //</l>\n</lg>\n\n<lg>\n<l>apyāsīd duḥkhitān paśyan prakṛtyā karuṇātmakaḥ /</l>\n<l>nādhauṣīcca yaśo lobhādanyāyādhigatairdhanaiḥ // Saund_2.17 //</l>\n</lg>\n\n<lg>\n<l>sauhārdadṛḍhabhaktitvānmaitreṣu viguṇeṣvapi /</l>\n<l>nādidāsīdaditsīttu saumukhyāt svaṃ svamarthavat // Saund_2.18 //</l>\n</lg>\n\n<lg>\n<l>anivedyāgramarhadbhyo nālikṣat kiṃcidaplutaḥ /</l>\n<l>gāmadharmeṇa nādhukṣat kṣīratarṣeṇa gāmiva // Saund_2.19 //</l>\n</lg>\n\n<lg>\n<l>nāsṛkṣad balimaprāptaṃ nārukṣanmānamaiśvaram /</l>\n<l>āgamairbuddhimādhikṣaddharmāya na tu kīrtaye // Saund_2.20 //</l>\n</lg>\n\n<lg>\n<l>kleśārhānapi kāṃścittu nākliṣṭa kliṣṭakarmaṇaḥ /</l>\n<l>āryabhāvācca nādhukṣad dviṣato 'pi sato guṇān // Saund_2.21 //</l>\n</lg>\n\n<lg>\n<l>ākṛkṣad vapuṣā dṛṣṭīḥ prajānāṃ candramā iva /</l>\n<l>parasvaṃ bhuvi nāmṛkṣanmahāviṣamivoragam // Saund_2.22 //</l>\n</lg>\n\n<lg>\n<l>nākrukṣad viṣaye tasya kaścitkaiścit kvacit kṣataḥ /</l>\n<l>ādikṣattasya hastasthamārtebhyo hyabhayaṃ dhanuḥ // Saund_2.23 //</l>\n</lg>\n\n<lg>\n<l>kṛtāgaso 'pi praṇatān prāgeva priyakāriṇaḥ /</l>\n<l>adarśatsnigdhayā dṛṣṭyā ślakṣṇena vacasāsicat // Saund_2.24 //</l>\n</lg>\n\n<lg>\n<l>bavhīradhyagamad vidyā viṣayeṣvakutūhalaḥ /</l>\n<l>sthitaḥ kārtayuge dharme dharmāt kṛcchre 'pi nāsrasat // Saund_2.25 //</l>\n</lg>\n\n<lg>\n<l>avardhiṣṭa guṇaiḥ śaśvadavṛdhanmitrasaṃpadā /</l>\n<l>avartiṣṭa ca vṛddheṣu nāvṛtad garhite pathi // Saund_2.26 //</l>\n</lg>\n\n<lg>\n<l>śarairaśīśamacchatrūn guṇairbandhūnarīramat /</l>\n<l>randhrairnācūcudad bhṛtyān karairnāpīpiḍat prajāḥ // Saund_2.27 //</l>\n</lg>\n\n<lg>\n<l>rakṣaṇāccaiva śauryācca nikhilāṃ gāmavīvapat /</l>\n<l>spaṣṭayā daṇḍanītyā ca rātrisatrānavīvapat // Saund_2.28 //</l>\n</lg>\n\n<lg>\n<l>kulaṃ rājarṣivṛttena yaśogandhamavīvapat /</l>\n<l>dīptyā tama ivādityastejasārīnavīvapat // Saund_2.29 //</l>\n</lg>\n\n<lg>\n<l>apaprathat pitṝṃścaiva satputrasadṛśairguṇaiḥ /</l>\n<l>salileneva cāmbhodo vṛttenājihṇadat prajāḥ // Saund_2.30 //</l>\n</lg>\n\n<lg>\n<l>dānairajasravipulaiḥ somaṃ viprānasūṣavat /</l>\n<l>rājadharmasthitatvācca kāle sasyamasūṣavat // Saund_2.31 //</l>\n</lg>\n\n<lg>\n<l>adharmiṣṭhāmacakathanna kathāmakathaṃkathaḥ /</l>\n<l>cakravartīva ca parān dharmāyābhyudasīṣahat // Saund_2.32 //</l>\n</lg>\n\n<lg>\n<l>rāṣṭramanyatra ca balerna sa kiṃcidadīdapat /</l>\n<l>bhṛtyaireva ca sodyogaṃ dviṣaddarpamadīdapat // Saund_2.33 //</l>\n</lg>\n\n<lg>\n<l>svairevādīdapaccāpi bhūyo bhūyo guṇaiḥ kulam /</l>\n<l>prajā nādīdapaccaiva sarvadharmavyavasthayā // Saund_2.34 //</l>\n</lg>\n\n<lg>\n<l>aśrāntaḥ samaye yajvā yajñabhūmimamīmapat /</l>\n<l>pālanācca dvijān brahma nirudvignānamīmapat // Saund_2.35 //</l>\n</lg>\n\n<lg>\n<l>gurubhirvidhivat kāle saumyaḥ somamamīmapat /</l>\n<l>tapasā tejasā caiṣa dviṣatsainyamamīmapat // Saund_2.36 //</l>\n</lg>\n\n<lg>\n<l>prajāḥ paramadharmajñaḥ sūkṣmaṃ dharmamavīvasat /</l>\n<l>darśanāccaiva dharmasya kāle svargamavīvasat // Saund_2.37 //</l>\n</lg>\n\n<lg>\n<l>vyaktamapyarthakṛcchreṣu nādharmiṣṭhamatiṣṭhipat /</l>\n<l>priya ityeva cāśaktaṃ na saṃrāgādavīvṛdhat // Saund_2.38 //</l>\n</lg>\n\n<lg>\n<l>tejasā ca tviṣā caiva ripūn dṛptānabībhasat /</l>\n<l>yaśodīpena dīptena pṛthivīṃ ca vyabībhasat // Saund_2.39 //</l>\n</lg>\n\n<lg>\n<l>ānuśaṃsyānna yaśase tenādāyi sadārthine /</l>\n<l>dravyaṃ mahadapi tyaktvā na caivākīrti kiñcana // Saund_2.40 //</l>\n</lg>\n\n<lg>\n<l>tenārirapi duḥkhārto nātyāji śaraṇāgataḥ /</l>\n<l>jitvā dṛptānapi ripūnna tenākāri vismayaḥ // Saund_2.41 //</l>\n</lg>\n\n<lg>\n<l>na tenābhedi maryādā kāmādveṣādbhayādapi /</l>\n<l>tena satsvapi bhogeṣu nāsevīndriyavṛttitā // Saund_2.42 //</l>\n</lg>\n\n<lg>\n<l>na tenādarśi viṣamaṃ kāryaṃ kvacana kiṃcana /</l>\n<l>vipriyapriyayoḥ kṛtye na tenāgāmi nikriyāḥ // Saund_2.43 //</l>\n</lg>\n\n<lg>\n<l>tenāpāyi yathākalpaṃ somaśca yaśa eva ca /</l>\n<l>vedaścāmnāyi satataṃ vedokto dharma eva ca // Saund_2.44 //</l>\n</lg>\n\n<lg>\n<l>evamādibhiratyakto babhūvāsulabhairguṇaiḥ /</l>\n<l>aśakyaḥ śakyasāmantaḥ śākyarājaḥ sa śakravat // Saund_2.45 //</l>\n</lg>\n\n<lg>\n<l>atha tasmin tathā kāle dharmakāmā divaukasaḥ /</l>\n<l>vicerurdiśi lokasya dharmacaryāṃ didṛkṣavaḥ // Saund_2.46 //</l>\n</lg>\n\n<lg>\n<l>dharmātmānaścarantaste dharmajijñāsayā jagat /</l>\n<l>dadṛśustaṃ viśeṣeṇa dharmātmānaṃ narādhipam // Saund_2.47 //</l>\n</lg>\n\n<lg>\n<l>devebhyastuṣitebhyo 'tha bodhisattvaḥ kṣitiṃ vrajan /</l>\n<l>upapattiṃ praṇidadhe kule tasya mahīpateḥ // Saund_2.48 //</l>\n</lg>\n\n<lg>\n<l>tasyā devī nṛdevasya māyā nāma tadābhavat /</l>\n<l>vītakrodhatamomāyā māyeva divi devatā // Saund_2.49 //</l>\n</lg>\n\n<lg>\n<l>svapne 'tha samaye garbhamāviśantaṃ dadarśa sā /</l>\n<l>ṣaḍdantaṃ vāraṇaṃ śvetamairāvatamivaujasā // Saund_2.50 //</l>\n</lg>\n\n<lg>\n<l>taṃ vinidiśiśuḥ śrutvā svapnaṃ svapnavido dvijāḥ /</l>\n<l>tasya janma kumārasya lakṣmīdharmayaśobhṛtaḥ // Saund_2.51 //</l>\n</lg>\n\n<lg>\n<l>tasya sattvaviśeṣasya jātau jātikṣayaiṣiṇaḥ /</l>\n<l>sācalā pracacālorvī taraṅgābhihateva nauḥ // Saund_2.52 //</l>\n</lg>\n\n<lg>\n<l>sūryaraśmibhirakliṣṭaṃ puṣpavarṣaṃ papāta khāt /</l>\n<l>digvāraṇakarādhūtād vanāccaitrarathādiva // Saund_2.53 //</l>\n</lg>\n\n<lg>\n<l>divi dundubhayo nedurdīvyatāṃ marutāmiva /</l>\n<l>didīpe 'bhyadhikaṃ sūryaḥ śivaśca pavano vavau // Saund_2.54 //</l>\n</lg>\n\n<lg>\n<l>tutuṣustuṣitāścaiva śuddhāvāsāśca devatāḥ /</l>\n<l>saddharmabahumānena sattvānāṃ cānukampayā // Saund_2.55 //</l>\n</lg>\n\n<lg>\n<l>samāyayau yaśaḥketuṃ śreyaḥketukaraḥ paraḥ /</l>\n<l>babhrāje śāntayā lakṣmyā dharmo vigrahavāniva // Saund_2.56 //</l>\n</lg>\n\n<lg>\n<l>devyāmapi yavīyasyāmaraṇyāmiva pāvakaḥ /</l>\n<l>nando nāma suto jajñe nityānandakaraḥ kule // Saund_2.57 //</l>\n</lg>\n\n<lg>\n<l>dīrghabāhurmahāvakṣāḥ siṃhāṃso vṛṣabhekṣaṇaḥ /</l>\n<l>vapuṣāgryeṇa yo nāma sundaropapadaṃ dadhe // Saund_2.58 //</l>\n</lg>\n\n<lg>\n<l>madhumāsa iva prāptaścandro nava ivoditaḥ /</l>\n<l>aṅgavāniva cānaṅgaḥ sa babhau kāntayā śriyā // Saund_2.59 //</l>\n</lg>\n\n<lg>\n<l>sa tau saṃvardhayāmāsa narendraḥ parayā mudā /</l>\n<l>arthaḥ sajjanahastastho dharmakāmau mahāniva // Saund_2.60 //</l>\n</lg>\n\n<lg>\n<l>tasya kālena satputrau vavṛdhāte bhavāya tau /</l>\n<l>āryasyārambhamahato dharmārthāviva bhūtaye // Saund_2.61 //</l>\n</lg>\n\n<lg>\n<l>tayoḥ satputrayormadhye śākyarājo rarāja saḥ /</l>\n<l>madhyadeśa iva vyakto himavatpāriyātrayoḥ // Saund_2.62 //</l>\n</lg>\n\n<lg>\n<l>tatastayoḥ saṃskṛtayoḥ krameṇa narendrasūnvoḥ kṛtavidyayośca /</l>\n<l>kāmeṣvajasraṃ pramamāda nandaḥ sarvārthasiddhastu na saṃrarañja // Saund_2.63 //</l>\n</lg>\n\n<lg>\n<l>sa prekṣyaiva hi jīrṇamāturaṃ ca mṛtaṃ ca vimṛśan jagadanabhijñamārtacittaḥ /</l>\n<l>hṛdayagataparaghṛṇo na viṣayaratimagamajjananamaraṇabhayamabhito vijighāṃsuḥ // Saund_2.64 //</l>\n</lg>\n\n<lg>\n<l>udvegādapunarbhave manaḥ praṇidhāya sa yayau śayitavarāṅganādanāsthaḥ /</l>\n<l>niśi nṛpatinilayanād vanagamanakṛtamanāḥ sarasa iva mathitanalināt kalahaṃsaḥ // Saund_2.65 //</l>\n</lg>\n\n<p>saundarananda mahākāvye 'rājavarṇana' nāma dvitīyaḥ sarga samāpta /</p>\n\n</div>\n<div>\n\n<p>tṛtīyaḥ sargaḥ\ntathāgata varṇana</p>\n\n<lg>\n<l>tapase tataḥ kapilavāstu hayagajarathaughasaṃkulam /</l>\n<l>śrīmadabhayapranuraktajanaṃ sa vihāya niścitamanā vanaṃ yayau // Saund_3.1 //</l>\n</lg>\n\n<lg>\n<l>vividhāgamāṃstapasi tāṃśca vividhaniyamāśrayān munīn /</l>\n<l>prekṣya sa viṣayatṛṣākṛpaṇānanavasthitaṃ tapa iti nyavartata // Saund_3.2 //</l>\n</lg>\n\n<lg>\n<l>atha mokṣavādinamarāḍamupaśamamatiṃ tathodrakam /</l>\n<l>tattvakṛtamatirupāsya jahāvayamapyamārga iti mārgakovidaḥ // Saund_3.3 //</l>\n</lg>\n\n<lg>\n<l>sa vicārayan jagati kiṃ nu paramamiti taṃ tamāgamam /</l>\n<l>niścayamanadhigataḥ parataḥ paramaṃ cacāra tapa eva duṣkaram // Saund_3.4 //</l>\n</lg>\n\n<lg>\n<l>atha naiṣa mārga iti vīkṣya tadapi vipulaṃ jahau tapaḥ /</l>\n<l>dhyānaviṣayamavagamya paraṃ bubhuje varānnamamṛtattvabuddhaye // Saund_3.5 //</l>\n</lg>\n\n<lg>\n<l>sa suvarṇapīnayugabāhurṛṣabhagatirāyatekṣaṇaḥ /</l>\n<l>plakṣamavaniruhamabhyagamat paramasya niścayavidherbubhutsayā // Saund_3.6 //</l>\n</lg>\n\n<lg>\n<l>upaviśya tatra kṛtabuddhiracaladhṛtiradrirājavat /</l>\n<l>mārabalamajayadugramatho bubudhe padaṃ śivamahāryamavyayam // Saund_3.7 //</l>\n</lg>\n\n<lg>\n<l>avagamya taṃ ca kṛtakāryamamṛtamanaso divaukasaḥ /</l>\n<l>harṣatulamagaman muditā vimukhī tu mārapariṣat pracukṣubhe // Saund_3.8 //</l>\n</lg>\n\n<lg>\n<l>sanagā ca bhūḥ pravicacāla hutabahasakhaḥ śivo vavau /</l>\n<l>nedurapi ca suradundubhayaḥ pravavarṣa cāmbudharavarjitaṃ nabhaḥ // Saund_3.9 //</l>\n</lg>\n\n<lg>\n<l>avabudhya caiva paramārthamajaramanukampayā vibhuḥ /</l>\n<l>nityamamṛtamupadarśayituṃ sa varāṇasīparikarāmayāt purīm // Saund_3.10 //</l>\n</lg>\n\n<lg>\n<l>atha dharmacakramṛtanābhi dhṛtimatisamādhinemimat /</l>\n<l>tatra vinayaniyamāramṛṣirjagato hitāya pariṣadyavartayat // Saund_3.11 //</l>\n</lg>\n\n<lg>\n<l>iti duḥkhametadiyamasya samudayalatā pravartikā /</l>\n<l>śāntiriyamayamupāya iti pravibhāgaśaḥ paramidaṃ catuṣṭayam // Saund_3.12 //</l>\n</lg>\n\n<lg>\n<l>abhidhāya ca triparivartamatulamanivartyamuttamam /</l>\n<l>dvādaśaniyatavikalpaṃ ṛṣirvinināya kauṇḍinasagotramāditaḥ // Saund_3.13 //</l>\n</lg>\n\n<lg>\n<l>sa hi doṣasāgaramagādhamupadhijalamādhijantukam /</l>\n<l>krodhamadabhayataraṅgacalaṃ pratatāra lokamapi ca vyatārayat // Saund_3.14 //</l>\n</lg>\n\n<lg>\n<l>sa vinīya kāśiṣu gayeṣu bahujanamatho girivraje /</l>\n<l>pitryamapi paramakāruṇiko nagaraṃ yayāvanujighṛkṣayā tadā // Saund_3.15 //</l>\n</lg>\n\n<lg>\n<l>viṣayātmakasya hi janasya bahuvividhamārgasevinaḥ /</l>\n<l>sūryasadṛśavapurabhyudito vijahāra sūrya iva gautamastamaḥ // Saund_3.16 //</l>\n</lg>\n\n<lg>\n<l>abhitastataḥ kapilavāstu paramaśubhavāstusaṃstutam /</l>\n<l>vastumatiśuci śivopavanaṃ sa dadarśa niḥspṛhatayā yathā vanam // Saund_3.17 //</l>\n</lg>\n\n<lg>\n<l>aparigrahaḥ sa hi babhūva niyatamatirātmanīśvaraḥ /</l>\n<l>naikavidhabhayakareṣu kimu svajanasvadeśajanamitravastuṣu // Saund_3.18 //</l>\n</lg>\n\n<lg>\n<l>pratipūjayā na sa jaharṣa na ca śucamavajñayāgamat /</l>\n<l>niścitamatirasicandanayorna jagāma duḥkhasukhayośca vikriyām // Saund_3.19 //</l>\n</lg>\n\n<lg>\n<l>atha pārthivaḥ samupalabhya sutamupagataṃ tathāgatam /</l>\n<l>tūrṇamabahuturagānugataḥ sutadarśanotsukatayābhiniryayau // Saund_3.20 //</l>\n</lg>\n\n<lg>\n<l>sugatastathāgatamavekṣya narapatimadhīramāśayā /</l>\n<l>śeṣamapi ca janamaśrumukhaṃ vininīṣayā gaganamutpapāta ha // Saund_3.21 //</l>\n</lg>\n\n<lg>\n<l>sa vicakrame divi bhuvīva punarupaviveśa tasthivān /</l>\n<l>niścalamatiraśayiṣṭa punarbahudhābhavat punarabhūttathaikadhā // Saund_3.22 //</l>\n</lg>\n\n<lg>\n<l>salile kṣitāviva cacāra jalamiva viveśa medinīm /</l>\n<l>megha iva divi vavarṣa punaḥ punarajvalannava ivodito raviḥ // Saund_3.23 //</l>\n</lg>\n\n<lg>\n<l>yugapajjvalan jvalanavacca jalamavasṛjaṃśca meghavat /</l>\n<l>taptakanakasadṛśaprabhayā sa babhau pradīpta iva sandhyayā ghanaḥ // Saund_3.24 //</l>\n</lg>\n\n<lg>\n<l>tamudīkṣya hemamaṇijālavalayinamivotthitaṃ dhvajam /</l>\n<l>prītimagamadatulāṃ nṛpatirjanatā natāśca bahumānamabhyayuḥ // Saund_3.25 //</l>\n</lg>\n\n<lg>\n<l>atha bhājanīkṛtamavekṣya manujapatimṛddhisaṃpadā /</l>\n<l>paurajanamapi ca tatpravaṇaṃ nijagāda dharmavinayaṃ vināyakaḥ // Saund_3.26 //</l>\n</lg>\n\n<lg>\n<l>nṛpatistataḥ prathamamāpa phalamamṛtadharmasiddhaye /</l>\n<l>dharmamatulamadhigamya munermuṃnaye nanāma sa yato gurāviva // Saund_3.27 //</l>\n</lg>\n\n<lg>\n<l>bahavaḥ prasannamanaso 'tha jananamaraṇārtibhīravaḥ /</l>\n<l>śākyatanayavṛṣabhāḥ kṛtino vṛṣabhā ivānalabhayāt pravavrajuḥ // Saund_3.28 //</l>\n</lg>\n\n<lg>\n<l>vijahustu ye 'pi na gṛhāṇi tanayapitṛmātrapekṣayā /</l>\n<l>te 'pi niyamavidhimāmaraṇājjagṛhuśca yuktamanasaśca dadhrire // Saund_3.29 //</l>\n</lg>\n\n<lg>\n<l>na jihiṃsa sūkṣmamapi jantumapi paravadhopajīvinaḥ /</l>\n<l>kiṃ bata vipulaguṇaḥ kulajaḥ sadayaḥ sadā kimu munerupāsayā // Saund_3.30 //</l>\n</lg>\n\n<lg>\n<l>akṛśodyamaḥ kṛśadhano 'pi paraparibhavāsaho 'pi san /</l>\n<l>nānyadhanamapahāra tathā bhujagādivānyavibhavāddhi vivyathe // Saund_3.31 //</l>\n</lg>\n\n<lg>\n<l>vibhavānvito 'pi taruṇo 'pi viṣayacapalendriyo 'pi san /</l>\n<l>naiva ca parayuvatīragamat paramaṃ hi tā dahanato 'pyamanyata // Saund_3.32 //</l>\n</lg>\n\n<lg>\n<l>anṛtaṃ jagāda na ca kaścidṛtamapi jajalpa nāpriyam /</l>\n<l>ślakṣṇamapi ca na jagāvahitaṃ hitamapyuvāca na ca paiśunāca yat // Saund_3.33 //</l>\n</lg>\n\n<lg>\n<l>manasā lulobha na ca jātu paravasuṣu gṛddhamānasaḥ /</l>\n<l>kāmasukhamasukhato vimṛśan vijahāra tṛpta iva tatra sajjanaḥ // Saund_3.34 //</l>\n</lg>\n\n<lg>\n<l>na parasya kaścidapaghātamapi ca saghṛṇo vyacintayat /</l>\n<l>mātṛpitṛsutasuhṛtsadṛśaṃ sa dadarśa tatra hi parasparaṃ janaḥ // Saund_3.35 //</l>\n</lg>\n\n<lg>\n<l>niyataṃ bhaviṣyati paratra bhavadapi ca bhūtamapyatho /</l>\n<l>karmaphalamapi ca lokagatirniyateti darśanamavāpa sādhu ca // Saund_3.36 //</l>\n</lg>\n\n<lg>\n<l>iti karmaṇā daśavidhena paramakuśalena bhūriṇā /</l>\n<l>bhraṃśini śithilaguṇo 'pi yuge vijahāra tatra munisaṃśrayājjanaḥ // Saund_3.37 //</l>\n</lg>\n\n<lg>\n<l>na ca tatra kaścidupapattisukhamabhilalāṣa tairguṇaiḥ /</l>\n<l>sarvamaśivamavagamya bhavaṃ bhavasaṃkṣayāya vavṛte na janmane // Saund_3.38 //</l>\n</lg>\n\n<lg>\n<l>akathaṃkathā gṛhiṇa eva paramapariśuddhadṛṣṭayaḥ /</l>\n<l>strotasi hi vavṛtire bahavo rajasaṃstanutvamapi cakrire pare // Saund_3.39 //</l>\n</lg>\n\n<lg>\n<l>vavṛte 'tra yo 'pi viṣayeṣu vibhavasadṛśeṣu kaścana /</l>\n<l>tyāgāvinayaniyamābhirato vijahāra so 'pi na cacāla satpathāt // Saund_3.40 //</l>\n</lg>\n\n<lg>\n<l>api ca svato 'pi parato 'pi na bhayamabhavanna daivataḥ /</l>\n<l>tatra ca susukhasubhikṣaguṇairjahṛṣuḥ prajāḥ kṛtayuge manoriva // Saund_3.41 //</l>\n</lg>\n\n<lg>\n<l>iti muditamanāmayaṃ nirāpat kururaghupūrupuropamaṃ puraṃ tat /</l>\n<l>abhavadabhayadaiśike maharṣau viharati tatra śivāya vītarāge // Saund_3.42 //</l>\n</lg>\n\n<p>saundaranande mahākāvye 'tathāgatavarṇana' nāma tṛtīya sarga samāpta /</p>\n\n</div>\n<div>\n\n<p>caturthaḥ sargaḥ\nbhāryāyācitaka</p>\n\n<lg>\n<l>munau bruvāṇe 'pi tu tatra dharmaṃ dharmaṃ prati jñātiṣu cādṛteṣu /</l>\n<l>prāsādasaṃstho madanaikakāryaḥ priyāsahāyo vijahāra nandaḥ // Saund_4.1 //</l>\n</lg>\n\n<lg>\n<l>sa cakravākyeva hi cakravākastayā sametaḥ priyayā priyārhaḥ /</l>\n<l>nācintayad vaiśramaṇaṃ na śakraṃ tatsthānahetoḥ kuta eva dharmam // Saund_4.2 //</l>\n</lg>\n\n<lg>\n<l>lakṣmyā ca rūpeṇa ca sundarīti stambhena garveṇa ca māninīti /</l>\n<l>dīptyā ca mānena ca bhāminīti yāto babhāṣe trividhena nāmnā // Saund_4.3 //</l>\n</lg>\n\n<lg>\n<l>sā hāsahaṃsā nayanadvirephā pīnastanātyunnatapadmakośā /</l>\n<l>bhūyo babhāse svakuloditena strīpadminī nandadivākareṇa // Saund_4.4 //</l>\n</lg>\n\n<lg>\n<l>rūpeṇa cātyantamanohareṇa rūpānurūpeṇa ca ceṣṭitena /</l>\n<l>manuṣyaloke hi tadā babhūva sā sundarī strīṣu nareṣu nandaḥ // Saund_4.5 //</l>\n</lg>\n\n<lg>\n<l>sā devatā nandanacāriṇīva kulasya nandījananaśca nandaḥ /</l>\n<l>atītya martyānanupetya devān sṛṣṭāvabhūtāmiva bhūtadhātrā // Saund_4.6 //</l>\n</lg>\n\n<lg>\n<l>tāṃ sundarī cenna labheta nandaḥ sā vā niṣeveta na taṃ natabhrūḥ /</l>\n<l>dvandvaṃ dhruvaṃ tadvikalaṃ na śobhetānyonyahīnāviva rātricandrau // Saund_4.7 //</l>\n</lg>\n\n<lg>\n<l>kandarparatyoriva lakṣyabhūtaṃ pramodanāndyoriva nīḍabhūtam /</l>\n<l>praharṣatuṣṭyoriva pātrabhūtaṃ dvandvaṃ sahāraṃsta madāndhabhūtam // Saund_4.8 //</l>\n</lg>\n\n<lg>\n<l>parasparodvīkṣaṇatatparākṣaṃ parasparavyāhṛtasaktacittam /</l>\n<l>parasparāśleṣahṛtāṅgarāgaṃ parasparaṃ tanmithunaṃ jahāra // Saund_4.9 //</l>\n</lg>\n\n<lg>\n<l>bhāvānuraktau girinirjharasthau tau kinnarīkiṃpuruṣāvivobhau /</l>\n<l>cikrīḍatuścābhivirejatuśca rūpaśriyānyonyamivākṣipantau // Saund_4.10 //</l>\n</lg>\n\n<lg>\n<l>anyonyasaṃrāgavivardhanena taddvandvamanyonyamarīramacca /</l>\n<l>klamāntare 'nyonyavinodanena salīlamanyonyamamīmadacca // Saund_4.11 //</l>\n</lg>\n\n<lg>\n<l>vibhūṣayāmāsa tataḥ priyāṃ sa siṣeviṣustāṃ na mṛjāvahārtham /</l>\n<l>svenaiva rūpeṇa vibhūṣitā hi vibhūṣaṇānāmapi bhūṣaṇaṃ sā // Saund_4.12 //</l>\n</lg>\n\n<lg>\n<l>dattvātha sā darpaṇamasya haste mamāgrato dhāraya tāvadenam /</l>\n<l>viśeṣakaṃ yāvadahaṃ karomītyuvāca kāntaṃ sa ca taṃ babhāra // Saund_4.13 //</l>\n</lg>\n\n<lg>\n<l>bhartustataḥ śmaśru nirīkṣamāṇā viśeṣakaṃ sāpi cakāra tādṛk /</l>\n<l>niśvāsavātena ca darpaṇasya cikitsayitvā nijaghāna nandaḥ // Saund_4.14 //</l>\n</lg>\n\n<lg>\n<l>sā tena ceṣṭālalitena bhartuḥ śāṭhyena cāntarmanasā jahāsa /</l>\n<l>bhavecca ruṣṭā kila nāma tasmai lalāṭajihmāṃ bhṛkuṭiṃ cakāra // Saund_4.15 //</l>\n</lg>\n\n<lg>\n<l>cikṣepa karṇotpalamasya cāṃse kareṇa savyena madālasena /</l>\n<l>patrāṅguliṃ cārdhanimīlitākṣe vaktre 'sya tāmeva vinirdudhāva // Saund_4.16 //</l>\n</lg>\n\n<lg>\n<l>tataścalannūpurayoktritābhyāṃ nakhaprabhodbhāsitarāṅgulibhyām /</l>\n<l>padbhyāṃ priyāyā nalinopabhābhyāṃ mūrdhnā bhayānnāma nanāma nandaḥ // Saund_4.17 //</l>\n</lg>\n\n<lg>\n<l>sa muktapuṣponmiṣitena mūrdhnā tataḥ priyāyāḥ priyakṛd babhāse /</l>\n<l>suvarṇavedyāmanilāvabhagnaḥ puṣpātibhārādiva nāgavṛkṣaḥ // Saund_4.18 //</l>\n</lg>\n\n<lg>\n<l>sā taṃ stanodvartitahārayaṣṭirutthāpayāmāsa nipīḍya dorbhyām /</l>\n<l>kathaṃ kṛto 'sīti jahāsa coccairmukhena sācīkṛtakuṇḍalena // Saund_4.19 //</l>\n</lg>\n\n<lg>\n<l>patyustato darpaṇasaktapāṇermuhurmuhurvaktramavekṣamāṇā /</l>\n<l>tamālapatrārdratale kapole samāpayāmāsa viśeṣakaṃ tat // Saund_4.20 //</l>\n</lg>\n\n<lg>\n<l>tasyā mukhaṃ tat satamālapatraṃ tāmrādharauṣṭhaṃ cikurāyatākṣam /</l>\n<l>raktādhikāgraṃ patitadvirephaṃ saśaivalaṃ padmamivābabhāse // Saund_4.21 //</l>\n</lg>\n\n<lg>\n<l>nandastato darpaṇamādareṇa bibhrattadāmaṇḍanasākṣibhūtam /</l>\n<l>viśeṣakāvekṣaṇakekarākṣo laḍat priyāyā vadanaṃ dadarśa // Saund_4.22 //</l>\n</lg>\n\n<lg>\n<l>tatkuṇḍalādaṣṭaviśeṣakāntaṃ kāraṇḍavakliṣṭamivāravindam /</l>\n<l>nandaḥ priyāyā mukhamīkṣamāṇo bhūyaḥ priyānandakaro babhūva // Saund_4.23 //</l>\n</lg>\n\n<lg>\n<l>vimānakalpe sa vimānagarbhe tatastathā caiva nananda nandaḥ /</l>\n<l>tathāgataścāgatabhaikṣakālo bhaikṣāya tasya praviveśa veśma // Saund_4.24 //</l>\n</lg>\n\n<lg>\n<l>avāṅamukho niṣpraṇāyaśca tasthau bhrāturgṛhe 'nyasya gṛhe yathaiva /</l>\n<l>tasmādatho preṣyajanapramādād bhikṣāmalabdhvaiva punarjagāma // Saund_4.25 //</l>\n</lg>\n\n<lg>\n<l>kācit pipeṣāṅgavilepanaṃ hi vāso 'ṅganā kācidavāsayacca /</l>\n<l>ayojayat snānavidhiṃ tathānyā jagranthuranyāḥ surabhīḥ srajaśca // Saund_4.26 //</l>\n</lg>\n\n<lg>\n<l>tasmin gṛhe bharturataścarantyaḥ krīḍānurūpaṃ lalitaṃ niyogam /</l>\n<l>kāścinna buddhaṃ dadṛśuryuvatyo buddhasya vaiṣā niyataṃ manīṣā // Saund_4.27 //</l>\n</lg>\n\n<lg>\n<l>kācit sthitā tatra tu harmyapṛṣṭhe gavākṣapakṣe praṇidhāya cakṣuḥ /</l>\n<l>viniṣpatantaṃ sugataṃ dadarśa payodagarbhādiva dīptamarkam // Saund_4.28 //</l>\n</lg>\n\n<lg>\n<l>sā gauravaṃ tatra vicārya bhartuḥ svayā ca bhaktyārhatayārhataśca /</l>\n<l>nandasya tasthau purato vivakṣustadājñayā ceti tadācacakṣe // Saund_4.29 //</l>\n</lg>\n\n<lg>\n<l>anugrahāyāsya janasya śaṅke gururgṛhaṃ no bhagavān praviṣṭaḥ /</l>\n<l>bhikṣāmalabdhvā giramāsanaṃ vā śūnyādaraṇyādiva yāti bhūyaḥ // Saund_4.30 //</l>\n</lg>\n\n<lg>\n<l>śrutvā maharṣeḥ sa gṛhapraveśaṃ satkārahīnaṃ ca punaḥ prayāṇam /</l>\n<l>cacāla citrābharaṇāmbarasrakkalpadrumo dhūta ivānilena // Saund_4.31 //</l>\n</lg>\n\n<lg>\n<l>kṛtvāñjaliṃ mūrdhani padmakalpaṃ tataḥ sa kāntāṃ gamanaṃ yayāce /</l>\n<l>karttu gamiṣyāmi gurau praṇāmaṃ māmabhyanujñātumihārhasīti // Saund_4.32 //</l>\n</lg>\n\n<lg>\n<l>sā vepamānā parisasvaje taṃ śālaṃ latā vātasamīriteva /</l>\n<l>dadarśa cāśruplutalolanetrā dīrghe ca niśvasya vaco 'bhyuvāca // Saund_4.33 //</l>\n</lg>\n\n<lg>\n<l>nāhaṃ yiyāsorgurudarśanārthamarhāmi kartuṃ tava dharmapīḍām /</l>\n<l>gacchāryaputraihi ca śīghrameva viśeṣako yāvadayaṃ na śuṣkaḥ // Saund_4.34 //</l>\n</lg>\n\n<lg>\n<l>sacedbhavestvaṃ khalu dīrghasūtro daṇḍaṃ mahāntaṃ tvayi pātayeyam /</l>\n<l>muhurmuhustvāṃ śayitaṃ kucābhyāṃ vibodhayeyaṃ ca na cālapeyam // Saund_4.35 //</l>\n</lg>\n\n<lg>\n<l>athāpyanāśyānaviśeṣakāyāṃ mayyeṣyasi tvaṃ tvaritaṃ tatastvām /</l>\n<l>nipīḍayiṣyāmi bhujadvayena nirbhūṣaṇenārdravilepanena // Saund_4.36 //</l>\n</lg>\n\n<lg>\n<l>ityevamuktaśca nipīḍitaśca tayāsavarṇasvanayā jagāda /</l>\n<l>evaṃ kariṣyāmi vimuñca caṇḍi yāvad gururdūragato na me saḥ // Saund_4.37 //</l>\n</lg>\n\n<lg>\n<l>tataḥ stanodvartitatacandanābhyāṃ mukto bhujābhyāṃ na tu mānasena /</l>\n<l>vihāya veṣaṃ madanānurūpaṃ satkārayogyaṃ sa vapurbabhāra // Saund_4.38 //</l>\n</lg>\n\n<lg>\n<l>sā taṃ prayāntaṃ ramaṇaṃ pradadhyau pradhyānaśūnyasthitaniścalākṣī /</l>\n<l>sthitoccakarṇā vyapaviddhaśaṣpā bhrāntaṃ mṛgam bhrāntamukhī mṛgīva // Saund_4.39 //</l>\n</lg>\n\n<lg>\n<l>didṛkṣayākṣiptamanā munestu nandaḥ prayāṇaṃ prati tatvare ca /</l>\n<l>vivṛttadṛṣṭiśca śanairyayau tāṃ karīva paśyan sa laḍatkareṇum // Saund_4.40 //</l>\n</lg>\n\n<lg>\n<l>chātodarīṃ pīnapayodharoruṃ sa sundarīṃ rukmadarīmivādreḥ /</l>\n<l>kākṣeṇa paśyan na tatarpa nandaḥ pibannivaikena jalaṃ kareṇa // Saund_4.41 //</l>\n</lg>\n\n<lg>\n<l>taṃ gauravaṃ buddhagataṃ cakarṣa bhāryānurāgaḥ punarācakarṣa /</l>\n<l>so 'niścayānnāpi yayau na tasthau turaṃstaraṃgeṣviva rājahaṃsaḥ // Saund_4.42 //</l>\n</lg>\n\n<lg>\n<l>adarśanaṃ tūpagataśca tasyā harmyāttataścāvatatāra tūrṇam /</l>\n<l>śrutvā tato nūpuranisvanaṃ sa punarlalambe hṛdaye gṛhītaḥ // Saund_4.43 //</l>\n</lg>\n\n<lg>\n<l>sa kāmarāgeṇa nigṛhyamāṇo dharmānurāgeṇa ca kṛṣyamāṇaḥ /</l>\n<l>jagāma duḥkhena vivartyamānaḥ plavaḥ pratistrota ivāpagāyāḥ // Saund_4.44 //</l>\n</lg>\n\n<lg>\n<l>tataḥ kramairdīrghatamaiḥ pracakrame kathaṃ nu yāto na gururbhavediti /</l>\n<l>svajeya tāṃ caiva viśeṣakapriyāṃ kathaṃ priyāmārdraviśeṣakāmiti // Saund_4.45 //</l>\n</lg>\n\n<lg>\n<l>atha sa pathi dadarśa muktamānaṃ pitṛnagare 'pi tathā gatābhimānam /</l>\n<l>daśabalamabhito vilambamānaṃ dhvajamanuyāna ivaindramarcyamānam // Saund_4.46 //</l>\n</lg>\n\n<p>saundarananda mahākāvye 'bhāryāyācitaka' nāma caturtha sarga samāpta /</p>\n\n</div>\n<div>\n\n<p>pañcamaḥ sargaḥ\nnandadīkṣā</p>\n\n<lg>\n<l>athāvatīryāśvarathadvipebhyaḥ śākyā yathāsvarddhigṛhītaveṣāḥ /</l>\n<l>mahāpaṇebhyo vyavahāriṇaśca mahāmunau bhaktivaśāt praṇemuḥ // Saund_5.1 //</l>\n</lg>\n\n<lg>\n<l>kecit praṇamyānuyayurmuhūrttaṃ kecit praṇamyārthavaśena jagmuḥ /</l>\n<l>kecit svakeṣvāvasatheṣu tasthuḥ kṛtvāñjalīn vīkṣaṇatatparākṣāḥ // Saund_5.2 //</l>\n</lg>\n\n<lg>\n<l>buddhastatastatra narendramārge sroto mahadbhaktimato janasya /</l>\n<l>jagāma duḥkhena vigāhamāno jalāgame strota ivāpagāyāḥ // Saund_5.3 //</l>\n</lg>\n\n<lg>\n<l>atho mahadbhiḥ pati saṃpatadbhiḥ saṃpūjyamānāya tathāgatāya /</l>\n<l>karttuṃ praṇāmaṃ na śaśāka nandastenābhireme tu gurormahimnā // Saund_5.4 //</l>\n</lg>\n\n<lg>\n<l>svaṃ cāvasaṅgaṃ pathi nirmumukṣurbhaktiṃ janasyānyamateśva rakṣan /</l>\n<l>nandaṃ ca gehābhimukhaṃ jighṛkṣan mārgaṃ tato 'nyaṃ sugataḥ prapede // Saund_5.5 //</l>\n</lg>\n\n<lg>\n<l>tato viviktaṃ ca viviktacetāḥ sanmārgavin mārgamabhipratasthe /</l>\n<l>gatvāgrataścāgryatamāya tasmai nāndīvimuktāya nanāma nandaḥ // Saund_5.6 //</l>\n</lg>\n\n<lg>\n<l>śanairvrajanneva sa gauraveṇa paṭāvṛtāṃso vinatārdhakāyaḥ /</l>\n<l>adhonibaddhāñjalirūrdhvanetraḥ sagadgadaṃ vākyamidaṃ babhāṣe // Saund_5.7 //</l>\n</lg>\n\n<lg>\n<l>prāsādasaṃstho bhagavantamantaḥpraviṣṭamaśrauṣamanugrahāya /</l>\n<l>atastvarāvānahamabhyupeto gṛhasya kakṣyāmahato 'bhyasūyan // Saund_5.8 //</l>\n</lg>\n\n<lg>\n<l>tatsādhu sāhupriya mattpriyārtham tatrāstu bhikṣūttama bhaikṣakālaḥ /</l>\n<l>asau hi madhyaṃ nabhaso yiyāsuḥ kālaṃ pratismārayatīva sūryaḥ // Saund_5.9 //</l>\n</lg>\n\n<lg>\n<l>ityevamuktaḥ praṇatena tena snehābhimānonmukhalocanena /</l>\n<l>tādṛṅ nimittaṃ sugataścakāra nāhārakṛtyaṃ sa yathā viveda // Saund_5.10 //</l>\n</lg>\n\n<lg>\n<l>tataḥ sa kṛtvā munaye praṇāmaṃ gṛhaprayāṇāya matiṃ cakāra /</l>\n<l>anugrahārthaṃ sugatastu tasmai pātraṃ dadau puraṣkarapatranetraḥ // Saund_5.11 //</l>\n</lg>\n\n<lg>\n<l>tataḥ sa loke dadataḥ phalārthaṃ pātrasya tasyāpratimasya pātram /</l>\n<l>jagrāha cāpagrahaṇakṣamābhyāṃ padmopamābhyāṃ prayataḥ karābhyām // Saund_5.12 //</l>\n</lg>\n\n<lg>\n<l>parāṅmukhantvanyamanaskamārād vijñāya nandaḥ sugataṃ gatāstham /</l>\n<l>hastasthapātro 'pi gṛhaṃ yiyāsuḥ sasāra mārgānmunimīkṣamāṇaḥ // Saund_5.13 //</l>\n</lg>\n\n<lg>\n<l>bhāryānurāgeṇa yadā gṛhaṃ sa pātraṃ gṛhītvāpi yiyāsureva /</l>\n<l>vimohayāmāsa munistatastaṃ rathyāmukhasyāvaraṇena tasya // Saund_5.14 //</l>\n</lg>\n\n<lg>\n<l>nirmokṣabījaṃ hi dadarśa tasya jñānaṃ mṛdu kleśarajaśca tīvram /</l>\n<l>kleśānukūlaṃ viṣayātmakaṃ ca nandaṃ yatastaṃ munirācakarṣa // Saund_5.15 //</l>\n</lg>\n\n<lg>\n<l>saṃkleśapakṣo dvividhaśca dṛṣṭastathā dvikalpo vyavadānapakṣaḥ /</l>\n<l>ātmāśrayo hetubalādhikasya bāhyāśrayaḥ pratyayagauravasya // Saund_5.16 //</l>\n</lg>\n\n<lg>\n<l>ayatnato hetubalādhikastu nirmucyate ghaṭṭitamātra eva /</l>\n<l>yatnena tu pratyayaneyabuddhirvimokṣamāpnoti parāśrayeṇa // Saund_5.17 //</l>\n</lg>\n\n<lg>\n<l>nandaḥ sa ca pratyayaneyacetā yaṃ śiśriye tanmayatāmavāpa /</l>\n<l>yasmādimaṃ tatra cakāra yannaṃ taṃ snehapaṅkān munirujjihīrṣan // Saund_5.18 //</l>\n</lg>\n\n<lg>\n<l>nandastu duḥkhena viceṣṭamānaḥ śanairagatyā gurumanvagacchat /</l>\n<l>bhāryāmukhaṃ vīkṣaṇalolanetraṃ vicintayannārdraviśeṣakaṃ tat // Saund_5.19 //</l>\n</lg>\n\n<lg>\n<l>tato munistaṃ priyamālyahāraṃ vasantamāsena kṛtābhihāram /</l>\n<l>nināya bhagnapramadāvihāraṃ vidyāvihārābhimataṃ vihāram // Saund_5.20 //</l>\n</lg>\n\n<lg>\n<l>dīnaṃ mahākāruṇikastatastaṃ dṛṣṭvā muhūrta karuṇāyamānaḥ /</l>\n<l>kareṇa cakrāṅkatalena mūrdhni pasparśa caivedamuvāca cainam // Saund_5.21 //</l>\n</lg>\n\n<lg>\n<l>yāvanna hiṃsraḥ samupaiti kālaḥ śamāya tāvat kuru saumya buddhim /</l>\n<l>sarvāsvavasthāsviha vartamānaṃ sarvābhisāreṇa nihanti mṛtyuḥ // Saund_5.22 //</l>\n</lg>\n\n<lg>\n<l>sādhāraṇāt svapnanibhādasārāllolaṃ manaḥ kāmasukhānniyaccha /</l>\n<l>havyairivāgneḥ pavaneritasya lokasya kāmairna hi tṛptirasti // Saund_5.23 //</l>\n</lg>\n\n<lg>\n<l>śraddhādhanaṃ śreṣṭhatamaṃ dhanebhyaḥ prajñārasasṛptikaro rasebhyaḥ /</l>\n<l>pradhānamadhyātmasukhaṃ sukhebhyo 'vidyāratirduḥkhatamāratibhyaḥ // Saund_5.24 //</l>\n</lg>\n\n<lg>\n<l>hitasya vaktā pravaraḥ suhṛdbhyo dharmāya khedo guṇavān śramebhyaḥ /</l>\n<l>jñānāya kṛtyaṃ paramaṃ kriyābhyaḥ kimindriyāṇāmupagamya dāsyam // Saund_5.25 //</l>\n</lg>\n\n<lg>\n<l>tanniścitaṃ bhīlkamaśugviyuktaṃ pareṣvanāyattamahāryamanyaiḥ /</l>\n<l>nityaṃ śivaṃ śāntisukhaṃ vṛṇīṣva kimindriyārthārthamanarthamūḍhvā // Saund_5.26 //</l>\n</lg>\n\n<lg>\n<l>jarāsamā nāstyamṛjā prajānāṃ vyādheḥ samo nāsti jagatyanarthaḥ /</l>\n<l>mṛtyoḥ samaṃ nāsti bhayaṃ pṛthivyāmetattrayaṃ khalvavaśena sevyam // Saund_5.27 //</l>\n</lg>\n\n<lg>\n<l>snehena kaścinna samo 'sti pāśaḥ sroto na tṛṣṇāsamamasti hāri /</l>\n<l>rāgāgninā nāsti samastathāgnistaccet trayaṃ nāsti sukhaṃ ca te 'sti // Saund_5.28 //</l>\n</lg>\n\n<lg>\n<l>avaśyabhāvī priyaviprayogastasmāñca śoko niyataṃ niṣevyaḥ /</l>\n<l>śokena conmādamupeyivāṃso rājarṣayo 'nye 'pyavaśā vicelu // Saund_5.29 //</l>\n</lg>\n\n<lg>\n<l>prajñāmayaṃ varma badhāna tasmānno kṣāntinighnasya hi śokabāṇāḥ /</l>\n<l>mahacca dagdhuṃ bhavakakṣajālaṃ saṃghukṣayālpāgnimivātmatejaḥ // Saund_5.30 //</l>\n</lg>\n\n<lg>\n<l>yathauṣadhairhastagataiḥ savidyo na daśyate kaścana pannagena /</l>\n<l>tathānapekṣo jitalokamoho na daśyate śokabhujaṃgamena // Saund_5.31 //</l>\n</lg>\n\n<lg>\n<l>āsthāya yogaṃ parigamya tattvaṃ na trāsamāgacchati mṛtyukāle /</l>\n<l>ābaddhavarmā sudhanuḥ kṛtāsro jigīṣayā śūra ivāhavasthaḥ // Saund_5.32 //</l>\n</lg>\n\n<lg>\n<l>ityevamuktaḥ sa tathāgatena sarveṣu bhūteṣvanukampakena /</l>\n<l>dhṛṣṭaṃ girāntarhṛdayena sīdaṃstatheti nandaḥ sugataṃ babhāṣe // Saund_5.33 //</l>\n</lg>\n\n<lg>\n<l>atha pramādācca tamujjihīrṣan matvāgamasyaiva ca pātrabhūtam /</l>\n<l>prabrājayānanda śamāya nandamityabravīnmaitramanā maharṣiḥ // Saund_5.34 //</l>\n</lg>\n\n<lg>\n<l>nandaṃ tato 'ntarmanasā rudantamehīti vaidehamunirjagāda /</l>\n<l>śanaistatastaṃ samupetya nando na pravrajiṣyāmyahamityuvāca // Saund_5.35 //</l>\n</lg>\n\n<lg>\n<l>śrutvātha nandasya manīṣitaṃ tad buddhāya vaidehamuniḥ śaśaṃsa /</l>\n<l>saṃśrutya tasmādapi tasya bhāvaṃ mahāmunirnandamuvāca bhūyaḥ // Saund_5.36 //</l>\n</lg>\n\n<lg>\n<l>mayyagraje pravrajite 'jitātman bhrātṛṣvanupravrajiteṣu cāsmān /</l>\n<l>jñātīṃśca dṛṣṭvā vratino gṛhasthān saṃvinna kiṃ te 'sti na vāsti cetaḥ // Saund_5.37 //</l>\n</lg>\n\n<lg>\n<l>rājarṣayaste viditā na nūnaṃ vanāni ye śiśriyire hasantaḥ /</l>\n<l>niṣṭhīvya kāmānupaśāntikāmāḥ kāmeṣu naivaṃ kṛpaṇeṣu saktāḥ // Saund_5.38 //</l>\n</lg>\n\n<lg>\n<l>bhūyaḥ samālokya gṛheṣu doṣān niśāmya tattyāgakṛtaṃ ca śarma /</l>\n<l>naivāsti moktuṃ matirālayaṃ te deśaṃ mumūrṣoriva sopasargam // Saund_5.39 //</l>\n</lg>\n\n<lg>\n<l>saṃsārakāntāraparāyaṇasya śive kathaṃ te pathi nārurukṣā /</l>\n<l>āropyamāṇasya tameva mārgaṃ bhraṣṭasya sārthādiva sārthikasya // Saund_5.40 //</l>\n</lg>\n\n<lg>\n<l>yaḥ sarvato veśmani dahyamāne śayīta mohānna tato vyapeyāt /</l>\n<l>kālāgninā vyādhijarāśikhena loke pradīpte sa bhavet pramattaḥ // Saund_5.41 //</l>\n</lg>\n\n<lg>\n<l>praṇīyamānaśca yathā vadhāya matto hasecca pralapecca vadhyaḥ /</l>\n<l>mṛtyau tathā tiṣṭhati pāśahaste śocyaḥ pramādyan viparitacetāḥ // Saund_5.42 //</l>\n</lg>\n\n<lg>\n<l>yadā narendrāśca kuṭumbinaśca vihāya bandhūṃśca parigrahāṃśca /</l>\n<l>yayuśca yāsyanti ca yānti caiva priyeṣvanityeṣu kuto 'nurodhaḥ // Saund_5.43 //</l>\n</lg>\n\n<lg>\n<l>kiñcinna paśyāmi ratasya yatra tadanyabhāvena bhavenna duḥkham /</l>\n<l>tasmāt kvacinna kṣamate prasaktiryadi kṣamastadvigamānna śokaḥ // Saund_5.44 //</l>\n</lg>\n\n<lg>\n<l>tatsaumya lolaṃ parigamya lokaṃ māyopamaṃ citramivendrajālam /</l>\n<l>priyābhidhānaṃ tyaja mohajālaṃ chettuṃ matiste yadi duḥkhajālam // Saund_5.45 //</l>\n</lg>\n\n<lg>\n<l>varaṃ hitodarkamāniṣṭamannaṃ na svādu yat syādahitānubaddham /</l>\n<l>yasmādahaṃ tvāṃ viniyojayāmi śive śucau vartmani vipriye 'pi // Saund_5.46 //</l>\n</lg>\n\n<lg>\n<l>bālasya dhātrī vinigṛhya loṣṭhaṃ yathoddharatyāsyapuṭapraviṣṭam /</l>\n<l>tathojjihīrṣuḥ khalu rāgaśalyaṃ tattvāmavocaṃ paruṣaṃ hitāya // Saund_5.47 //</l>\n</lg>\n\n<lg>\n<l>aniṣṭamapyauṣadhamāturāya dadāti vaidyaśca yathā nigṛhya /</l>\n<l>tadvanmayoktaṃ pratikūlametattubhyaṃ hitodarkamanugrahāya // Saund_5.48 //</l>\n</lg>\n\n<lg>\n<l>tadyāvadeva kṣaṇasaṃnipāto na mṛtyurāgacchati yāvadeva /</l>\n<l>yāvadvayo yogavidhau samarthaṃ buddhiṃ kuru śreyasi tāvadeva // Saund_5.49 //</l>\n</lg>\n\n<lg>\n<l>ityevamuktaḥ sa vināyakena hitaiṣiṇā kāruṇikena nandaḥ /</l>\n<l>kartāsmi sarvaṃ bhagavan vacaste tathā yathājñāpayasītyuvāca // Saund_5.50 //</l>\n</lg>\n\n<lg>\n<l>ādāya vaidehamunistatastaṃ nināya saṃśliṣya viceṣṭamānam /</l>\n<l>vyayojayaccāśrupariplutākṣaṃ keśaśriyaṃ chatranibhasya mūrdhnaḥ // Saund_5.51 //</l>\n</lg>\n\n<lg>\n<l>atho nataṃ tasya mukhaṃ sabāṣpaṃ pravāsyamāneṣu śiroruheṣu /</l>\n<l>vakrāgranālaṃ nalinaṃ taḍāge varṣodakaklinnamivābabhāse // Saund_5.52 //</l>\n</lg>\n\n<lg>\n<l>nandastatastarukaṣāyaviraktavāsāścintāvaśo navagṛhīta iva dvipendraḥ /</l>\n<l>pūrṇaḥ śaśī bahulapakṣagataḥ kṣapānte bālātapena pariṣikta ivāvabhāse // Saund_5.53 //</l>\n</lg>\n\n<p>saundarananda kāvye 'nandadīkṣā' nāma pañcama sarga samāpta /</p>\n\n</div>\n<div>\n\n<p>ṣaṣṭhaḥ sargaḥ\nbhāryāvilāpa</p>\n\n<lg>\n<l>tato hṛte bharttari gauraveṇa prītau hṛtāyāmaratau kṛtāyām /</l>\n<l>tatraiva harmyopari vartamānā na sundarī saiva tadā babhāse // Saund_6.1 //</l>\n</lg>\n\n<lg>\n<l>sā bharturabhyāgamanapratīkṣā gavākṣamākramya payodharābhyām /</l>\n<l>dvāronmukhī harmyatalāllalambe mukhena tiryaṅnatakuṇḍalena // Saund_6.2 //</l>\n</lg>\n\n<lg>\n<l>vilambahārā calayoktrakā sā tasmād vimānād vinatā cakāśe /</l>\n<l>tapaḥ kṣayādapsarasāṃ vareva cyutaṃ vimānāt priyamīkṣamāṇā // Saund_6.3 //</l>\n</lg>\n\n<lg>\n<l>sā khedasaṃsvinnalalāṭakena niśvāsaniṣpītaviśeṣakeṇa /</l>\n<l>cintācalākṣeṇa mukhena tasthau bharttāramanyatra viśaṅkamānā // Saund_6.4 //</l>\n</lg>\n\n<lg>\n<l>tataścirasthānapariśrameṇa sthitaiva paryaṅkatale papāta /</l>\n<l>tiryakca śiśye pravikīrṇahārā sapādukaikārdhavilambapādā // Saund_6.5 //</l>\n</lg>\n\n<lg>\n<l>athātra kācit pramadā sabāṣpāṃ tāṃ duḥkhitāṃ draṣṭumanīpsamānā /</l>\n<l>prāsādasopānatalapraṇādaṃ cakāra padbhyāṃ sahasā rudantī // Saund_6.6 //</l>\n</lg>\n\n<lg>\n<l>tasyāśca sopānatalapraṇādaṃ śrutvaiva tūrṇaṃ punarutpapāta /</l>\n<l>prītyāṃ prasaktaiva ca saṃjaharṣa priyopayānaṃ pariśaṅkamānā // Saund_6.7 //</l>\n</lg>\n\n<lg>\n<l>sā trāsayantī valabhīpuṭasthān pārāvatān nūpūranisvanena /</l>\n<l>sopānakukṣiṃ prasasāra harṣād bhraṣṭaṃ dukūlāntamacintayantī // Saund_6.8 //</l>\n</lg>\n\n<lg>\n<l>tāmaṅganāṃ prekṣya ca vipralabdhā niśvasya bhūyaḥ śayanaṃ prapede /</l>\n<l>vivarṇavaktrā na rarāja cāśu vivarṇacandreva himāgame dyauḥ // Saund_6.9 //</l>\n</lg>\n\n<lg>\n<l>sā duḥkhitā bhartturadarśanena kāmena kopena ca dahyamānā /</l>\n<l>kṛtvā kare vaktramupopaviṣṭā cintānadīṃ śokajalāṃ tatāra // Saund_6.10 //</l>\n</lg>\n\n<lg>\n<l>tasyāḥ mukhaṃ padmasapatnabhūtaṃ pāṇau sthitaṃ pallavarāgatāmre /</l>\n<l>chāyāmayasyāmbhasi paṅkajasya babhau nataṃ padmamivopariṣṭāt // Saund_6.11 //</l>\n</lg>\n\n<lg>\n<l>sā strīsvabhāvena vicintya tattad dṛṣṭānurāge 'bhimukhe 'pi patyau /</l>\n<l>dharmāśrite tattvamavindamānā saṃkalpya tattadvilalāpa tattat // Saund_6.12 //</l>\n</lg>\n\n<lg>\n<l>eṣyāmyanāśyānaviśeṣakāyāṃ tvayīti kṛtvā mayi taṃ pratijñām /</l>\n<l>kasmānnu hetordayitapratijñaḥ so 'dya priyo me vitathapratijñaḥ // Saund_6.13 //</l>\n</lg>\n\n<lg>\n<l>āryasya sādhoḥ karuṇātmakasya mannityabhīroratidakṣiṇasya /</l>\n<l>kuto vikāro 'yamabhūtapūrvaḥ svenāparāgeṇa mamāpacārāt // Saund_6.14 //</l>\n</lg>\n\n<lg>\n<l>ratipriyasya priyavartino me priyasya nūnaṃ hṛdaya viraktam /</l>\n<l>tathāpi rāgo yadi tasya hi syān maccittarakṣī na sa nāgataḥ syāt // Saund_6.15 //</l>\n</lg>\n\n<lg>\n<l>rūpeṇa bhāvena ca madviśiṣṭā priyeṇa dṛṣṭā niyataṃ tato 'nyā /</l>\n<l>tathā hi kṛtvā mayi moghasāntvaṃ lagnāṃ satiṃ māmāgamad vihāya // Saund_6.16 //</l>\n</lg>\n\n<lg>\n<l>bhaktiṃ sa buddhaṃ prati yāvavocattasya prayātuṃ mayi so 'padeśaḥ /</l>\n<l>munau prasādo yadi tasya hi syānmṛtyorivogrādanṛtād bibhīyāt // Saund_6.17 //</l>\n</lg>\n\n<lg>\n<l>sevārthamādarśanamanyacitto vibhūṣayantyā mama dhārayitvā /</l>\n<l>bibharti so 'nyasya janasya taṃ cennamo 'stu tasmai calasauhṛdāya // Saund_6.18 //</l>\n</lg>\n\n<lg>\n<l>necchanti yāḥ śokamavāptumevaṃ śraddhātumarhanti na tā narāṇām /</l>\n<l>kva cānuvṛttirmayi sāsya pūrvaṃ tyāgaḥ kva cāyaṃ janavat kṣaṇena // Saund_6.19 //</l>\n</lg>\n\n<lg>\n<l>ityevamādi priyaviprayuktā priye 'nyadāśaṅkya ca sā jagāda /</l>\n<l>saṃbhrāntamāruhya ca tadvimānaṃ tāṃ strī sabāṣpā giramityuvāca // Saund_6.20 //</l>\n</lg>\n\n<lg>\n<l>yuvāpi tāvat priyadarśano 'pi saubhāgyabhāgyābhijanānvito 'pi /</l>\n<l>yastvāṃ priyo nābhyacarat kadācittamanyathā yāsyatikātarāsi // Saund_6.21 //</l>\n</lg>\n\n<lg>\n<l>mā svāminaṃ svāmini doṣato gāḥ priyaṃ priyārhaṃ priyakāriṇaṃ tam /</l>\n<l>na sa tvadanyāṃ pramadāmavaiti svacakravākyā iva cakravākaḥ // Saund_6.22 //</l>\n</lg>\n\n<lg>\n<l>sa tu tvadarthaṃ gṛhavāsamīpsan jijīviṣustvatparitoṣahetoḥ /</l>\n<l>bhrātrā kilāryeṇa tathāgatena pravrājito netrajalārdravaktraḥ // Saund_6.23 //</l>\n</lg>\n\n<lg>\n<l>śrutvā tato bhartari tāṃ pravṛttiṃ savepathuḥ sā sahasotpapāt /</l>\n<l>pragṛhya bāhū virurāva coccairhṛdīva digdhābhihata kareṇuḥ // Saund_6.24 //</l>\n</lg>\n\n<lg>\n<l>sā rodanāroṣitaraktadṛṣṭiḥ saṃtāpasaṃkṣobhitagātrayaṣṭiḥ /</l>\n<l>papāta śīrṇākulahārayaṣṭiḥ phalātibhārādiva cūtayaṣṭiḥ // Saund_6.25 //</l>\n</lg>\n\n<lg>\n<l>sā padmarāgaṃ vasanaṃ vasānā padmānanā padmadalāyatākṣī /</l>\n<l>padmā vipadmā patiteva lakṣmīḥ śuśoṣa padmasragivātapena // Saund_6.26 //</l>\n</lg>\n\n<lg>\n<l>saṃcintya sacintya guṇāṃśca bharturdīrghaṃ niśaśvāsa tatāma caiva /</l>\n<l>vibhūṣaṇaśrīnihite prakoṣṭhe tāmre karāgre ca vinirdudhāva // Saund_6.27 //</l>\n</lg>\n\n<lg>\n<l>na bhūṣaṇārtho mama saṃpratīti sā dikṣu cikṣepa vibhūṣaṇāni /</l>\n<l>nirbhūṣaṇā sā patitā cakāśe viśīrṇapuṣpastabakā lateva // Saund_6.28 //</l>\n</lg>\n\n<lg>\n<l>dhṛtaḥ priyeṇāyamabhūnmameti rukmatsaruṃ darpaṇamāliliṅge /</l>\n<l>yatnācca vinyastatamālapatrau ruṣṭeva dhṛṣṭaṃ pramamājaṃ gaṇḍau // Saund_6.29 //</l>\n</lg>\n\n<lg>\n<l>sā cakravākīva bhṛśaṃ cukūja śyenāgrapakṣakṣatacakravākā /</l>\n<l>vispardhamāneva vimānasaṃsthaiḥ pārāvataiḥ kūjanalolakaṇṭhaiḥ // Saund_6.30 //</l>\n</lg>\n\n<lg>\n<l>vicitramṛdvāstaraṇe 'pi suptā vaiḍūryavajrapratimaṇḍite 'pi /</l>\n<l>rukmāṅgapāde śayane mahārhe na śarma lebhe pariceṣṭamānā // Saund_6.31 //</l>\n</lg>\n\n<lg>\n<l>sandṛśya bhartuśca vibhūṣaṇāni vāsāṃsi vīṇāprabhṛtīṃśca līlāḥ /</l>\n<l>tamo viveśābhinanāda coccaiḥ paṅkāvatīrṇeva ca saṃsasāda // Saund_6.32 //</l>\n</lg>\n\n<lg>\n<l>sā sundarī śvāsacalodarī hi vajrāgnisaṃbhinnadarīguheva /</l>\n<l>śokāgnināntarhṛdi dahyamānā vibhrāntacitteva tadā babhūva // Saund_6.33 //</l>\n</lg>\n\n<lg>\n<l>ruroda mamlau virurāva jaglau babhrāma tasthau vilalāpa dadhyau /</l>\n<l>cakāra roṣaṃ vicakāra mālyaṃ cakarta vaktraṃ vicakarṣa vastram // Saund_6.34 //</l>\n</lg>\n\n<lg>\n<l>tāṃ cārudantīṃ prasabhaṃ rudantīṃ saṃśrutya nāryaḥ paramābhitaptāḥ /</l>\n<l>antargṛhādāruruhurvimānaṃ trāsena kinnarya ivādripṛṣṭham // Saund_6.35 //</l>\n</lg>\n\n<lg>\n<l>bāṣpeṇa tāḥ klinnaviṣaṇṇavaktrā varṣeṇa padminya ivārdrapadmāḥ /</l>\n<l>sthānānurūpeṇa yathābhimānaṃ nililyire tāmanudahyamānāḥ // Saund_6.36 //</l>\n</lg>\n\n<lg>\n<l>tābhirvṛtā harmyatale 'ṅganābhiścintātanuḥ sā sutanurbabhāse /</l>\n<l>śatahradābhiḥ pariveṣṭiteva śaśāṅkalekhā śaradabhramadhye // Saund_6.37 //</l>\n</lg>\n\n<lg>\n<l>yā tatra tāsāṃ vacasopapannā mānyā ca tasyā vayasādhikā ca /</l>\n<l>sā pṛṣṭhatastāṃ tu samāliliṅge pramṛjya cāśrūṇi vacāṃsyuvāca // Saund_6.38 //</l>\n</lg>\n\n<lg>\n<l>rājarṣivadhvāstava nānurūpo dharmāśrite bhartari jātu śokaḥ /</l>\n<l>ikṣvākuvaṃśe hyabhikāṅkṣitāni dāyādyabhūtāni tapovanāni // Saund_6.39 //</l>\n</lg>\n\n<lg>\n<l>prāyeṇa mokṣāya viniḥsṛtānāṃ śākyarṣabhāṇāṃ viditāḥ striyaste /</l>\n<l>tapovanānīva gṛhāṇi yāsāṃ sādhvīvrataṃ kāmavadāśritānām // Saund_6.40 //</l>\n</lg>\n\n<lg>\n<l>yadyanyayā rūpaguṇādhikatvād bharttā hṛtaste kuru bāṣpamokṣam /</l>\n<l>manasvinī rūpavatī guṇāḍhyā hṛdi kṣate kātra hi nāśru muñcet // Saund_6.41 //</l>\n</lg>\n\n<lg>\n<l>athāpi kiṃcid vyasanaṃ prapanno mā caiva tad bhūt sadṛśo 'tra bāṣpaḥ /</l>\n<l>ato viśiṣṭaṃ na hi duḥkhamasti kulodgatāyāḥ patidevatāyāḥ // Saund_6.42 //</l>\n</lg>\n\n<lg>\n<l>atha tvidānīṃ laḍitaḥ sukhena svasthaḥ phalastho vyasanānyadṛṣṭvā /</l>\n<l>vītaspṛho dharmamanuprapannaḥ kiṃ viklavā rodiṣi harṣakāle // Saund_6.43 //</l>\n</lg>\n\n<lg>\n<l>ityevamuktāpi bahuprakāraṃ snehāttayā naiva dhṛtiṃ cakāra /</l>\n<l>athāparā tāṃ manaso 'nukūlaṃ kālopapannaṃ praṇayāduvāca // Saund_6.44 //</l>\n</lg>\n\n<lg>\n<l>bravīmi satyaṃ suviniścitaṃ me prāptaṃ priyaṃ drakṣyasi śīghrameva /</l>\n<l>tvayā vinā sthāsyati tatra nāsau sattvāśrayaścetanayeva hīnaḥ // Saund_6.45 //</l>\n</lg>\n\n<lg>\n<l>aṅke 'pi lakṣmyā na sa nirvṛtaḥ syāt tvaṃ tasya pārśve yadi tatra na syāḥ /</l>\n<l>āpatsu kṛcchrāsvapi cāgatāsu tvāṃ paśyatastasya bhavenna duḥkham // Saund_6.46 //</l>\n</lg>\n\n<lg>\n<l>tvaṃ nirvṛtiṃ gaccha niyaccha bāṣpaṃ taptāśrumokṣāt parirakṣa cakṣuḥ /</l>\n<l>yastasya bhāvastvayi yaśca rāgo na raṃsyate tvadvirahāt sa dharme // Saund_6.47 //</l>\n</lg>\n\n<lg>\n<l>syādatra nāsau kulasattvayogāt kāṣāyamādāya vihāsyatīti /</l>\n<l>anātmanādāya gṛhonmukhasya punarvimoktuṃ ka ivāsti doṣaḥ // Saund_6.48 //</l>\n</lg>\n\n<lg>\n<l>iti yuvatijanena sāntvyamānā hṛtahṛdayā ramaṇena sundarī sā /</l>\n<l>dramiḍamabhimukhī pureva rambhā kṣitimagamat parivāritāpsarobhiḥ // Saund_6.49 //</l>\n</lg>\n\n<p>saundarananda mahākāvye 'bhāryāvilāpa' nāma ṣaṣṭha sarga samāpta /</p>\n\n</div>\n<div>\n\n<p>saptamaḥ sargaḥ\nnandavilāpa</p>\n\n<lg>\n<l>liṅgaṃ tataḥ śāstṛvidhipradiṣṭaṃ gātreṇa bibhranna tu cetasā tat /</l>\n<l>bhāryāgataireva manovitarkairjehrīyamāṇo na nananda nandaḥ // Saund_7.1 //</l>\n</lg>\n\n<lg>\n<l>sa puṣpamāsasya ca puṣpalakṣmyā sarvābhisāreṇa ca puṣpaketoḥ /</l>\n<l>yānīyabhāvena ca yauvanasya vihārasaṃstho na śamaṃ jagāma // Saund_7.2 //</l>\n</lg>\n\n<lg>\n<l>sthitaḥ saḥ dīnaḥ sahakāravīthyāmālīnasaṃmūrcchitaṣaṭpadāyām /</l>\n<l>bhṛśaṃ jajṛmbhe yugadīrghabāhurdhyātvā priyāṃ cāpamivācakarṣa // Saund_7.3 //</l>\n</lg>\n\n<lg>\n<l>sa pītakakṣodamiva pratīcchan cūtadrumebhyastanupuṣpavarṣam /</l>\n<l>dīrghaṃ niśaśvāsa vicintya bhāryāṃ navagraho nāga ivāvaruddhaḥ // Saund_7.4 //</l>\n</lg>\n\n<lg>\n<l>śokasya hartā śaraṇāgatānāṃ śokasya karttā pratigarvitānām /</l>\n<l>aśokamālambya sa jātaśokaḥ priyāṃ priyāśokakavanāṃ śuśoca // Saund_7.5 //</l>\n</lg>\n\n<lg>\n<l>priyāṃ priyāyāḥ pratanuṃ priyaṅguṃ niśāmya bhītāmiva niṣpatantīm /</l>\n<l>sasmāra tāmaśrumukhīṃ sabāṣpaḥ priyāṃ priyaṅguprasavāvadātām // Saund_7.6 //</l>\n</lg>\n\n<lg>\n<l>puṣpāvanaddhe tilakadrumasya dṛṣṭvānyapuṣṭāṃ śikhare niviṣṭām /</l>\n<l>saṃkalpayāmāsa śikhāṃ priyāyāḥ śuklāṃśuke 'ṭṭālapāśritāyāḥ // Saund_7.7 //</l>\n</lg>\n\n<lg>\n<l>latāṃ praphullāmatimuktakasya cūtasya pārśve parirabhya jātām /</l>\n<l>niśāmya cintāmagamattadaivaṃ śliṣṭā bhavenmāmapi sundarīti // Saund_7.8 //</l>\n</lg>\n\n<lg>\n<l>puṣpotkarālā api nāgavṛkṣā dāntaiḥ samudgairiva hemagarbhaiḥ /</l>\n<l>kāntāravṛkṣā iva duḥkhitasya na cakṣurācikṣipurasya tatra // Saund_7.9 //</l>\n</lg>\n\n<lg>\n<l>gandhaṃ vamanto 'pi ca gandhaparṇā gandharvaveśyā iva gandhapūrṇāḥ /</l>\n<l>tasyānyacittasya śugātmakasya ghrāṇaṃ na janhurhṛdayaṃ pratepuḥ // Saund_7.10 //</l>\n</lg>\n\n<lg>\n<l>saṃraktakaṇṭhaiśca vinīlakaṇṭhaistuṣṭaiḥ prahṛṣṭairapi cānyapuṣṭaiḥ /</l>\n<l>lelihyamānaiśca madhu dvirephaiḥ svanadvanaṃ tasya mano nunoda // Saund_7.11 //</l>\n</lg>\n\n<lg>\n<l>sa tatra bhāryāraṇisaṃbhavena vitarkadhūmena tamaḥśikhena /</l>\n<l>kāmāgnināntarhṛdi dahyamāno vihāya dhairyaṃ vilalāpa tattat // Saund_7.12 //</l>\n</lg>\n\n<lg>\n<l>adyāvagacchāmi suduṣkaraṃ te cakruḥ kariṣyanti ca kurvate ca /</l>\n<l>tyaktvā priyāmaśrumukhīṃ tapo ye cerūścariṣyanti caranti caiva // Saund_7.13 //</l>\n</lg>\n\n<lg>\n<l>tāvad dṛḍhaṃ bandhanamasti loke na dāravaṃ tāntavamāyasaṃ vā /</l>\n<l>yāvad dṛḍhaṃ bandhanametadeva mukhaṃ calākṣaṃ lalitaṃ ca vākyam // Saund_7.14 //</l>\n</lg>\n\n<lg>\n<l>chittvā ca bhittvā ca hi yānti tāni svapauruṣāccaiva suhṛdbalācca /</l>\n<l>jñānācca raukṣyācca vinā vimoktuṃ na śakyate snehamayastu pāśaḥ // Saund_7.15 //</l>\n</lg>\n\n<lg>\n<l>jñānaṃ na me tacca śamāya yat syānna na cāsti raukṣyaṃ karuṇātmako 'smi /</l>\n<l>kāmātmakaścāsmi guruśca buddhaḥ sthito 'ntare cakragaterivāsmi // Saund_7.16 //</l>\n</lg>\n\n<lg>\n<l>ahaṃ gṛhītvāpi hi bhikṣuliṅgaṃ bhrātṝṣiṇā dviguruṇānuśiṣṭaḥ /</l>\n<l>sarvāsvavasthāsu labhe na śāntiṃ priyāviyogādiva cakravākaḥ // Saund_7.17 //</l>\n</lg>\n\n<lg>\n<l>adyāpi tanme hṛdi vartate ca yaddarpaṇe vyākulite mayā sā /</l>\n<l>kṛtānutakrodhakamabravīnmāṃ kathaṃkṛto 'sīti śaṭhaṃ hasantī // Saund_7.18 //</l>\n</lg>\n\n<lg>\n<l>yathaiṣyanāśyānaviśeṣakāyāṃ mayīti yanmāmavadacca sāśru /</l>\n<l>pāriplavākṣeṇa mukhena bālā tanme vaco 'dyāpi mano ruṇaddhi // Saund_7.19 //</l>\n</lg>\n\n<lg>\n<l>buddhvāsanaṃ parvatanirjharasthaḥ svastho yathā dhyāyati bhikṣureṣaḥ /</l>\n<l>saktaḥ kvacinnāhamivaiṣa nūnaṃ śāntastathā tṛpta ivopaviṣṭaḥ // Saund_7.20 //</l>\n</lg>\n\n<lg>\n<l>puṃskokilānāmavicintya ghoṣaṃ vasantalakṣmyāmavicārya cakṣuḥ /</l>\n<l>śāstraṃ yathābhyasyati caiṣa yuktaḥ śaṅke priyākarṣati nāsya cetaḥ // Saund_7.21 //</l>\n</lg>\n\n<lg>\n<l>asmai namo 'stu sthiraniścayāya nivṛttakautūhalavismayāya /</l>\n<l>śāntātmane 'ntargatamānāsāya caṅkramyamāṇāya nirutsukāya // Saund_7.22 //</l>\n</lg>\n\n<lg>\n<l>nirīkṣamāṇasya jalaṃ sapadmaṃ vanaṃ ca phullaṃ parapuṣṭajuṣṭam /</l>\n<l>kasyāsti dhairyaṃ navayauvanasya māse madhau dharmasapatnabhūte // Saund_7.23 //</l>\n</lg>\n\n<lg>\n<l>bhāvena garveṇa gatena lakṣmyā smitena kopena madena vāgbhiḥ /</l>\n<l>jahruḥ striyo devanṛparṣisaṃghān kasmāddhi nāsmadvidhamākṣipeyuḥ // Saund_7.24 //</l>\n</lg>\n\n<lg>\n<l>kāmābhibhūto hi hiraṇyaretāḥ svāhāṃ siṣeve madhavānahalyām /</l>\n<l>sattvena sargeṇa ca tena hīnaḥ strinirjitaḥ kiṃ bata mānuṣo 'ham // Saund_7.25 //</l>\n</lg>\n\n<lg>\n<l>sūryaḥ saraṇyūṃ prati jātarāgastatprītaye taṣṭa iti śrutaṃ naḥ /</l>\n<l>ratamaśvabhūto 'śvavadhūṃ sametya yato 'śvinau tau janayāṃbabhūva // Saund_7.26 //</l>\n</lg>\n\n<lg>\n<l>strīkāraṇaṃ vairaviśaktabuddhyorvaivasvatāgnyoścalitātmadhṛtyoḥ /</l>\n<l>bahūni varṣāṇi babhūva yuddhaṃ kaḥ strīnimittaṃ na caledihānyaḥ // Saund_7.27 //</l>\n</lg>\n\n<lg>\n<l>bheje śvapākīṃ munirakṣamālāṃ kāmādvasiṣṭhaśca sa sadvariṣṭhaḥ /</l>\n<l>yasyāṃ vivaśvāniva bhūjalādaḥ sutaḥ prasūto 'sya kapiñjalādaḥ // Saund_7.28 //</l>\n</lg>\n\n<lg>\n<l>parāśaraḥ śāpaśarastatharṣiḥ kālīṃ siṣeve jhaṣagarbhayonim /</l>\n<l>suto 'sya yasyāṃ suṣuve mahātmā dvaipāyano vedavibhāgakarttā // Saund_7.29 //</l>\n</lg>\n\n<lg>\n<l>dvaipāyano dharmaparāyaṇaśca reme samaṃ kāśiṣu veśyavadhvā /</l>\n<l>yayā hato 'bhūccalanūpureṇa pādena vidyullatayeva meghaḥ // Saund_7.30 //</l>\n</lg>\n\n<lg>\n<l>tathāṅgirā rāgaparītacetāḥ sarasvatīṃ brahmasutaḥ siṣeve /</l>\n<l>sārasvato yatra suto 'sya jajñe naṣṭasya vedasya punaḥpravaktā // Saund_7.31 //</l>\n</lg>\n\n<lg>\n<l>tathā nṛparṣerdilīpasya yajñe svargastriyāṃ kāśyapa āgatāsthaḥ /</l>\n<l>sruvaṃ gṛhītvā sravadātmatejaścikṣepa vahrāvasito yato 'bhūt // Saund_7.32 //</l>\n</lg>\n\n<lg>\n<l>tathāṅgado 'ntaṃ tapaso 'pi gatvā kāmābhibhūto yamunāmagacchat /</l>\n<l>dhīmattaraṃ yatra rathītaraṃ sa sāraṅgajuṣṭaṃ janayāmbabhūva // Saund_7.33 //</l>\n</lg>\n\n<lg>\n<l>niśāmya śāntāṃ naradevakanyāṃ vane 'pi śānte 'pi ca vartamānaḥ /</l>\n<l>cacāla dhairyānmuniṛṣyaśrṛṅgaḥ śailo mahīkampa ivoccaśrṛṅgaḥ // Saund_7.34 //</l>\n</lg>\n\n<lg>\n<l>brahmarṣibhāvārthamapāsya rājyaṃ bheje vanaṃ yo viṣayeṣvanāsthaḥ /</l>\n<l>sa gādhijaścāpahṛto ghṛtācyā samā daśaikaṃ divasaṃ viveda // Saund_7.35 //</l>\n</lg>\n\n<lg>\n<l>tathaiva kandarpaśarābhimṛṣṭo rambhāṃ prati sthūlaśirā mumūrccha /</l>\n<l>yaḥ kāmaroṣātmatayānapekṣaḥ śaśāpa tāmapratigṛhyamāṇaḥ // Saund_7.36 //</l>\n</lg>\n\n<lg>\n<l>pramadvarāyāṃ ca ruruḥ priyāyāṃ bhujaṅgamenāpahṛtendriyāyām /</l>\n<l>saṃdṛśya saṃdṛśya jaghāna sarpān priyaṃ na roṣeṇa tapo rarakṣa // Saund_7.37 //</l>\n</lg>\n\n<lg>\n<l>naptā śaśāṅkasya yaśoguṇāṅko budhasya sūnurvibudhaprabhāvaḥ /</l>\n<l>tathorvaśīmapsarasaṃ vicintya rājarṣirunmādamagacchadaiḍaḥ // Saund_7.38 //</l>\n</lg>\n\n<lg>\n<l>rakto girermūrdhani menakāyāṃ kāmātmakatvācca sa tālajaṅghaḥ /</l>\n<l>pādena viśvāvasunā saroṣaṃ vajreṇa hintāla ivābhijaghne // Saund_7.39 //</l>\n</lg>\n\n<lg>\n<l>nāśaṃ gatāyāṃ paramāṅganāyāṃ gaṃgājale 'naṅgaparītacetāḥ /</l>\n<l>janhuśca gaṅgāṃ nṛpatirbhujābhyāṃ rurodha maināka ivācalendraḥ // Saund_7.40 //</l>\n</lg>\n\n<lg>\n<l>nṛpaśca gaṅgāvirahājjughūrṇa gaṅgāmbhasā sāla ivāttamūlaḥ /</l>\n<l>kulapradīpaḥ pratipasya sūnuḥ śrīmattanuḥ śantanurasvatantraḥ // Saund_7.41 //</l>\n</lg>\n\n<lg>\n<l>hṛtāṃ ca saunandakinānu 'śocan prāptāmivorvīṃ striyamurvaśīṃ tām /</l>\n<l>sadvṛttavarmā kila somavarmā babhrāma citodbhavabhinnavarmā // Saund_7.42 //</l>\n</lg>\n\n<lg>\n<l>bhāryāṃ mṛtāṃ cānumamāra rājā bhīmaprabhāvo bhuvi bhīmakaḥ saḥ /</l>\n<l>balena senāka iti prakāśaḥ senāpatirdeva ivāttasenaḥ // Saund_7.43 //</l>\n</lg>\n\n<lg>\n<l>svargaṃ gate bhartari śantanau ca kālīṃ jihīrṣan janamejayaḥ saḥ /</l>\n<l>avāpa bhīṣmāt samavetya mṛtyuṃ na tadgataṃ manmathamutsasarja // Saund_7.44 //</l>\n</lg>\n\n<lg>\n<l>śaptaśca pāṇḍurmadanena nūnaṃ strīsaṃgame mṛtyumavāpsyasīti /</l>\n<l>jagāma mādrīṃ na maharṣiśāpādasevyasevī vimamarśa mṛtyum // Saund_7.45 //</l>\n</lg>\n\n<lg>\n<l>evaṃvidhā devanṛparṣisaṅghāḥ strīṇāṃ vaśaṃ kāmavaśena jagmuḥ /</l>\n<l>dhiyā ca sāreṇa ca durbalaḥ san priyāmapaśyan kimu viklavo 'ham // Saund_7.46 //</l>\n</lg>\n\n<lg>\n<l>yāsyāmi tasmād gṛhameva bhūyaḥ kāmaṃ kariṣye vidhivat sakāmam /</l>\n<l>na hyanyacittasya calendriyasya liṅgaṃ kṣamaṃ dharmapathāccyutasya // Saund_7.47 //</l>\n</lg>\n\n<lg>\n<l>pāṇau kapālamavadhārya vidhāya mauṇḍyaṃ mānaṃ nidhāya vikṛtaṃ paridhāya vāsaḥ /</l>\n<l>yasyoddhavo na dhṛtirasti na śāntirasti citrapradīpa iva so 'sti ca nāsti caiva // Saund_7.48 //</l>\n</lg>\n\n<lg>\n<l>yo niḥsṛtaśca na ca niḥsṛtakāmarāgaḥ kāṣāyamudvahati yo na ca niṣkaṣāyaḥ /</l>\n<l>pātraṃ bibharti ca guṇairna ca pātrabhūto liṅgaṃ vahannapi sa naiva gṛhī na bhikṣuḥ // Saund_7.49 //</l>\n</lg>\n\n<lg>\n<l>na nyāyyamanvayavataḥ parigṛhya liṅgaṃ bhūyo vimoktumiti yo 'pi hi me vicāraḥ /</l>\n<l>so 'pi praṇaśyati vicintya nṛpapravīrāstānye tapovanamapāsya gṛhāṇyatīyuḥ // Saund_7.50 //</l>\n</lg>\n\n<lg>\n<l>śālbādhipo hi sasuto 'pi tathāmbarīṣo rāmo 'ndha eva sa ca sāṃskṛtirantidevaḥ /</l>\n<l>cīrāṇyapāsya dadhire punaraṃśukāni chittvā jaṭāśca kuṭilā mukuṭāni babhruḥ // Saund_7.51 //</l>\n</lg>\n\n<lg>\n<l>tasmād bhikṣārthaṃ mama gururito yāvadeva prayātas</l>\n<l>tyaktvā kāṣāyaṃ ṛhamahamitastāvadeva prayāsye /</l>\n<l>pūjyaṃ liṅgaṃ hi skhalitamanaso bibhrataḥ kliṣṭabuddher</l>\n<l>nāmutrārthaḥ syādupahatamaternāpyayaṃ jīvalokaḥ // Saund_7.52 //</l>\n</lg>\n\n<p>saundarananda mahākāvye 'nandavilāpa' nāma saptama sarga samāpta /</p>\n\n</div>\n<div>\n\n<p>aṣṭamaḥ sargaḥ\nstrīvighna</p>\n\n<lg>\n<l>atha nandamadhīralocanaṃ gṛhayānotsukamutsukotsukam /</l>\n<l>abhigamya śivena cakṣuṣā śramaṇaḥ kaściduvāca maitrayā // Saund_8.1 //</l>\n</lg>\n\n<lg>\n<l>kimidaṃ mukhamaśrudurdinaṃ hṛdayasthaṃ vivṛṇoti te tamaḥ /</l>\n<l>dhṛtimehi niyaccha vikriyāṃ na hi bāṣpaśca śamaśca śobhate // Saund_8.2 //</l>\n</lg>\n\n<lg>\n<l>dvividhā samudeti vedanā niyataṃ cetasi deha eva ca /</l>\n<l>śrutavidhyupacārakovidā dvividhā eva tayościkitsakāḥ // Saund_8.3 //</l>\n</lg>\n\n<lg>\n<l>tadiyaṃ yadi kāyikī rujā bhiṣaje tūrṇamanūnamucyatām /</l>\n<l>viniguhya hi rogamāturo nacirāttīvramanarthamṛcchati // Saund_8.4 //</l>\n</lg>\n\n<lg>\n<l>atha duḥkhamidaṃ manomayaṃ vada vakṣyāmi yadatra bheṣajam /</l>\n<l>manaso hi rajastamasvino bhiṣajo 'dhyātmavidaḥ parīkṣakāḥ // Saund_8.5 //</l>\n</lg>\n\n<lg>\n<l>nikhilena ca satyamucyatāṃ yadi vācyaṃ mayi saumya manyase /</l>\n<l>gatayo vividhā hi cetasāṃ bahuguhyāni mahākulāni ca // Saund_8.6 //</l>\n</lg>\n\n<lg>\n<l>iti tena sa coditastadā vyavasāyaṃ pravivakṣurātmanaḥ /</l>\n<l>avalambya kare kareṇa taṃ praviveśānyatarad vanāntaram // Saund_8.7 //</l>\n</lg>\n\n<lg>\n<l>atha tatra śucau latāgṛhe kusumodgāriṇi tau niṣedatuḥ /</l>\n<l>mṛdubhirmṛdumāruteritairupagūḍhāviva bālapallavaiḥ // Saund_8.8 //</l>\n</lg>\n\n<lg>\n<l>sa jagāda tataścikīrṣitaṃ ghananiśvāsagṛhītamantarā /</l>\n<l>śrutavāgviśadāya bhikṣave viduṣā pravrajitena durvacam // Saund_8.9 //</l>\n</lg>\n\n<lg>\n<l>sadṛśaṃ yadi dharmacāriṇaḥ satataṃ prāṇiṣu maitracetasaḥ /</l>\n<l>adhṛtau yadiyaṃ hitaiṣitā mayi te syāt karuṇātmanaḥ sataḥ // Saund_8.10 //</l>\n</lg>\n\n<lg>\n<l>ata eva ca me viśeṣataḥ pravivakṣā kṣamavādini tvayi /</l>\n<l>na hi bhāvamimaṃ calātmane kathayeyaṃ bruvate 'pyasādhave // Saund_8.11 //</l>\n</lg>\n\n<lg>\n<l>tadidaṃ śrṛṇu me samāsato na rame dharmavidhāvṛte priyām /</l>\n<l>girisānuṣu kāminīmṛte kṛtaretā iva kinnaraścaran // Saund_8.12 //</l>\n</lg>\n\n<lg>\n<l>vanavāsasukhāt parāṅmukhaḥ prayiyāsā gṛhameva yena me /</l>\n<l>na hi śarma labhe tayā binā nṛpatirhīna ivottamaśriyā // Saund_8.13 //</l>\n</lg>\n\n<lg>\n<l>atha tasya niśamya tadvacaḥ priyabhāryābhimukhasya śocataḥ /</l>\n<l>śramaṇaḥ sa śiraḥ prakampayannijagādātmagataṃ śanairidam // Saund_8.14 //</l>\n</lg>\n\n<lg>\n<l>kṛpaṇaṃ bata yūthalālaso mahato vyādhabhayād viniḥsṛtaḥ /</l>\n<l>pravivikṣati vāgurāṃ mṛgaścapalo gītaraveṇa vañcitaḥ // Saund_8.15 //</l>\n</lg>\n\n<lg>\n<l>vihagaḥ khalu jālasaṃvṛto hitakāmena janena mokṣitaḥ /</l>\n<l>vicaran phalapuṣpavadvanaṃ pravivikṣuḥ svayameva pañcaram // Saund_8.16 //</l>\n</lg>\n\n<lg>\n<l>kalabhaḥ kariṇā khalūddhṛtoḥ bahupaṅkād viṣamānnadītalāt /</l>\n<l>jalatarṣavaśena tāṃ punaḥ saritaṃ grāhavatīṃ titīrṣati // Saund_8.17 //</l>\n</lg>\n\n<lg>\n<l>śaraṇe sabhujaṅgame svapan pratibuddhena pareṇa bodhitaḥ /</l>\n<l>taruṇaḥ khalu jātavibhramaḥ svayamugraṃ bhujagaṃ jighṛkṣati // Saund_8.18 //</l>\n</lg>\n\n<lg>\n<l>mahatā khalu jātavedasā jvalitādutpatito vanadrumāt /</l>\n<l>punaricchati nīḍatṛṣṇayā patituṃ tatra gatavyatho dvijaḥ // Saund_8.19 //</l>\n</lg>\n\n<lg>\n<l>avaśaḥ khalu kāmamūrcchayā priyayā śyenabhayād vinākṛtaḥ /</l>\n<l>na dhṛtiṃ samupaiti na hriyaṃ karuṇaṃ jīvati jīvajīvakaḥ // Saund_8.20 //</l>\n</lg>\n\n<lg>\n<l>akṛtātmatayā tṛṣānvito ghṛṇayā caiva dhiyā ca varjitaḥ /</l>\n<l>aśanaṃ khalu vāntamātmanā kṛpaṇaḥ śvā punarattumicchati // Saund_8.21 //</l>\n</lg>\n\n<lg>\n<l>iti manmathaśokakarṣitaṃ tamanudhyāya muhurnirīkṣya ca /</l>\n<l>śramaṇaḥ sa hitābhikāṅkṣayā guṇavad vākyamuvāca vipriyam // Saund_8.22 //</l>\n</lg>\n\n<lg>\n<l>avicārayataḥ śubhāśubhaṃ viṣayeṣveva niviṣṭacetasaḥ /</l>\n<l>upapannamalabdhacakṣuṣo na ratiḥ śreyasi ced bhavettava // Saund_8.23 //</l>\n</lg>\n\n<lg>\n<l>śravaṇe grahaṇe 'tha dhāraṇe paramārthāvagame manaḥśame /</l>\n<l>aviṣaktamateścalātmano na hi dharme 'bhiratirvidhīyate // Saund_8.24 //</l>\n</lg>\n\n<lg>\n<l>viṣayeṣu tu doṣadarśinaḥ parituṣṭasya śuceramāninaḥ /</l>\n<l>śamakarmasu yuktacetasaḥ kṛtabuddhena ratirna vidyate // Saund_8.25 //</l>\n</lg>\n\n<lg>\n<l>ramate tṛṣito dhanaśriyā ramate kāmasukhena bāliśaḥ /</l>\n<l>ramate praśamena sajjanaḥ paribhogān paribhūya vidyayā // Saund_8.26 //</l>\n</lg>\n\n<lg>\n<l>api ca prathitasya dhīmataḥ kulajasyārcitaliṅgadhāriṇaḥ /</l>\n<l>sadṛśī na gṛhāya cetanā praṇatirvāyuvaśad gireriva // Saund_8.27 //</l>\n</lg>\n\n<lg>\n<l>spṛhayet parasaṃśritāya yaḥ paribhūyātmavaśāṃ svatantratām /</l>\n<l>upaśāntipathe śive sthitaḥ spṛhayeddoṣavate gṛhāya saḥ // Saund_8.28 //</l>\n</lg>\n\n<lg>\n<l>vyasanābhihato yathā viśet parimuktaḥ punareva bandhanam /</l>\n<l>samupetya vanaṃ tathā punargṛhasaṃjñaṃ mṛgayeta bandhanam // Saund_8.29 //</l>\n</lg>\n\n<lg>\n<l>puruṣaśca vihāya yaḥ kaliṃ punaricchet kalimeva sevitum /</l>\n<l>sa vihāya bhajeta bāliśaḥ kalibhūtāmajitendriyaḥ priyām // Saund_8.30 //</l>\n</lg>\n\n<lg>\n<l>saviṣā iva saṃśritā latāḥ parimṛṣṭā iva soragā guhāḥ /</l>\n<l>vivṛtā iva cāsayo dhṛtā vyasanāntā hi bhavanti yoṣitaḥ // Saund_8.31 //</l>\n</lg>\n\n<lg>\n<l>pramadāḥ samadā madapradāḥ pramadā vitamadā bhayapradāḥ /</l>\n<l>iti doṣabhayāvahāśca tāḥ kathamarhanti niṣevaṇaṃ nu tāḥ // Saund_8.32 //</l>\n</lg>\n\n<lg>\n<l>svajanaḥ svajanena bhidyate suhadaścāpi suhṛjjanena yat /</l>\n<l>paradoṣavicakṣaṇāḥ śaṭhāstadanāryāḥ pracaranti yoṣitaḥ // Saund_8.33 //</l>\n</lg>\n\n<lg>\n<l>kulajāḥ kṛpaṇībhavanti yadyadayuktaṃ pracaranti sāhasam /</l>\n<l>praviśanti ca yaccamūmukhaṃ rabhasāstatra nimittamaṅganāḥ // Saund_8.34 //</l>\n</lg>\n\n<lg>\n<l>vacanena haranti valgunā niśitena praharanti cetasā /</l>\n<l>madhu tiṣṭhati vāci yoṣitāṃ hṛdaye hālahalaṃ mahadviṣaśam // Saund_8.35 //</l>\n</lg>\n\n<lg>\n<l>pradahan dahano 'pi gṛhyate viśarīraḥ pavano 'pi gṛhyate /</l>\n<l>kupito bhujago 'pi gṛhyate pramadānāṃ tu mano na gṛhyate // Saund_8.36 //</l>\n</lg>\n\n<lg>\n<l>na vapurvimṛśanti na śriyaṃ na matiṃ nāpi kulaṃ na vikramam /</l>\n<l>praharantyaviśeṣataḥ striyaḥ sarito grāhakulākulā iva // Saund_8.37 //</l>\n</lg>\n\n<lg>\n<l>na vaco madhuraṃ na lālanaṃ smarati strī na ca sauhṛdaṃ kvacit /</l>\n<l>kalitā vanitaiva cañcalā tadihāriṣviva nāvalambyate // Saund_8.38 //</l>\n</lg>\n\n<lg>\n<l>adadatsu bhavanti narmadāḥ pradadatsu praviśanti vibhramam /</l>\n<l>praṇateṣu bhavanti garvitāḥ pramadāstṛptatarāśca māniṣu // Saund_8.39 //</l>\n</lg>\n\n<lg>\n<l>guṇavatsu caranti bhartṛvad guṇahīneṣu caranti putravat /</l>\n<l>dhanavatsu caranti tṛṣṇayā dhanahīneṣu carantyavajñayā // Saund_8.40 //</l>\n</lg>\n\n<lg>\n<l>viṣayād viṣayāntaraṃ gatā pracaratyeva yathā hṛtāpi gau /</l>\n<l>anavekṣitapūrvasauhṛdā ramate 'nyatra gatā tathāṅganā // Saund_8.41 //</l>\n</lg>\n\n<lg>\n<l>praviśantyapi hi striyaścitāmanubadhnantyapi muktajīvitāḥ /</l>\n<l>api bibhrati caiva yantraṇā na tu bhāvena vahanti sauhṛdam // Saund_8.42 //</l>\n</lg>\n\n<lg>\n<l>ramayanti patīn kathañcana pramadā yāḥ patidevatāḥ kvacit /</l>\n<l>calacittatayā sahastraśo ramayante hṛdayaṃ svameva tāḥ // Saund_8.43 //</l>\n</lg>\n\n<lg>\n<l>śvapacaṃ kila senajitsutā cakame mīnaripuṃ kumudvatī /</l>\n<l>mṛgarājamatho bṛhadrathā pramadānāmagatirna vidyate // Saund_8.44 //</l>\n</lg>\n\n<lg>\n<l>kuruhaihayavṛṣṇivaṃśajā bahumāyākavaco 'tha śambaraḥ /</l>\n<l>munirugratapāśca gautamaḥ samavāpurvanitoddhataṃ rajaḥ // Saund_8.45 //</l>\n</lg>\n\n<lg>\n<l>akṛtajñamanāryamasthiraṃ vanitānāmidamīdṛśaṃ manaḥ /</l>\n<l>kathamarhati tāsu paṇḍito hṛdayaṃ sañjayituṃ calātmasu // Saund_8.46 //</l>\n</lg>\n\n<lg>\n<l>atha sūkṣmamatidvayāśivaṃ laghu tāsāṃ hṛdayaṃ na paśyasi /</l>\n<l>kimu kāyamasadgṛhaṃ sravad vanitānāmaśuciṃ na paśyasi // Saund_8.47 //</l>\n</lg>\n\n<lg>\n<l>yadahanyahani pradhāvanairvasanaiścābharaṇaiśca saṃskṛtam /</l>\n<l>aśubhaṃ tamasāvṛtekṣaṇaḥ śubhato gacchasi nāvagacchasi // Saund_8.48 //</l>\n</lg>\n\n<lg>\n<l>athavā samavaiṣi tattanūmaśubhāṃ tvaṃ na tu saṃvidasti te /</l>\n<l>surabhiṃ vidadhāsi hi kriyāmaśucestatprabhavasya śāntaye // Saund_8.49 //</l>\n</lg>\n\n<lg>\n<l>anulepanamañjanaṃ srajo maṇimuktātapanīyamaṃśukam /</l>\n<l>yadi sādhu kimatra yoṣitāṃ sahajaṃ tāsu vicīyatāṃ śuci // Saund_8.50 //</l>\n</lg>\n\n<lg>\n<l>malapaṅkadharā digambarā prakṛtisthairnakhadantaromabhiḥ /</l>\n<l>yadi sā tava sundarī bhavenniyataṃ te 'dya na sundarī bhavet // Saund_8.51 //</l>\n</lg>\n\n<lg>\n<l>stravatīmaśuciṃ spṛśecca kaḥ saghṛṇo jarjarabhāṇḍavat striyam /</l>\n<l>yadi kevalayā tvacāvṛtā na bhavenmakṣikapatramātrayā // Saund_8.52 //</l>\n</lg>\n\n<lg>\n<l>tvacaveṣṭitamasthipañjaraṃ yadi kāyaṃ samavaiṣi yoṣitām /</l>\n<l>madanena ca kṛṣyase balādaghṛṇaḥ khalvadhṛtiśca manmathaḥ // Saund_8.53 //</l>\n</lg>\n\n<lg>\n<l>śubhatāmaśubheṣu kalpayan nakhadantatvacakeśaromasu /</l>\n<l>avicakṣaṇa kiṃ na paśyasi prakṛtiṃ ca prabhavaṃ ca yoṣitām // Saund_8.54 //</l>\n</lg>\n\n<lg>\n<l>tadavetya manaḥśarirayorvanitā doṣavatīrviśeṣataḥ /</l>\n<l>capalaṃ bhavanotsukaṃ manaḥ pratisaṃkhyānabalena vāryatām // Saund_8.55 //</l>\n</lg>\n\n<lg>\n<l>śrutavān matimān kulodgataḥ paramasya praśamasya bhājanam /</l>\n<l>upagamya yathā tathā punarna hi bhettuṃ niyamaṃ tvamarhasi // Saund_8.56 //</l>\n</lg>\n\n<lg>\n<l>abhijanamahato manasvinaḥ priyayaśaso bahumānamicchataḥ /</l>\n<l>nidhanamapi varaṃ sthirātmanaścyutavinayasya na caiva jīvitam // Saund_8.57 //</l>\n</lg>\n\n<lg>\n<l>baddhvā yathā hi kavacaṃ pragṛhītacāpo, nindyo bhavatyapasṛtaḥ samarād rathasthaḥ /</l>\n<l>bhaikṣākamabhyupagataḥ parigṛhya liṅgaṃ, nindyastathā bhavati kāmahṛtendriyāśvaḥ // Saund_8.58 //</l>\n</lg>\n\n<lg>\n<l>hāsyo yathā ca paramābharaṇāmbarastrag bhaikṣaṃ caran dhṛtadhanuścalacitramauliḥ /</l>\n<l>vairūpyamabhyupagataḥ parapiṇḍabhojī hāsyastathā gṛhasukhābhimukhaḥ satṛṣṇaḥ // Saund_8.59 //</l>\n</lg>\n\n<lg>\n<l>yathā svannaṃ bhuktvā paramaśayanīye 'pi śayito</l>\n<l>varāho nirmuktaḥ punaraśuci dhāvet paricitam /</l>\n<l>tathā śreyaḥ śrṛṇvan praśamasukhamāsvādya guṇavad,</l>\n<l>vanaṃ śāntaṃ hitvā gṛhamabhilaṣet kāmatṛṣitaḥ // Saund_8.60 //</l>\n</lg>\n\n<lg>\n<l>yatholkā hastasthā dahati pavanapreritaśikhā</l>\n<l>yathā pādākrānto daśati bhujagaḥ krodharabhasaḥ /</l>\n<l>yathā hanti vyāghraḥ śiśurapi gṛhīto gṛhagataḥ</l>\n<l>tathā strīsaṃsargo bahuvidhamanarthāya bhavati // Saund_8.61 //</l>\n</lg>\n\n<lg>\n<l>tadvijñāya manaḥśarīraniyatānnārīṣu doṣānimān,</l>\n<l>matvā kāmasukhaṃ nadījalacalaṃ kleśāya śokāya ca /</l>\n<l>dṛṣṭvā durbalamāmapātrasadṛśaṃ mṛtyūpasṛṣṭaṃ jagan -</l>\n<l>nirmokṣāya kuruṣva buddhimatulāmutkaṇṭhituṃ nārhasi // Saund_8.62 //</l>\n</lg>\n\n<p>saundarananda mahākāvye 'strīvighna' nāma aṣṭama sarga samāpta /</p>\n\n</div>\n<div>\n\n<p>navamaḥ sargaḥ\nabhimānanindā</p>\n\n<lg>\n<l>athaivamukto 'pi sa tena bhikṣuṇā jagāma naivopaśamaṃ priyāṃ prati /</l>\n<l>tathā hi tāmeva tadā sa cintayan na tasya śuśrāva visaṃjñavad vacaḥ // Saund_9.1 //</l>\n</lg>\n\n<lg>\n<l>yathā hi vaidyasya cikīrṣataḥ śivaṃ vaco na gṛṇhāti mumūrṣurāturaḥ /</l>\n<l>tathaiva matto balarūpayauvanairhitaṃ na jagrāha sa tasya tadvacaḥ // Saund_9.2 //</l>\n</lg>\n\n<lg>\n<l>na cātra citraṃ yadi rāgapāpmanā mano 'bhibhūyeta tamovṛtātmanaḥ /</l>\n<l>narasya pāpmā hi tadā nivartate yadā bhavatyantagataṃ tamastanu // Saund_9.3 //</l>\n</lg>\n\n<lg>\n<l>tatastathākṣiptamavekṣya taṃ tadā balena rūpeṇa ca yauvanena ca /</l>\n<l>gṛhaprayāṇaṃ prati ca vyavasthitaṃ śaśāsa nandaṃ śramaṇaḥ sa śāntaye // Saund_9.4 //</l>\n</lg>\n\n<lg>\n<l>balaṃ ca rūpaṃ ca navaṃ ca yauvanaṃ tathāvagacchāmi yathāvagacchasi /</l>\n<l>ahaṃ tvidaṃ te trayamavyavasthitaṃ yathāvabuddhye na tathāvabudhyase // Saund_9.5 //</l>\n</lg>\n\n<lg>\n<l>idaṃ hi rogāyatanaṃ jarāvaśaṃ nadītaṭānokahavaccalācalam /</l>\n<l>na vetsi dehaṃ jalaphenadurbalaṃ balasthatāmātmani yena manyase // Saund_9.6 //</l>\n</lg>\n\n<lg>\n<l>yadānnapānāsanayānakarmaṇāmasevanādapyatisevanādapi /</l>\n<l>śarīramāsannavipatti dṛśyate bale 'bhimānastava kena hetunā // Saund_9.7 //</l>\n</lg>\n\n<lg>\n<l>himātapavyādhijarākṣudādibhiryadāpyanarthairupamīyate jagat /</l>\n<l>jalaṃ śucau māsa ivārkaraśmibhiḥ kṣayaṃ vrajan kiṃ baladṛpta manyase // Saund_9.8 //</l>\n</lg>\n\n<lg>\n<l>tvagasthimāṃsakṣatajātmakaṃ yadā śarīramāhāravaśena tiṣṭhati /</l>\n<l>ajasramārtaṃ satatapratikriyaṃ balānvito 'smīti kathaṃ vihanyase // Saund_9.9 //</l>\n</lg>\n\n<lg>\n<l>yathā ghaṭaṃ mṛnmayamāmamāśrito narastitīrṣet kṣubhitaṃ mahārṇavam /</l>\n<l>samucchrayaṃ tadvadasāramudvarahan balaṃ vyavasyed viṣayārthamudyataḥ // Saund_9.10 //</l>\n</lg>\n\n<lg>\n<l>śarīramāmādapi mṛnmayād ghaṭādidaṃ tu niḥsāratamaṃ mataṃ mama /</l>\n<l>ciraṃ hi tiṣṭhed vidhivad dhṛto ghaṭaḥ samucchrayo 'yaṃ sudhṛto 'pi bhidyate // Saund_9.11 //</l>\n</lg>\n\n<lg>\n<l>yadāmbubhūvāyvanalāśca dhātavaḥ sadā viruddhā viṣamā ivoragāḥ /</l>\n<l>bhavantyanarthāya śarīramāśritāḥ kathaṃ balaṃ rogavidho vyavasyasi // Saund_9.12 //</l>\n</lg>\n\n<lg>\n<l>prayānti mantraiḥ praśamaṃ bhujaṅgamā na mantrasādhyastu bhavanti dhātavaḥ /</l>\n<l>kvacicca kaṃcicca daśanti pannagāḥ sadā ca sarvaṃ ca tudanti dhātavaḥ // Saund_9.13 //</l>\n</lg>\n\n<lg>\n<l>idaṃ hi śayyāsanapānabhojanairguṇaiḥ śarīraṃ ciramapyavekṣitam /</l>\n<l>na marṣayatyekamapi vyatikramaṃ yato mahāśīviṣavat prakupyati // Saund_9.14 //</l>\n</lg>\n\n<lg>\n<l>yadā himārto jvalanaṃ niṣevate himaṃ nidādhābhihato 'bhikāṅkṣati /</l>\n<l>kṣudhānvito 'nnaṃ salilaṃ tṛṣānvito balaṃ kutaḥ kiṃ ca kathaṃ ca kasya ca // Saund_9.15 //</l>\n</lg>\n\n<lg>\n<l>tadevamājñāya śarīramāturaṃ balānvito 'smīti na mantumarhasi /</l>\n<l>asāramasvantamaniścitaṃ jagajjagatyanitye balamavyavasthitam // Saund_9.16 //</l>\n</lg>\n\n<lg>\n<l>kva kārtavīryasya balābhimāninaḥ sahasrabāhobalamarjunasya tat /</l>\n<l>cakarta bāhūn yudhi yasya bhārgavaḥ mahānti śrṛṅgāṇyaśanirgiretiva // Saund_9.17 //</l>\n</lg>\n\n<lg>\n<l>kva tad valaṃ kaṃsavikarṣiṇo haresturaṅgarājasya puṭāvabhedinaḥ /</l>\n<l>yamekabāṇena nijaghnivān jarāḥ kramāgatā rūpamivottamaṃ jarā // Saund_9.18 //</l>\n</lg>\n\n<lg>\n<l>diteḥ sutasyāmararoṣakāriṇaścamūrucervā namuceḥ kva tad balam /</l>\n<l>yamāhave kruddhamivāntakaṃ sthitaṃ jaghāna phenāvayavena vāsavaḥ // Saund_9.19 //</l>\n</lg>\n\n<lg>\n<l>balaṃ kurūṇāṃ kva ca tattadābhavad yudhi jvalitvā tarasaujasā ca ye /</l>\n<l>samitsamiddhā jvalanā ivādhvare hatāsavo bhasmani paryavasthitāḥ // Saund_9.20 //</l>\n</lg>\n\n<lg>\n<l>ato viditvā balavīryamānināṃ balānvitānāmavamarditaṃ balam /</l>\n<l>jagajjarāmṛtyuvaśaṃ vicārayan bale 'bhimānaṃ na vidhātumarhasi // Saund_9.21 //</l>\n</lg>\n\n<lg>\n<l>balaṃ mahad yadi vā na manyase kuruṣva yuddhaṃ saha tāvadindriyaiḥ /</l>\n<l>jayaśca te 'trāsti mahacca te balaṃ parājayaśced vitathaṃ ca te balam // Saund_9.22 //</l>\n</lg>\n\n<p>tathā hi vīrāḥ puruṣā na te matā jayanti ye sāśvarathadvipānarīn\n<l>yathā matā vīratarā manīṣiṇo jayanti lolāni ṣaḍindriyāṇi ye // Saund_9.23 //</l></p>\n\n<lg>\n<l>ahaṃ vapuṣmāniti yacca manyase vicakṣaṇaṃ naitadidaṃ ca gṛhyatām /</l>\n<l>kva tadvapuḥ sā ca vapuṣmatī tanurgadasya śāmbasya ca sāraṇasya ca // Saund_9.24 //</l>\n</lg>\n\n<lg>\n<l>yathā mayūraścalacitracandrako bibharti rūpaṃ guṇavat svabhāvataḥ /</l>\n<l>śarīrasaṃskāraguṇādṛte tathā bibharti rūpaṃ yadi rūpavānasi // Saund_9.25 //</l>\n</lg>\n\n<lg>\n<l>yadi pratīpaṃ vṛṇuyānna vāsasā na śaucakāle yadi saṃspṛśedapaḥ /</l>\n<l>mṛjāviśeṣaṃ yadi nādadīta vā vapurvapuṣman vada kīdṛśaṃ bhavet // Saund_9.26 //</l>\n</lg>\n\n<lg>\n<l>navaṃ vayaścātmagataṃ niśāmya yadgṛ honmukhaṃ te viṣayāptaye manaḥ /</l>\n<l>niyaccha tacchailanadīrayopamaṃ drutaṃ hi gacchatyanivarti yauvanam // Saund_9.27 //</l>\n</lg>\n\n<lg>\n<l>ṛturvyatītaḥ parivartate punaḥ kṣayaṃ prayātaḥ punareti candramāḥ /</l>\n<l>gataṃ gataṃ naiva tu saṃnivartate jalaṃ nadīnāṃ ca nṛṇāṃ ca yauvanam // Saund_9.28 //</l>\n</lg>\n\n<lg>\n<l>vivarṇitaśmaśru valīvikuñcitaṃ viśīrṇadantaṃ śithilabhru niṣprabham /</l>\n<l>yadā mukhaṃ drakṣyasi jarjaraṃ tadā jarābhibhūto vimado bhaviṣyasi // Saund_9.29 //</l>\n</lg>\n\n<lg>\n<l>niṣevya pānaṃ madanīyamuttamaṃ niśāvivāseṣu cirād vimādyati /</l>\n<l>narastu matto balarūpayouvanairna kaścidaprāpya jarāṃ vimādyati // Saund_9.30 //</l>\n</lg>\n\n<lg>\n<l>yathekṣuratyantarasaprapīḍito bhuvi praviddho dahanāya śuṣyate /</l>\n<l>tathā jarāyantranipīḍitā tanurnipītasārā maraṇāya tiṣṭhati // Saund_9.31 //</l>\n</lg>\n\n<lg>\n<l>yathā hi nṛbhyāṃ karapatramīritaṃ samucchritaṃ dāru bhinattyanekadhā /</l>\n<l>tathocchritāṃ pātayati prajāmimāmaharniśābhyāmupasaṃhitā jarā // Saund_9.32 //</l>\n</lg>\n\n<lg>\n<l>smṛteḥ pramoṣo vapuṣaḥ parābhavo rateḥ kṣayo vācchruticakṣuṣāṃ grahaḥ /</l>\n<l>śramasya yonirbalavīryayorvadho jarāsamo nāsti śarīriṇāṃ ripuḥ // Saund_9.33 //</l>\n</lg>\n\n<lg>\n<l>idaṃ viditvā nidhanasya daiśikaṃ jarābhidhānaṃ jagato mahadbhayam /</l>\n<l>ahaṃ vapuṣmān balavān yuveti vā na mānamāroḍhumanāryamarhasi // Saund_9.34 //</l>\n</lg>\n\n<lg>\n<l>ahaṃ mametyeva ca raktacetasāṃ śarīrasaṃjñā tava yaḥ kalau grahaḥ /</l>\n<l>tamutsṛjaivaṃ yadi śāmyatā bhaved bhayaṃ hyahaṃ ceti mameti cārchati // Saund_9.35 //</l>\n</lg>\n\n<lg>\n<l>yadā śarīre na vaśo 'sti kasyacinnirasyamāne vividhairupaplavaiḥ /</l>\n<l>kathaṃ kṣamaṃ vettumahaṃ mameti vā śarīrasaṃjñaṃ gṛhamāpadāmidam // Saund_9.36 //</l>\n</lg>\n\n<lg>\n<l>sapannage yaḥ kugṛhe sadāśucau rameta nityaṃ pratisaṃskṛte 'bale /</l>\n<l>sa duṣṭadhātāvaśucau calācale rameta kāye viparītadarśanaḥ // Saund_9.37 //</l>\n</lg>\n\n<lg>\n<l>yathā prajābhyaḥ kunṛpo balād balīn haratyaśeṣaṃ ca na cābhirakṣati /</l>\n<l>tathaiva kāyo vasanādisādhanaṃ haratyaśeṣaṃ ca na cānuvartate // Saund_9.38 //</l>\n</lg>\n\n<lg>\n<l>yathā prarohanti tṛṇānyayatnataḥ kṣitau prayatnāt tu bhavanti śālayaḥ /</l>\n<l>tathaiva duḥkhāni bhavantyayatnataḥ sukhāni yatnena bhavanti vā na vā // Saund_9.39 //</l>\n</lg>\n\n<lg>\n<l>śarīramārtaṃ parikarṣataścalaṃ na cāsti kiñcit paramārthataḥ sukham /</l>\n<l>sukhaṃ hi duḥkhapratikārasevayā sthite ca duḥkhe tanuni vyavasyati // Saund_9.40 //</l>\n</lg>\n\n<lg>\n<l>yathānapekṣyāgryamapīpsitaṃ sukhaṃ pravādhate duḥkhamupetamaṇvapi /</l>\n<l>tathānapekṣyātmani duḥkhamāgataṃ na vidyate kiñcana kasyacit sukhaṃ // Saund_9.41 //</l>\n</lg>\n\n<lg>\n<l>śarīramīdṛg bahuduḥkhādhruvaṃ phalānurodhādatha nāvagacchasi /</l>\n<l>dravatphalebhyo dhṛtiraśmibhirmano nigṛhyatāṃ gauriva śasyalālasā // Saund_9.42 //</l>\n</lg>\n\n<lg>\n<l>na kāmabhogā hi bhavanti tṛptaye havīṃṣi dīptasya vibhāvasoriva /</l>\n<l>yathā yathā kāmasukheṣu vartate tathā tathecchā viṣayeṣu varddhate // Saund_9.43 //</l>\n</lg>\n\n<lg>\n<l>yathā ca kuṣṭhavyasanena duḥkhitaḥ pratāpanānnaiva śamaṃ nigacchati /</l>\n<l>tathendriyārtheṣvajitendriyaścaranna kāmabhogairupaśāntimṛcchati // Saund_9.44 //</l>\n</lg>\n\n<lg>\n<l>yathā hi bhaiṣajyasukhābhikāṅkṣayā bhajeta rogānna bhajeta tatkṣamam /</l>\n<l>tathā śarīre bahuduḥkhabhājane rameta mohād viṣayābhikāṅkṣayā // Saund_9.45 //</l>\n</lg>\n\n<lg>\n<l>anarthakāmaḥ puruṣasya yo janaḥ sa tasya śatruḥ kila tena karmaṇā /</l>\n<l>anarthamūlā viṣayāśca kevalā nanu praheyā viṣamā yathārayaḥ // Saund_9.46 //</l>\n</lg>\n\n<lg>\n<l>ihaiva bhūtvā ripavo vadhātmakāḥ prayānti kāle puruṣasya mitratāṃ /</l>\n<l>paratra caiveha ca duḥkhahetavo bhavanti kāmā na tu kasyacicchivāḥ // Saund_9.47 //</l>\n</lg>\n\n<lg>\n<l>yathopayuktaṃ rasavarṇagandhavad vadhāya kimpākaphalaṃ na puṣṭaye /</l>\n<l>niṣevyamāṇā viṣayāścalātmano bhavantyanarthāya tathā na bhūtaye // Saund_9.48 //</l>\n</lg>\n\n<lg>\n<l>tadetadājñāya vipāpmanātmanā vimokṣadharmādyupasahitaṃ hitam /</l>\n<l>juṣasva me sajjanasaṃmataṃ mataṃ pracakṣva vā niścayamud giran giram // Saund_9.49 //</l>\n</lg>\n\n<lg>\n<l>iti hitamapi bahvapīdamuktaḥ śrutamahatā śramaṇena tena nandaḥ /</l>\n<l>na dhṛtimupayayau na śarma lebhe dvirada ivātimado madāndhacetāḥ // Saund_9.50 //</l>\n</lg>\n\n<lg>\n<l>nandasya bhāvamavagamya tataḥ sa bhikṣuḥ pāriplavaṃ gṛhasukhābhimukhaṃ na dharme /</l>\n<l>sattvāśayānuśayabhāvaparīkṣakāya buddhāya tattvaviduṣe kathayāṃcakāra // Saund_9.51 //</l>\n</lg>\n\n<p>saundarananda mahākāvye 'abhimānanindā' nāma navama sarga samāpta /</p>\n\n</div>\n<div>\n\n<p>daśamaḥ sargaḥ\nsvargadarśana</p>\n\n<lg>\n<l>śrutvā tataḥ sadvratamutsisṛkṣuṃ bhāryāṃ didṛkṣuṃ bhavanaṃ vivikṣum /</l>\n<l>nandaṃ nirānandamapetadhairyamabhyujjihīrṣurmunirājuhāva // Saund_10.1 //</l>\n</lg>\n\n<lg>\n<l>taṃ prāptamaprāptavimokṣamārgaṃ papraccha cittaskhalitaṃ sucittaḥ /</l>\n<l>sa hrīmate hrīvinato jagāda svaṃ niścayaṃ niścayakovidāya // Saund_10.2 //</l>\n</lg>\n\n<lg>\n<l>nandaṃ viditvā sugatastatastaṃ bhāryābhidhāne tamasi bhramantam /</l>\n<l>pāṇau gṛhītvā viyadutpapāta malaṃ jale sādhurivojjihīrṣuḥ // Saund_10.3 //</l>\n</lg>\n\n<lg>\n<l>kāṣāyavastrau kanakāvadātau virejatustau nabhasi prasanne /</l>\n<l>anyonyasaṃśliṣṭavikīrṇapakṣau saraḥprakīrṇāviva cakravākau // Saund_10.4 //</l>\n</lg>\n\n<lg>\n<l>tau devadārūttamagandhavantaṃ nadīsaraḥprasravaṇaughavantam /</l>\n<l>ājagmatuḥ kāñcanadhātumantaṃ devarṣimantaṃ himavantamāśu // Saund_10.5 //</l>\n</lg>\n\n<lg>\n<l>tasmin girau cāraṇāsiddhajuṣṭe śive havirdhūmakṛtottarīye /</l>\n<l>agamyapārasya nirāśrayasya tau tasthaturdvīpa ivāmbarasya // Saund_10.6 //</l>\n</lg>\n\n<lg>\n<l>śāntendriye tatra munau sthite tu savismayaṃ dikṣu dadarśa nandaḥ /</l>\n<l>darīśca kuñjāṃśca vanaukasaśca vibhūṣaṇaṃ rakṣaṇameva cādreḥ // Saund_10.7 //</l>\n</lg>\n\n<lg>\n<l>bahvāyate tatra site hi śṛṅge saṃkṣiptabarhaḥ śayito mayūraḥ /</l>\n<l>bhuje balasyāyatapīnabāhorvaiḍūryakeyūra ivābabhāse // Saund_10.8 //</l>\n</lg>\n\n<lg>\n<l>manaḥśīlādhātuśilāśrayeṇa pītākṛtāṃso virarāja siṃhaḥ /</l>\n<l>saṃtaptacāmīkarabhakticitraṃ rūpyāṅgadaṃ śīrṇamivāmbikasya // Saund_10.9 //</l>\n</lg>\n\n<lg>\n<l>vyāghraḥ klamavyāyatakhelagāmī lāṅgūlacakreṇa kṛtāpasavyaḥ /</l>\n<l>babhau gireḥ prasravaṇa pipāsurditsan pitṛbhyo 'mbha ivāvatīrṇaḥ // Saund_10.10 //</l>\n</lg>\n\n<lg>\n<l>calatkadambe himavannitambe tarau pralambe camaro lalambe /</l>\n<l>chettuṃ vilagnaṃ na śaśāka bālaṃ kulodgatāṃ prītimivāryavṛttaḥ // Saund_10.11 //</l>\n</lg>\n\n<lg>\n<l>suvarṇagaurāśca kirātasaṃghā mayūrapitrojjvalagātralekhāḥ /</l>\n<l>śārdūlapātapratimā guhābhyo niṣpeturudgāra ivācalasya // Saund_10.12 //</l>\n</lg>\n\n<lg>\n<l>darīcarīṇāmatisundarīṇāṃ manoharaśroṇikucodarīṇām /</l>\n<l>vṛndāni rejurdiśi kinnarīṇāṃ puṣpotkacānāmiva vallarīṇām // Saund_10.13 //</l>\n</lg>\n\n<lg>\n<l>nagānnagasyopari devadārūnāyāsayantaḥ kapayo viceruḥ /</l>\n<l>tebhyaḥ phalaṃ nāpurato 'pajagmurmoghaprasādebhya iveśvarebhyaḥ // Saund_10.14 //</l>\n</lg>\n\n<lg>\n<l>tasmāttu yūthādapasāryamāṇāṃ niṣpīḍitālaktakaraktavaktrām /</l>\n<l>śākhāmṛgīmekavipannadṛṣṭiṃ dṛṣṭvā munirnandamidaṃ babhāṣe // Saund_10.15 //</l>\n</lg>\n\n<lg>\n<l>kā nanda rūpeṇa ca ceṣṭayā ca saṃpaśyataścārutarā matā te /</l>\n<l>eṣā mṛgī vaikavipannadṛṣṭiḥ sa vā jano yatra gatā taveṣṭiḥ // Saund_10.16 //</l>\n</lg>\n\n<lg>\n<l>ityevamuktaḥ sugatena nandaḥ kṛtvā smitaṃ kiṃcididaṃ jagāda /</l>\n<l>kva cottamastrī bhagavan vadhūste mṛgī nagakleśakarī kva caiṣā // Saund_10.17 //</l>\n</lg>\n\n<lg>\n<l>tato munistasya niśamya vākyaṃ hetvantaraṃ kiṃcidavekṣamāṇaḥ /</l>\n<l>ālambya nandaṃ prayayau tathaiva krīḍāvanaṃ vajradharasya rājñaḥ // Saund_10.18 //</l>\n</lg>\n\n<lg>\n<l>ṛtāvṛtāvākṛtimeka eke kṣaṇe kṣaṇe bibhrati yatra vṛkṣāḥ /</l>\n<l>citrāṃ samastāmapi kecidanye ṣaṇṇāmṛtūnāṃ śriyamudvahanti // Saund_10.19 //</l>\n</lg>\n\n<lg>\n<l>puṣyanti kecit surabhīrudārā mālāḥ srajaśca granthitā vicitrāḥ /</l>\n<l>karṇānukūlānavataṃsakāṃśca pratyarthibhūtāniva kuṇḍalānām // Saund_10.20 //</l>\n</lg>\n\n<lg>\n<l>raktāni phullāḥ kamalāni yatra pradīpavṛkṣā iva bhānti vṛkṣāḥ /</l>\n<l>praphullanīlotpalarohiṇo 'nye sonmīlitākṣā eva bhānti vṛkṣāḥ // Saund_10.21 //</l>\n</lg>\n\n<lg>\n<l>nānāvirāgāṇyatha pāṇḍarāṇi suvarṇabhaktivyavabhāsitāni /</l>\n<l>atāntavānyekaghanāni yatra sūkṣmāṇi vāsāṃsi phalanti vṛkṣāḥ // Saund_10.22 //</l>\n</lg>\n\n<lg>\n<l>hārān maṇinuttamakuṇḍalāni keyūravaryāṇyatha nūpurāṇi /</l>\n<l>evaṃvidhānyābharaṇāni yatra svargānurūpāṇi phalanti vṛkṣāḥ // Saund_10.23 //</l>\n</lg>\n\n<lg>\n<l>vaiḍūryanālāni ca kāñcanāni padmāni vajrāṅkurakesarāṇi /</l>\n<l>sparśakṣamāṇyuttamagandhavanti rohanti niṣkampatalā nalinyaḥ // Saund_10.24 //</l>\n</lg>\n\n<lg>\n<l>yatrāyatāṃścaiva tatāṃśca tāṃstān vādyasya hetūn suṣirān ghanāṃśca /</l>\n<l>phalanti vṛkṣā maṇihemacitrāḥ krīḍāsahāyāstridaśālayānām // Saund_10.25 //</l>\n</lg>\n\n<lg>\n<l>mandāravṛkṣāṃśca kuśeśayāṃśca puṣpānatān kokanadāṃśca vṛkṣān /</l>\n<l>ākramya māhātmyaguṇairvirājan rājāyate yatra sa pārijātaḥ // Saund_10.26 //</l>\n</lg>\n\n<lg>\n<l>kṛṣṭe tapaḥśīlahalairakhinnaistriviṣṭapakṣetratale prasūtāḥ /</l>\n<l>evaṃvidhā yatra sadānuvṛttā divaukasāṃ bhogavidhānavṛkṣāḥ // Saund_10.27 //</l>\n</lg>\n\n<lg>\n<l>manaḥśilābhairvadanairvihaṃgā yatrākṣibhiḥ sphāṭikasaṃnibhaiśca /</l>\n<l>śāvaiśca pakṣairabhilohitāntairmāñjiṣṭhakairardhasitaiśca pādaiḥ // Saund_10.28 //</l>\n</lg>\n\n<lg>\n<l>citraiḥ suvarṇacchadanaistathānye vaiḍuryanīlairnayanaiḥ prasannaiḥ /</l>\n<l>vihaṃgamāḥ śiñjirikābhidhānā rutairmanaḥśrotraharairbhramanti // Saund_10.29 //</l>\n</lg>\n\n<lg>\n<l>raktābhiragreṣu ca vallarībhirmadhyeṣu cāmīkarapiñjarābhiḥ /</l>\n<l>vaiḍūryavarṇābhirupāntamadhyeṣvalaṃkṛtā yatra khagāścaranti // Saund_10.30 //</l>\n</lg>\n\n<lg>\n<l>rociṣṇavo nāma patatriṇo 'nye diptāgnivarṇā jvalitairivāsyaiḥ /</l>\n<l>bhramanti dṛṣṭīrvapuṣākṣipantaḥ svanaiḥ śubhairapsaraso harantaḥ // Saund_10.31 //</l>\n</lg>\n\n<lg>\n<l>yatreṣṭaceṣṭāḥ satataprahṛṣṭā nirartayo nirjaraso viśokāḥ /</l>\n<l>svaiḥ karmabhirhīnaviśiṣṭamadhyāḥ svayaṃprabhāḥ puṇyakṛto ramante // Saund_10.32 //</l>\n</lg>\n\n<lg>\n<l>pūrvaṃ tapomūlyaparigraheṇa svargakrayārthaṃ kṛtaniścayānām /</l>\n<l>manāṃsi khinnāni tapodhanānāṃ haranti yatrāpsaraso laḍantyaḥ // Saund_10.33 //</l>\n</lg>\n\n<lg>\n<l>nityotsavaṃ taṃ ca niśāmya lokaṃ nistandrinidrāratiśokarogam /</l>\n<l>nando jarāmṛtyuvaśaṃ sadārtaṃ mene śmaśānapratimaṃ nṛlokam // Saund_10.34 //</l>\n</lg>\n\n<lg>\n<l>aindraṃ vanaṃ tacca dadarśa nandaḥ samantato vismayaphulladṛṣṭiḥ /</l>\n<l>harṣānvitāścāpsarasaḥ parīyuḥ sagarvamanyonyamavekṣamāṇāḥ // Saund_10.35 //</l>\n</lg>\n\n<lg>\n<l>sadā yuvatyo madanaikakāryāḥ sādhāraṇāḥ puṇyakṛtāṃ vihārāḥ /</l>\n<l>divyāśca nirdoṣaparigrahāśca tapaḥphalasyāśrayaṇaṃ surāṇām // Saund_10.36 //</l>\n</lg>\n\n<lg>\n<l>tāsāṃ jagurdhīramudāttamanyāḥ padmāni kāścillalitaṃ babhañjuḥ /</l>\n<l>anyonyaharṣān nanṛtustathānyāścitrāṅgahārāḥ stanabhinnahārāḥ // Saund_10.37 //</l>\n</lg>\n\n<lg>\n<l>kāsāṃcidāsāṃ vadanāni rejurvanāntarebhyaścalakuṇḍalāni /</l>\n<l>vyāviddhaparṇebhya ivākarebhyaḥ padmāni kāraṇḍavaghaṭṭitāni // Saund_10.38 //</l>\n</lg>\n\n<lg>\n<l>tāḥ niḥsṛtāḥ prekṣya vanāntarebhyastaḍitpatākā iva toyadebhyaḥ /</l>\n<l>nandasya rāgeṇa tanurvivepe jale cale candramasaḥ prabheva // Saund_10.39 //</l>\n</lg>\n\n<lg>\n<l>vapuśca divyaṃ lalitāśca ceṣṭāstataḥ sa tāsāṃ manasā jahāra /</l>\n<l>kautūhalāvarjitayā ca dṛṣṭyā saṃśleṣatarṣādiva jātarāgaḥ // Saund_10.40 //</l>\n</lg>\n\n<lg>\n<l>sa jātatarṣo 'psarasaḥ pipāsustatprāptaye 'dhiṣṭhitaviklavārtaḥ /</l>\n<l>lolendriyāśvena manorathena jehrīyamāṇo na dhṛtiṃ cakāra // Saund_10.41 //</l>\n</lg>\n\n<lg>\n<l>yathā manuṣyo malinaṃ hi vāsaḥ kṣāreṇa bhūyo malinīkaroti /</l>\n<l>malakṣayārthaṃ na malodbhavārthaṃ rajastathāsmai munirācakarṣa // Saund_10.42 //</l>\n</lg>\n\n<lg>\n<l>doṣāṃśca kāyād bhiṣagujjihīrṣurbhūyo yathā kleśayituṃ yateta /</l>\n<l>rāgaṃ tathā tasya munirjighāṃsurbhūyastaraṃ rāgamupānināya // Saund_10.43 //</l>\n</lg>\n\n<lg>\n<l>dīpaprabhāṃ hanti yathāndhakāre sahasraraśmeruditasya dīptiḥ /</l>\n<l>manuṣyaloke dyutimaṅganānāmantardadhātyapsarasāṃ tathā śrīḥ // Saund_10.44 //</l>\n</lg>\n\n<lg>\n<l>mahacca rūpaṃ svaṇu hanti rūpaṃ śabdo mahān hanti ca śabdamalpam /</l>\n<l>gurvī rujā hanti rujāṃ ca mṛdvīṃ sarvo mahān heturaṇorvadhāya // Saund_10.45 //</l>\n</lg>\n\n<lg>\n<l>muneḥ prabhāvācca śaśāka nandastaddarśanaṃ soḍhumasahyamanyaiḥ /</l>\n<l>avītarāgasya hi durbalasya mano dahedapsarasāṃ vapuḥśrīḥ // Saund_10.46 //</l>\n</lg>\n\n<lg>\n<l>matvā tato nandamudīrṇarāgaṃ bhāryānurodhādapavṛttarāgam /</l>\n<l>rāgeṇa rāgaṃ pratihantukāmo munirvirāgo giramityuvāca // Saund_10.47 //</l>\n</lg>\n\n<lg>\n<l>etāḥ striyaḥ paśya divaukasastvaṃ nirīkṣya ca brūhi yathārthatattvam /</l>\n<l>etāḥ kathaṃ rūpaguṇairmatāste sa vā jano yatra gataṃ manaste // Saund_10.48 //</l>\n</lg>\n\n<lg>\n<l>athāpsaraḥsveva niviṣṭadṛṣṭī rāgāgnināntarhṛdaye pradīptaḥ /</l>\n<l>sagadgadaṃ kāmaviṣaktacetāḥ kṛtāñjalirvākyamuvāca nandaḥ // Saund_10.49 //</l>\n</lg>\n\n<lg>\n<l>haryaṅganāsau muṣitaikadṛṣṭiryadantare syāttava nātha vadhvāḥ /</l>\n<l>tadantare 'sau kṛpaṇā vadhūste vapuṣmatīrapsarasaḥ pratītya // Saund_10.50 //</l>\n</lg>\n\n<lg>\n<l>āsthā yathā pūrvamabhūnna kācidanyāsu me strīṣu niśāmya bhāryām /</l>\n<l>tasyāṃ tataḥsamprati kācidāsthā na me niśāmyaiva hi rūpamāsām // Saund_10.51 //</l>\n</lg>\n\n<lg>\n<l>yathā pratapto mṛdunātapena dahyeta kaścin mahatānalena /</l>\n<l>rāgeṇa pūrvaṃ mṛdunābhitapto rāgāgninānena tathābhidahye // Saund_10.52 //</l>\n</lg>\n\n<lg>\n<l>vāgvāriṇāṃ māṃ pariṣiñca tasmādyāvanna dahye sa ivābjaśatruḥ /</l>\n<l>rāgāgniradyaiva hiṃ māṃ didhakṣuḥ kakṣaṃ savṛkṣāgramivotthito 'gniḥ // Saund_10.53 //</l>\n</lg>\n\n<lg>\n<l>prasīda sīdāmi vimuñca mā mune vasundharādhairya na dhairyamasti me /</l>\n<l>asūn vimokṣyāmi vimuktamānasa prayaccha vā vāgamṛtaṃ mumūrṣave // Saund_10.54 //</l>\n</lg>\n\n<lg>\n<l>anarthabhogena vighātadṛṣṭinā pramādadaṃṣṭreṇa tamoviṣāgninā /</l>\n<l>ahaṃ hi daṣṭo hṛdi manmathāhinā vidhatsva tasmādagadaṃ mahābhiṣak // Saund_10.55 //</l>\n</lg>\n\n<lg>\n<l>anena daṣṭo madanāhināhinā na kaścidātmanyanavasthitaḥ sthitaḥ /</l>\n<l>mumoha bodhyorhyacalātmano mano babhūva dhīmāṃśca sa śantanustanuḥ // Saund_10.56 //</l>\n</lg>\n\n<lg>\n<l>sthite viśiṣṭe tvayi saṃśraye śraye yathā na yāmīha vasan diśaṃ diśam /</l>\n<l>yathā ca labdhvā vyasanakṣayaṃ kṣayaṃ vrajāmi tanme kuru śaṃsataḥ sataḥ // Saund_10.57 //</l>\n</lg>\n\n<lg>\n<l>tato jighāṃsurhṛdi tasya tattamastamonudo naktamivotthitaṃ tamaḥ /</l>\n<l>maharṣicandro jagatastamonudastamaḥprahīṇo nijagāda gautamaḥ // Saund_10.58 //</l>\n</lg>\n\n<lg>\n<l>dhṛtiṃ pariṣvajya vidhūya vikriyāṃ nigṛhya tāvacchrutacetasī śṛṇu /</l>\n<l>imā yadi prārthayase tvamaṅganā vidhatsva śuklārthamihottamaṃ tapaḥ // Saund_10.59 //</l>\n</lg>\n\n<lg>\n<l>imā hi śakyā na balānna sevayā na saṃpradānena na rūpavattayā /</l>\n<l>imā hriyante khalu dharmacaryayā sacet praharṣaścara dharmamādṛtaḥ // Saund_10.60 //</l>\n</lg>\n\n<lg>\n<l>ihādhivāso divi daivataiḥ samaṃ vanāni ramyāṇyajarāśca yoṣitaḥ /</l>\n<l>idaṃ phalaṃ svasya śubhasya karmaṇo na dattamanyena na cāpyahetutaḥ // Saund_10.61 //</l>\n</lg>\n\n<lg>\n<l>kṣitau manuṣyo dhanurādibhiḥ śramaiḥ striyaḥ kadāciddhi labheta vā na vā /</l>\n<l>asaṃśayaṃ yattviha dharmacaryayā bhaveyuretā divi puṇyakarmaṇaḥ // Saund_10.62 //</l>\n</lg>\n\n<lg>\n<l>tadapramatto niyame samudyato ramasva yadyapsaraso 'bhilipsase /</l>\n<l>ahaṃ ca te 'tra pratibhūḥ sthire vrate yathā tvamābhiniyataṃ sameṣyasi // Saund_10.63 //</l>\n</lg>\n\n<lg>\n<l>ataḥparaṃ paramamiti vyavasthitaḥ parāṃ dhṛtiṃ paramamunau cakāra saḥ /</l>\n<l>tato muniḥ pavana ivāmbarāt patan pragṛhya taṃ punaragamanmahītalam // Saund_10.64 //</l>\n</lg>\n\n<p>saundarananda mahākāvye 'svargadarśana' nāma daśama sarga samāpta /</p>\n\n</div>\n<div>\n\n<p>ekādaśaḥ sargaḥ\nsvarga kī hīnatā</p>\n\n<lg>\n<l>tatastā yoṣito dṛṣṭvā nando nandanacāriṇīḥ /</l>\n<l>babandha niyamastambhe durdamaṃ capalaṃ manaḥ // Saund_11.1 //</l>\n</lg>\n\n<lg>\n<l>so 'niṣṭanaiṣkramyaraso mlānatāmarasopamaḥ /</l>\n<l>cacāra viraso dharmaṃ niveśyāpsaraso hṛdi // Saund_11.2 //</l>\n</lg>\n\n<lg>\n<l>tathā lolendriyo bhūtvā dayitendriyagocaraḥ /</l>\n<l>indriyārthavaśādeva babhūva niyatendriyaḥ // Saund_11.3 //</l>\n</lg>\n\n<lg>\n<l>kāmacaryāsu kuśalo bhikṣucaryāsu viklavaḥ /</l>\n<l>paramācāryaviṣṭabdho brahmacaryeṃ cacāra saḥ // Saund_11.4 //</l>\n</lg>\n\n<lg>\n<l>saṃvṛtena ca śāntena tīvreṇa madanena ca /</l>\n<l>jalāgneriva saṃsargācchaśāma ca śuśoṣa ca // Saund_11.5 //</l>\n</lg>\n\n<lg>\n<l>svabhāvadarśanīyo 'pi vairūpyamagamat param /</l>\n<l>cintayāpsarasāṃ caiva niyamenāyatena ca // Saund_11.6 //</l>\n</lg>\n\n<lg>\n<l>prastāveṣvapi bhāryāyāṃ priyabhāryastathāpi saḥ /</l>\n<l>vītarāga ivātasthau na jaharṣa na cukṣubhe // Saund_11.7 //</l>\n</lg>\n\n<lg>\n<l>taṃ vyavasthitamājñāya bhāryārāgāt parāṅmukham /</l>\n<l>abhigamyābravīnnandamānandaḥ praṇayādidam // Saund_11.8 //</l>\n</lg>\n\n<lg>\n<l>aho sadṛśamārabdhaṃ śrutamasyābhijanasya ca /</l>\n<l>nigṛhītendriyaḥ svastho niyame yadi saṃsthitaḥ // Saund_11.9 //</l>\n</lg>\n\n<lg>\n<l>abhiṣvaktasya kāmeṣu rāgiṇo viṣayātmanaḥ /</l>\n<l>yadiyaṃ saṃvidutpannā neyamalpena hetunā // Saund_11.10 //</l>\n</lg>\n\n<lg>\n<l>vyādhiralpena yatnena mṛduḥ pratinivāryate /</l>\n<l>prabalaḥ prabalaireva yatnairnaśyati vā na vā // Saund_11.11 //</l>\n</lg>\n\n<lg>\n<l>durharo mānaso vyādhirbalavāṃśca tavābhavat /</l>\n<l>vinivṛtto yadi [ca] te sarvathā dhṛtimānasi // Saund_11.12 //</l>\n</lg>\n\n<lg>\n<l>duṣkaraṃ sādhvanāryeṇa māninā caiva mārdavam /</l>\n<l>atisargaśca lubdhena brahmacaryaṃ ca rāgiṇā // Saund_11.13 //</l>\n</lg>\n\n<lg>\n<l>ekastu mama saṃdehastavāsyāṃ niyame dhṛtau /</l>\n<l>atrānunayamicchāmi vaktavyaṃ yadi manyase // Saund_11.14 //</l>\n</lg>\n\n<lg>\n<l>ārjavābhihitaṃ vākyaṃ na ca mantavyamanyathā /</l>\n<l>rūkṣamapyāśaye śuddhe rukṣato naiti sajjanaḥ // Saund_11.15 //</l>\n</lg>\n\n<lg>\n<l>apriyaṃ hi hitaṃ snigdhamasnigdhamahitaṃ priyam /</l>\n<l>durlabhaṃ tu priyahitaṃ svādu pathyamivauṣadham // Saund_11.16 //</l>\n</lg>\n\n<lg>\n<l>viśvāsaścārthacaryā ca sāmānyaṃ sukhaduḥkhayoḥ /</l>\n<l>marṣaṇaṃ praṇayaścaiva mitravṛttiriyaṃ satām // Saund_11.17 //</l>\n</lg>\n\n<lg>\n<l>tadidaṃ tvāṃ vivakṣāmi praṇayānna jighāṃsayā /</l>\n<l>tvacchreyo hi vivakṣā me yato nārhāmyupekṣitum // Saund_11.18 //</l>\n</lg>\n\n<lg>\n<l>apsarobhṛtako dharmaṃ carasītyabhidhīyase /</l>\n<l>kimidaṃ bhūtamāhosvit parihāso 'yamīdṛśaḥ // Saund_11.19 //</l>\n</lg>\n\n<lg>\n<l>yadi tāvadidaṃ satyaṃ vakṣyāmyatra yadauṣadham /</l>\n<l>auddhatyamatha vaktṛṇāmabhidhāsyāmi tadrajaḥ // Saund_11.20 //</l>\n</lg>\n\n<lg>\n<l>ślakṣṇapūrvamatho tena hṛdi so 'bhihatastadā /</l>\n<l>dhyātvā dīrghaṃ niśaśvāsa kiñciccāvāṅmukho 'bhavat // Saund_11.21 //</l>\n</lg>\n\n<lg>\n<l>tatastasyeṅgitaṃ jñātvā manaḥsaṃkalpasūcakam /</l>\n<l>babhāṣe vākyamānando madhurodarkamapriyam // Saund_11.22 //</l>\n</lg>\n\n<lg>\n<l>ākāreṇāvagacchāmi tava dharmaprayojanam /</l>\n<l>yajjñātvā tvayi jātaṃ me hāsyaṃ kāruṇyameva ca // Saund_11.23 //</l>\n</lg>\n\n<lg>\n<l>yathāsanārthaṃ skandhena kaścid gurvīṃ śilāṃ vahet /</l>\n<l>tadvattvamapi kāmārthaṃ niyamaṃ voḍhumudyataḥ // Saund_11.24 //</l>\n</lg>\n\n<lg>\n<l>titāḍayiṣayā dṛpto yathā meṣo 'parsati /</l>\n<l>tadvadabrahmacaryāya brahmacaryamidaṃ tava // Saund_11.25 //</l>\n</lg>\n\n<lg>\n<l>cikrīṣanti yathā paṇyaṃ vaṇijo lābhalipsayā /</l>\n<l>dharmacaryā tava tathā paṇyabhūtā na śāntaye // Saund_11.26 //</l>\n</lg>\n\n<lg>\n<l>yathā phalaviśeṣārtha bījaṃ vapati kārṣakaḥ /</l>\n<l>tadvad viṣayakārpaṇyād viṣayāṃstyaktavānasi // Saund_11.27 //</l>\n</lg>\n\n<lg>\n<l>ākāṅkṣecca yathā rogaṃ pratīkārasukhepsayā /</l>\n<l>duḥkhamanvicchati bhavāṃstathā viṣayatṛṣṇayā // Saund_11.28 //</l>\n</lg>\n\n<lg>\n<l>yathā paśyati madhveva na prapātamavekṣate /</l>\n<l>paśyasyapsarasastadvad bhraṃśamante na paśyasi // Saund_11.29 //</l>\n</lg>\n\n<lg>\n<l>hṛdi kāmāgninā dīpte kāyena vahato vratam /</l>\n<l>kimidaṃ brahmacaryaṃ te manasābrahmacāriṇaḥ // Saund_11.30 //</l>\n</lg>\n\n<lg>\n<l>saṃsāre vartamānena yadā cāpsarasastvayā /</l>\n<l>prāptāstyaktāśca śataśastābhyaḥ kimiti te spṛhā // Saund_11.31 //</l>\n</lg>\n\n<lg>\n<l>tṛptirnāstīndhanairagnernāmbhasā lavaṇāmbhasaḥ /</l>\n<l>nāpi kāmaiḥ satṛṣṇasya tasmāt kāmā na tṛṣtaye // Saund_11.32 //</l>\n</lg>\n\n<lg>\n<l>atṛptau sa kutaḥ śāntiraśāntau ca kutaḥ sukham /</l>\n<l>asukhe ca kutaḥ prītiraprītau ca kuto ratiḥ // Saund_11.33 //</l>\n</lg>\n\n<lg>\n<l>riraṃsā yadi te tasmādadhyātme dhīyatāṃ manaḥ /</l>\n<l>praśāntā cānavadyā ca nāstyadhyātmasamā ratiḥ // Saund_11.34 //</l>\n</lg>\n\n<lg>\n<l>na tatra kāryaṃ tūryaiste na strībhirna vibhūṣaṇaiḥ /</l>\n<l>ekastvaṃ [yatra]tatrasthastayā ratyābhiraṃsyase // Saund_11.35 //</l>\n</lg>\n\n<lg>\n<l>mānasaṃ balavad duḥkhaṃ tarṣe tiṣṭhati tiṣṭhati /</l>\n<l>taṃ tarṣaṃ chindhi duḥkhaṃ hi tṛṣṇā cāsti ca nāsti ca // Saund_11.36 //</l>\n</lg>\n\n<lg>\n<l>saṃpattau vā vipattau vā divā vā naktameva vā /</l>\n<l>kāmeṣu hi satṛṣṇasya na śāntirupapadyate // Saund_11.37 //</l>\n</lg>\n\n<lg>\n<l>kāmānāṃ prārthanā duḥkhā prāptau tṛptirna vidyate /</l>\n<l>viyogānniyataḥ śoko viyogaśca dhruvo divi // Saund_11.38 //</l>\n</lg>\n\n<lg>\n<l>kṛtvāpi duṣkaraṃ karma svarge labdhvāpi durlabham /</l>\n<l>nṛlokaṃ punarevaiti pravāsāt svagṛhaṃ yathā // Saund_11.39 //</l>\n</lg>\n\n<lg>\n<l>yadā bhraṣṭasya kuśalaṃ śiṣṭaṃ kiṃcinna vidyate /</l>\n<l>tiryakṣu pitṛloke vā narake copapadyate // Saund_11.40 //</l>\n</lg>\n\n<lg>\n<l>tasya bhuktavataḥ svarge viṣayānuttamānapi /</l>\n<l>bhraṣṭasyārtasya duḥkhena kimāsvādaḥ karoti saḥ // Saund_11.41 //</l>\n</lg>\n\n<lg>\n<l>śyenāya prāṇivātsalyāt svamāṃsānyapi dattavān /</l>\n<l>śiviḥ svargāt paribhraṣṭastādṛk kṛtvāpi duṣkaram // Saund_11.42 //</l>\n</lg>\n\n<lg>\n<l>śakrasyārdhāsanaṃ gatvā pūrvapārthiva eṃva yaḥ /</l>\n<l>sa devatvaṃ gataḥ kāle māndhātādhaḥ punaryayau // Saund_11.43 //</l>\n</lg>\n\n<lg>\n<l>rājyaṃ kṛtvāpi devānāṃ papāta nahuṣo bhuvi /</l>\n<l>prāptaḥ kila bhujaṃgatvaṃ nādyāpi parimucyate // Saund_11.44 //</l>\n</lg>\n\n<lg>\n<l>tathaivelivilo rājā rājavṛttena saṃskṛtaḥ /</l>\n<l>svargaṃ gatvā punarbhraṣṭaḥ kūrmībhūtaḥ kilārṇave // Saund_11.45 //</l>\n</lg>\n\n<lg>\n<l>bhūridyumno yayātiśca te cānye ca nṛparṣabhāḥ /</l>\n<l>karmabhirdyāmabhikrīya tatkṣayāt punaratyajan // Saund_11.46 //</l>\n</lg>\n\n<lg>\n<l>asurāḥ pūrvadevāstu surairapahṛtaśriyaḥ /</l>\n<l>śriyaṃ samanuśocantaḥ pātālaṃ śaraṇaṃ yayuḥ // Saund_11.47 //</l>\n</lg>\n\n<lg>\n<l>kiṃ ca rājarṣibhistāvadasurairvā surādibhiḥ /</l>\n<l>mahendrāḥ śataśaḥ peturmāhātmyamapi na sthiram // Saund_11.48 //</l>\n</lg>\n\n<lg>\n<l>saṃsadaṃ śobhāyitvaindrīmupendraścendravikramaḥ /</l>\n<l>kṣīṇakarmā papātorvīṃ madhyādapsarasāṃ rasan // Saund_11.49 //</l>\n</lg>\n\n<lg>\n<l>hā caitraratha hā vāpi hā mandākini hā priye /</l>\n<l>ityārtā vilapanto 'pi gāṃ patanti divaukasaḥ // Saund_11.50 //</l>\n</lg>\n\n<lg>\n<l>tīvraṃ hyutpadyate duḥkhamiha tāvanmumūrṣatām /</l>\n<l>kiṃ punaḥ patatāṃ svargādevānte sukhasevinām // Saund_11.51 //</l>\n</lg>\n\n<lg>\n<l>rajo gṛṇhanti vāsāṃsi mlāyanti paramāḥ srajaḥ /</l>\n<l>gātrebhyo jāyate svedo ratirbhavati nāsane // Saund_11.52 //</l>\n</lg>\n\n<lg>\n<l>etānyādau nimittāni cyutau svargād divaukasām /</l>\n<l>aniṣṭānīva martyānāmariṣṭāni mumūrṣatām // Saund_11.53 //</l>\n</lg>\n\n<lg>\n<l>sukhamutpadyate yacca divi kāmānupāśnatām /</l>\n<l>yacca duḥkhaṃ nipatatāṃ duḥkhameva viśiṣyate // Saund_11.54 //</l>\n</lg>\n\n<lg>\n<l>tasmādasvantamatrāṇamaviśvāsyamatarpakam /</l>\n<l>vijñāya kṣayiṇaṃ svargamapavarge matiṃ kuru // Saund_11.55 //</l>\n</lg>\n\n<lg>\n<l>aśarīraṃ bhavāgraṃ hi gatvāpi munirudrakaḥ /</l>\n<l>karmaṇo 'nte cyutastasmāt tiryagyoniṃ prapatsyate // Saund_11.56 //</l>\n</lg>\n\n<lg>\n<l>maitrayā saptavārṣikyā brahmalokamito gataḥ /</l>\n<l>sunetraḥ punarāvṛtto garbhavāsamupeyivān // Saund_11.57 //</l>\n</lg>\n\n<lg>\n<l>yadā caiśvaryavanto 'pi kṣayiṇaḥ svargavāsinaḥ /</l>\n<l>ko nāma svargavāsaya kṣeṣṇave spṛhayed budhaḥ // Saund_11.58 //</l>\n</lg>\n\n<lg>\n<l>sūtreṇa baddho hi yathā vihaṃgo vyāvartate dūragato 'pi bhūyaḥ /</l>\n<l>ajñānasūtreṇa tathāvabaddho gato 'pi dūraṃ punareti lokaḥ // Saund_11.59 //</l>\n</lg>\n\n<lg>\n<l>kṛtvā kālavilakṣaṇaṃ pratibhuvā mukto yathā bandhanād</l>\n<l>bhuktvā veśmasukhānyatītya samayaṃ bhūyo viśed vandhanaṃ /</l>\n<l>tadvad dyāṃ pratibhūvadātmaniyamairdhyānādibhiḥ prāptavān</l>\n<l>kāle karmasu teṣu bhuktaviṣayeṣvākṛṣate gāṃ punaḥ // Saund_11.60 //</l>\n</lg>\n\n<lg>\n<l>antarjālagatāḥ pramattamanaso mīnāstaḍāge yathā</l>\n<l>jānanti vyasanaṃ na rodhajanitaṃ svasthāścarantyambhasi /</l>\n<l>antarlokagatāḥ kṛtārthamatayastadvaddivi dhyāyino</l>\n<l>manyante śivamacyutaṃ dhruvamiti svaṃ sthānamāvartakam // Saund_11.61 //</l>\n</lg>\n\n<lg>\n<l>tajjanmavyādhimṛtyuvyasanaparigataṃ matvā jagadidaṃ</l>\n<l>saṃsāre bhrāmyamāṇaṃ divi nṛṣu narake tiryakpitṛṣu ca /</l>\n<l>yattrāṇaṃ nirbhayaṃ yacchivamamarajaraṃ niḥśokamamṛtaṃ</l>\n<l>taddhetorbrahmacaryaṃ cara jahi hi calaṃ svargaṃ prati rucim // Saund_11.62 //</l>\n</lg>\n\n<p>saundarananda mahākāvye 'svarga kī hīnatā' nāma ekādaśa sarga samāpta //</p>\n\n</div>\n<div>\n\n<p>dvādaśaḥ sargaḥ\nviveka</p>\n\n<lg>\n<l>apsarobhṛtako dharmaṃ carasītyatha coditaḥ /</l>\n<l>ānandena tadā nandaḥ paraṃ vrīḍamupāgamat // Saund_12.1 //</l>\n</lg>\n\n<lg>\n<l>tasya vrīḍena mahatā pramodo hṛdi nābhavat /</l>\n<l>aprāmodyena vimukhaṃ nāvatasthe vrate manaḥ // Saund_12.2 //</l>\n</lg>\n\n<lg>\n<l>kāmarāgapradhāno 'pi parihāsasamo 'pi san /</l>\n<l>paripākagate hetau na sa tanmamṛṣe vacaḥ // Saund_12.3 //</l>\n</lg>\n\n<lg>\n<l>aparīkṣakabhāvācca pūrvaṃ matvā divaṃ dhruvam /</l>\n<l>tasmāt kṣeṣṇuṃ pariśrutya bhṛśaṃ saṃvegameyivān // Saund_12.4 //</l>\n</lg>\n\n<lg>\n<l>tasya svargānnivavṛte saṃkalpāśvo manorathaḥ /</l>\n<l>mahāratha ivonmārgādapramattasya sāratheḥ // Saund_12.5 //</l>\n</lg>\n\n<lg>\n<l>svargatarṣānnivṛttaśca sadyaḥ svastha ivābhavat /</l>\n<l>mṛṣṭādapathyād virato jijīviṣurivāturaḥ // Saund_12.6 //</l>\n</lg>\n\n<lg>\n<l>visasmāra priyāṃ bhāryāmapsarodarśanād yathā /</l>\n<l>tathānityatayodvignastatyājāpsaraso 'pi saḥ // Saund_12.7 //</l>\n</lg>\n\n<lg>\n<l>mahatāmapi bhūtānāmāvṛttiriti cintayan /</l>\n<l>saṃvegācca sarāgo 'pi vītarāga ivābhavat // Saund_12.8 //</l>\n</lg>\n\n<lg>\n<l>babhūva sa hi saṃvegaḥ śreyasastasya vṛddhaye /</l>\n<l>dhāturedhirivākhyāte paṭhito 'kṣaracintakaiḥ // Saund_12.9 //</l>\n</lg>\n\n<lg>\n<l>na tu kāmānmanastasya kenacijjagṛhe dhṛtiḥ /</l>\n<l>triṣu kāleṣu sarveṣu nipāto 'stiriva smṛtaḥ // Saund_12.10 //</l>\n</lg>\n\n<lg>\n<l>khelagāmī mahābāhurgajendra iva nirmadaḥ /</l>\n<l>so 'bhyagacchad guruṃ kāle vivakṣurbhāvamātmanaḥ // Saund_12.11 //</l>\n</lg>\n\n<lg>\n<l>praṇamya ca gurau murdhnā bāṣpavyākulalocanaḥ /</l>\n<l>kṛtvāñjalimuvācedaṃ hriyā kiṃcidavāṅmukhaḥ // Saund_12.12 //</l>\n</lg>\n\n<lg>\n<l>apsaraḥ prāptaye yanme bhagavan pratibhūrasi /</l>\n<l>nāpsarobhirmamārtho 'sti pratibhūtvaṃ tyajāmyaham // Saund_12.13 //</l>\n</lg>\n\n<lg>\n<l>śrutvā hyāvartakaṃ svargaṃ saṃsārastha ca citratām /</l>\n<l>na martyeṣu na deveṣu pravṛttirmama rocate // Saund_12.14 //</l>\n</lg>\n\n<lg>\n<l>yadi prāpya divaṃ yatnānniyamena damena ca /</l>\n<l>avitṛptāḥ patantyante svargāya tyāgine namaḥ // Saund_12.15 //</l>\n</lg>\n\n<lg>\n<l>ataśca nikhilaṃ lokaṃ viditvā sacarācaram /</l>\n<l>sarvaduḥkhakṣayakare tvaddharme parame rame // Saund_12.16 //</l>\n</lg>\n\n<lg>\n<l>tasmād vyāsasamāsābhyāṃ tanme vyākhyātumarhasi /</l>\n<l>yacchrutvā śṛṇvatāṃ śreṣṭha paramaṃ prāpnuyāṃ padam // Saund_12.17 //</l>\n</lg>\n\n<lg>\n<l>tatastasyāśayaṃ jñātvā vipakṣāṇindriyāṇi ca /</l>\n<l>śreyaścaivāmukhībhūtaṃ nijagāda tathāgataḥ // Saund_12.18 //</l>\n</lg>\n\n<lg>\n<l>aho pratyavamarśo 'yaṃ śreyasaste purojavaḥ /</l>\n<l>araṇyāṃ mathyamānāyāmagnerdhūma ivotthitaḥ // Saund_12.19 //</l>\n</lg>\n\n<lg>\n<l>ciramunmārgavihṛto lolairindriyavājibhiḥ /</l>\n<l>avatīrṇo 'si panthānaṃ diṣṭyā dṛṣṭyavimūḍhayā // Saund_12.20 //</l>\n</lg>\n\n<lg>\n<l>adya te saphalaṃ janma lābho 'dya sumahāṃstava /</l>\n<l>yasya kāmarasajñasya naiṣkramyāyotsukaṃ manaḥ // Saund_12.21 //</l>\n</lg>\n\n<lg>\n<l>loke 'sminnālayārāme nivṛttau durlabhā ratiḥ /</l>\n<l>vyathante hyapunarbhāvāt prapātādiva bāliśāḥ // Saund_12.22 //</l>\n</lg>\n\n<lg>\n<l>duḥkhaṃ na syāt sukhaṃ me syāditi prayatate janaḥ /</l>\n<l>atyantaduḥkhoparamaṃ sukhaṃ tacca na budhyate // Saund_12.23 //</l>\n</lg>\n\n<lg>\n<l>aribhūteṣvanityeṣu satataṃ duḥkhahetuṣu /</l>\n<l>kāmādiṣu jagat saktaṃ na vetti sukhamavyayam // Saund_12.24 //</l>\n</lg>\n\n<lg>\n<l>sarvaduḥkhāpahaṃ tattu hastasthamamṛtaṃ tava /</l>\n<l>viṣaṃ pītvā yadagadaṃ samaye pātumicchasi // Saund_12.25 //</l>\n</lg>\n\n<lg>\n<l>anarhasaṃsārabhayaṃ mānārhaṃ te cikīrṣitam /</l>\n<l>rāgāgnistādṛśo yasya dharmonmukha parāṅmukhaḥ // Saund_12.26 //</l>\n</lg>\n\n<lg>\n<l>rāgoddāmena manasā sarvathā duṣkarā dhṛtiḥ /</l>\n<l>sadoṣaṃ salilaṃ dṛṣṭvā pathineva pipāsunā // Saund_12.27 //</l>\n</lg>\n\n<lg>\n<l>īdṛśī nāma buddhiste viruddhā rajasābhavat /</l>\n<l>rajasā caṇḍavātena vivasvata iva prabhā // Saund_12.28 //</l>\n</lg>\n\n<lg>\n<l>sā jighāṃsustamo hārdaṃ yā saṃprati vijṛmbhate /</l>\n<l>tamo naiśaṃ prabhā saurī vinirgīrṇeva meruṇā // Saund_12.29 //</l>\n</lg>\n\n<lg>\n<l>yuktarūpamidaṃ caiva śuddhasattvasya cetasaḥ /</l>\n<l>yatte syānnaiṣṭhike sūkṣme śreyasi śraddadhānatā // Saund_12.30 //</l>\n</lg>\n\n<lg>\n<l>dharmacchandamimaṃ tasmādvivardhayitumarhasi /</l>\n<l>sarvadharmā hi dharmajña niyamācchandahetavaḥ // Saund_12.31 //</l>\n</lg>\n\n<lg>\n<l>satyāṃ gamanabuddhau hi gamanāya pravartate /</l>\n<l>śayyābuddhau ca śayanaṃ sthānabuddhau tathā sthitiḥ // Saund_12.32 //</l>\n</lg>\n\n<lg>\n<l>antarbhūmigataṃ hyambhaḥ śraddadhāti naro yadā /</l>\n<l>arthiṃtve sati yatnena tadā khanati gāmimām // Saund_12.33 //</l>\n</lg>\n\n<lg>\n<l>nārthī yadyagninā vā syācchraddadhyāttaṃ na vāraṇau /</l>\n<l>mathnīyānnāraṇiṃ kaścittabhaāve sati mathyate // Saund_12.34 //</l>\n</lg>\n\n<lg>\n<l>sasyotpattiṃ yadi na vā śraddadhyāt kārṣakaḥ kṣitau /</l>\n<l>arthī sasyena vā na syād bījāni na vaped bhuvi // Saund_12.35 //</l>\n</lg>\n\n<lg>\n<l>ataśca hasta ityuktā mayā śraddhā viśeṣataḥ /</l>\n<l>yasmād gṛṇhāti saddharmaṃ dāyaṃ hasta yato yathāḥ // Saund_12.36 //</l>\n</lg>\n\n<lg>\n<l>prādhānyādindriyamiti sthiratvād balamityataḥ /</l>\n<l>guṇadāridrayaśamanād dhanamityabhivarṇitā // Saund_12.37 //</l>\n</lg>\n\n<lg>\n<l>rakṣaṇārthena dharmasya tatheṣīketyudāhṛtā /</l>\n<l>loke 'smin durlabhatvācca ratnamityabhibhāṣitā // Saund_12.38 //</l>\n</lg>\n\n<lg>\n<l>punaśca bījamityuktā nimittaṃ śreyaso yadā /</l>\n<l>pāvanārthena pāpasya nadītyabhihitā punaḥ // Saund_12.39 //</l>\n</lg>\n\n<lg>\n<l>yasmāddharmasya cotpattau śraddhā kāraṇamuttamam /</l>\n<l>mayoktā kāryatastasmāttatra tatra tathā tathā // Saund_12.40 //</l>\n</lg>\n\n<lg>\n<l>śraddhāṅkuramimaṃ tasmāt saṃvardhayitumarhasi /</l>\n<l>tadvṛddhau vardhate dharmo mūlavṛddhau yathā drumaḥ // Saund_12.41 //</l>\n</lg>\n\n<lg>\n<l>vyākulaṃ darśanaṃ yasya durbalo yasya niścayaḥ /</l>\n<l>tasya pāriplavā śraddhā na hiṃ kṛtyāya vartate // Saund_12.42 //</l>\n</lg>\n\n<lg>\n<l>yāvattattvaṃ na bhavati hi dṛṣṭaṃ śrutaṃ vā tāvacchraddhā na bhavati balasthā sthirā vā /</l>\n<l>dṛṣṭe tattve niyamaparibhūtendriyasya śraddhāvṛkṣo bhavati saphalaścāśrayaśca // Saund_12.43 //</l>\n</lg>\n\n<p>saundarananda mahākāvya meṃ 'viveka' nāmaka dvādaśa sarga samāpta /</p>\n\n</div>\n<div>\n\n<p>trayodaśaḥ sargaḥ\nśīla evaṃ indriyasaṃyama</p>\n\n<lg>\n<l>atha saṃrādhito nandaḥ śraddhāṃ prati maharṣiṇā /</l>\n<l>pariṣikto 'mṛteneva yuyuje parayā mudā // Saund_13.1 //</l>\n</lg>\n\n<lg>\n<l>kṛtārthamiva taṃ mene saṃbuddhaḥ śraddhayā tayā /</l>\n<l>mene prāptamiva śreyaḥ sa ca buddhena saṃskṛtaḥ // Saund_13.2 //</l>\n</lg>\n\n<lg>\n<l>ślakṣṇena vacasā kāṃścit kāṃścit paruṣayā girā /</l>\n<l>kāṃścidābhyāmupāyābhyāṃ sa vininye vināyakaḥ // Saund_13.3 //</l>\n</lg>\n\n<lg>\n<l>pāṃsubhyaḥ kāñcanaṃ jātaṃ viśuddhaṃ nirmalaṃ śuci /</l>\n<l>sthitaṃ pāṃsuṣvapi yathā pāṃsudoṣairna lipyate // Saund_13.4 //</l>\n</lg>\n\n<lg>\n<l>padmaparṇaṃ yathā caiva jale jātaṃ jale sthitam /</l>\n<l>upariṣṭādadhastādvā na jalenopalipyate // Saund_13.5 //</l>\n</lg>\n\n<lg>\n<l>tadvalloke munirjāto lokasyānugrahaṃ caran /</l>\n<l>kṛtitvānnirmalatvācca lokadharmairna lipyate // Saund_13.6 //</l>\n</lg>\n\n<lg>\n<l>śleṣaṃ tyāgaṃ priyaṃ rūkṣaṃ kathāṃ ca dhyānameva ca /</l>\n<l>mantukāle cikitsārthaṃ cakre nātmānuvṛttaye // Saund_13.7 //</l>\n</lg>\n\n<lg>\n<l>ataśca sandadhe kāyaṃ mahākaruṇayā tayā /</l>\n<l>mocayeyaṃ kathaṃ duḥkhāt sattvānītyanukampakaḥ // Saund_13.8 //</l>\n</lg>\n\n<lg>\n<l>atha saṃharṣaṇānnandaṃ viditvā bhājanīkṛtam /</l>\n<l>abravīd bruvatāṃ śreṣṭhaḥ kramajñaḥ śreyasāṃ kramam // Saund_13.9 //</l>\n</lg>\n\n<lg>\n<l>ataḥ prabhṛti bhūyastvaṃ średdhendriyapuraḥsaraḥ /</l>\n<l>amṛtasyāptaye saumya vṛttaṃ rakṣitumarhasi // Saund_13.10 //</l>\n</lg>\n\n<lg>\n<l>prayogaḥ kāyavacasoḥ śuddho bhavati te yathā /</l>\n<l>uttāno vivṛto gupto 'navacchidrastathā kuru // Saund_13.11 //</l>\n</lg>\n\n<lg>\n<l>uttāno bhāvakaraṇād vivṛtaścāpyagūhanāt /</l>\n<l>gupto rakṣaṇatātparyādacchidraścānavadyataḥ // Saund_13.12 //</l>\n</lg>\n\n<lg>\n<l>śarīravacasoḥ śuddhau saptāṃge cāpi karmaṇi /</l>\n<l>ājīvasamudācāraṃ śaucāt saṃskartumarhasi // Saund_13.13 //</l>\n</lg>\n\n<lg>\n<l>doṣāṇāṃ kuhanādīnāṃ pañcānāmaniṣevaṇāt /</l>\n<l>tyāgācca jyotiṣādīnāṃ caturṇāṃ vṛttighātinām // Saund_13.14 //</l>\n</lg>\n\n<lg>\n<l>prāṇidhānyadhanādīnāṃ varjyānāmapratigrahāt /</l>\n<l>bhaikṣāṅgānāṃ nisṛṣṭānāṃ niyatānāṃ pratigrahāt // Saund_13.15 //</l>\n</lg>\n\n<lg>\n<l>parituṣṭaḥ śucirmañjuścaukṣayā jīvasaṃpadā /</l>\n<l>kuryā duḥkhapratīkāraṃ yāvadeva vimuktaye // Saund_13.16 //</l>\n</lg>\n\n<lg>\n<l>karmaṇo hi yathādṛṣṭāt kāyavākprabhavādapi /</l>\n<l>ājīvaḥ pṛthagevokto duḥśodhatvādayaṃ mayā // Saund_13.17 //</l>\n</lg>\n\n<lg>\n<l>gṛhasthena hi duḥśodhā dṛṣṭirvividhadṛṣṭinā /</l>\n<l>ājīvo bhikṣuṇā caiva pareṣvāyattavṛttinā // Saund_13.18 //</l>\n</lg>\n\n<lg>\n<l>etāvacchīlamityuktamācāro 'yaṃ samāsataḥ /</l>\n<l>asya nāśena naiva syāt pravrajyā na gṛhasthatā // Saund_13.19 //</l>\n</lg>\n\n<lg>\n<l>tasmāccāritrasampanno brahmacaryamidaṃ cara /</l>\n<l>aṇumātreṣvadyeṣu bhayadarśī dṛḍhavrataḥ // Saund_13.20 //</l>\n</lg>\n\n<lg>\n<l>śīlamāsthāya vartante sarvā hi śreyasi kriyāḥ /</l>\n<l>sthānādyānīva kāryāṇi pratiṣṭhāya vasundharām // Saund_13.21 //</l>\n</lg>\n\n<lg>\n<l>mokṣasyopaniṣat saumya vairāgyamiti gṛhyatām /</l>\n<l>vairāgyasyāpi saṃvedaḥ saṃvido jñānadarśanam // Saund_13.22 //</l>\n</lg>\n\n<lg>\n<l>jñānasyopaniṣaccaiva samādhirupadhāryatām /</l>\n<l>samādherapyupaniṣat sukhaṃ śārīramānasam // Saund_13.23 //</l>\n</lg>\n\n<lg>\n<l>praśrabdhiḥ kāyamanasaḥ sukhasyopaniṣat parā /</l>\n<l>praśrabdherapyupaniṣat prītirapyavagamyatām // Saund_13.24 //</l>\n</lg>\n\n<lg>\n<l>tathā prīterupaniṣat prāmodyaṃ paramaṃ matam /</l>\n<l>prāmodyasyāpyahṛllekhaḥ kukṛteṣvakṛteṣu vā // Saund_13.25 //</l>\n</lg>\n\n<lg>\n<l>ahṛllekhasya manasaḥ śīlaṃ tūpaniṣacchuci /</l>\n<l>ataḥ śīlaṃ nayatyagryamiti śīlaṃ viśodhaya // Saund_13.26 //</l>\n</lg>\n\n<lg>\n<l>śīlanācchīlamityuktaṃ śīlanaṃ sevanādapi /</l>\n<l>sevanaṃ tannideśācca nideśaśca tadāśrayāt // Saund_13.27 //</l>\n</lg>\n\n<lg>\n<l>śīlaṃ hi śaraṇaṃ saubhya kāntāra iva daiśikaḥ /</l>\n<l>pitraṃ bandhuśca rakṣā ca dhanaṃ ca balameva ca // Saund_13.28 //</l>\n</lg>\n\n<lg>\n<l>yataḥ śīlamataḥ saumya śīlaṃ saṃskartumarhasi /</l>\n<l>etatsthānamathānye [nanyaṃ] ca mokṣārambheṣu yoginām // Saund_13.29 //</l>\n</lg>\n\n<lg>\n<l>tataḥ smṛtimadhiṣṭhāya capalāni svabhāvataḥ /</l>\n<l>indriyāṇīndriyārthebhyo nivārayitumarhasi // Saund_13.30 //</l>\n</lg>\n\n<lg>\n<l>bhetavyaṃ na tathā śatrornāgnernāherna cāśaneḥ /</l>\n<l>indriyebhyo yathā svebhyastairajasraṃ hi hanyate // Saund_13.31 //</l>\n</lg>\n\n<lg>\n<l>dviṣadbhiḥ śatrubhiḥ kaścit kadācit pīḍyate na vā /</l>\n<l>indriyairbādhyate sarvaḥ sarvatra ca sadaiva ca // Saund_13.32 //</l>\n</lg>\n\n<lg>\n<l>na ca prayāti narakaṃ śatruprabhṛtibhirhataḥ /</l>\n<l>kṛṣyate tatra nighnastu capalairindriyairhataḥ // Saund_13.33 //</l>\n</lg>\n\n<lg>\n<l>hanyamānasya tairduḥkhaṃ hārdaṃ bhavati vā na vā /</l>\n<l>indriyairbādhyamānasya hārdaṃ śārīrameva ca // Saund_13.34 //</l>\n</lg>\n\n<lg>\n<l>saṃkalpaviṣadigdhā hi pañcendriyamayāḥ śarāḥ /</l>\n<l>cintāpuṅkhā ratiphalā viṣayākāśagocarāḥ // Saund_13.35 //</l>\n</lg>\n\n<lg>\n<l>manuṣyahariṇān ghnanti kāmavyādheritā hṛdi /</l>\n<l>vihanyante yadi na te tataḥ patanti taiḥ kṣatāḥ // Saund_13.36 //</l>\n</lg>\n\n<lg>\n<l>niyamājirasaṃsthena dhairyakārmukadhāriṇā /</l>\n<l>nipatanto nivāryāste mahatā smṛtivarmaṇā // Saund_13.37 //</l>\n</lg>\n\n<lg>\n<l>indriyāṇāmupaśamādarīṇāṃ nigrahādiva /</l>\n<l>sukhaṃ svapiti vāste vā yatra tatra gatoddhavaḥ // Saund_13.38 //</l>\n</lg>\n\n<lg>\n<l>teṣāṃ hi satataṃ loke viṣayānabhikāṅkṣatām /</l>\n<l>saṃvinnaivāsti kārpaṇyācchunāmāśāvatāmiva // Saund_13.39 //</l>\n</lg>\n\n<lg>\n<l>viṣayairindriyagrāmo na tṛptimadhigacchati /</l>\n<l>ajasraṃ pūryamāṇo 'pi samudraḥ salilairiva // Saund_13.40 //</l>\n</lg>\n\n<lg>\n<l>avaśyaṃ gocare sve sve vartitavyamihendriyaiḥ /</l>\n<l>nimittaṃ tatra na grāhyamanuvyañjanameva ca // Saund_13.41 //</l>\n</lg>\n\n<lg>\n<l>ālokya cakṣuṣā rūpaṃ dhātumātre vyavasthitaḥ /</l>\n<l>strī veti puruṣo veti na kalpayitumarhasi // Saund_13.42 //</l>\n</lg>\n\n<lg>\n<l>sacet strīpuruṣagrāhaḥ kvacid vidyeta kaścan /</l>\n<l>śubhataḥ keśadantādīnnānuprasthātumarhasi // Saund_13.43 //</l>\n</lg>\n\n<lg>\n<l>nāpaneyaṃ tataḥ kiṃcit prakṣepyaṃ nāpi kiñcana /</l>\n<l>draṣṭavyaṃ bhūtato bhūtaṃ yādṛśaṃ ca yathā ca yat // Saund_13.44 //</l>\n</lg>\n\n<lg>\n<l>evaṃ te paśyatastattvaṃ śaśvadindriyagocaram /</l>\n<l>bhaviṣyati padasthānaṃ nābhidhyādaurmanasyayoḥ // Saund_13.45 //</l>\n</lg>\n\n<lg>\n<l>abhidhyā priyarūpeṇa hanti kāmātmakaṃ jagat /</l>\n<l>arirmitramukheneva priyavākkaluṣāśayaḥ // Saund_13.46 //</l>\n</lg>\n\n<lg>\n<l>daurmanasyābhidhānastu pratigho viṣayāśritaḥ /</l>\n<l>mohādyenānuvṛtena paratreha ca hanyate // Saund_13.47 //</l>\n</lg>\n\n<lg>\n<l>anurodhavirodhābhyāṃ śitoṣṇābhyāmivārditaḥ /</l>\n<l>śarma nāpnoti na śreyaścalendriyamato jagat // Saund_13.48 //</l>\n</lg>\n\n<lg>\n<l>nendriyaṃ viṣaye tāvat pravṛttamapi sajjate /</l>\n<l>yāvanna manasastatra parikalpaḥ pravartate // Saund_13.49 //</l>\n</lg>\n\n<lg>\n<l>indhane sati vāyau ca yathā jvalati pāvakaḥ /</l>\n<l>viṣayāt parikalpācca kleśāgnirjāyate tathā // Saund_13.50 //</l>\n</lg>\n\n<lg>\n<l>abhūtaparikalpena viṣayasya hi vadhyate /</l>\n<l>tameva viṣayaṃ paśyan bhūtataḥ parimucyate // Saund_13.51 //</l>\n</lg>\n\n<lg>\n<l>dṛṣṭvaikaṃ rūpamanyo hi rajyate 'nyaḥ praduṣyati /</l>\n<l>kaścid bhavati madhyasthastatraivānyo ghṛṇāyate // Saund_13.52 //</l>\n</lg>\n\n<lg>\n<l>ato na viṣayo heturbandhāya na vimuktaye /</l>\n<l>parikalpaviśeṣeṇa saṃgo bhavati vā na vā // Saund_13.53 //</l>\n</lg>\n\n<lg>\n<l>kāryaḥ paramayatnena tasmādindriyasaṃvaraḥ /</l>\n<l>indriyāṇi hyagutpāni duḥkhāya ca bhavāya ca // Saund_13.54 //</l>\n</lg>\n\n<lg>\n<l>kāmabhogabhogavadbhirātmadṛṣṭidṛṣṭibhiḥ pramādanaikamūrddhabhiḥ praharṣalolajivhakaiḥ /</l>\n<l>indriyoragairmanobilaśrayaiḥ spṛhāviṣaiḥ śamāgadādṛte na dṛṣṭamasti yaccikitset // Saund_13.55 //</l>\n</lg>\n\n<lg>\n<l>tasmādeṣāmakuśalakarāṇāmarīṇāṃ cakṣurghrāṇaśravaṇarasanasparśanānām /</l>\n<l>sarvāvasthaṃ bhava viniyamādapramatto māsminnarthe kṣaṇamapi kṛthāstvaṃ pramādam // Saund_13.56 //</l>\n</lg>\n\n<p>saundarananda mahākāvye 'śīla evaṃ indriyasaṃyama' nāma trayodaśa sarga samāpta /</p>\n\n</div>\n<div>\n\n<p>caturdaśaḥ sargaḥ\nādiprasthāna</p>\n\n<lg>\n<l>atha smṛtikavāṭena pidhāyendriyasaṃvaram /</l>\n<l>bhojane bhava mātrājño dhyānāyānāmayāya ca // Saund_14.1 //</l>\n</lg>\n\n<lg>\n<l>prāṇāpānau nigṛṇhāti glāninidre prayacchati /</l>\n<l>kṛto hyatyarthamāhāro vihanti ca parākramam // Saund_14.2 //</l>\n</lg>\n\n<lg>\n<l>yathā cātyarthamāhāraḥ kṛto 'narthāya kalpate /</l>\n<l>upayuktastathātyalpo na sāmarthyāya kalpate // Saund_14.3 //</l>\n</lg>\n\n<lg>\n<l>ācayaṃ dyutimutsāhaṃ prayogaṃ balameva ca /</l>\n<l>bhojanaṃ kṛtamatyalpaṃ śarīrasyāpakarṣati // Saund_14.4 //</l>\n</lg>\n\n<lg>\n<l>yathā bhāreṇa namate laghunonnamate tulā /</l>\n<l>samā tiṣṭhati yuktena bhojyeneyaṃ tathā tanuḥ // Saund_14.5 //</l>\n</lg>\n\n<lg>\n<l>tasmādabhyavaharttavyaṃ svaśaktimanupaśyatā /</l>\n<l>nātimātraṃ na cātyalpaṃ meyaṃ mānavaśādapi // Saund_14.6 //</l>\n</lg>\n\n<lg>\n<l>atyākrānto hi kāyāgnirguruṇānnena śāmyati /</l>\n<l>avacchanna ivālpo 'gniḥ sahasā mahatendhasā // Saund_14.7 //</l>\n</lg>\n\n<lg>\n<l>atyantamapi saṃhāro nāhārasya praśasyate /</l>\n<l>anāhāro hi nirvāti nirindhana ivānalaḥ // Saund_14.8 //</l>\n</lg>\n\n<lg>\n<l>yasmānnāsti vināhārāt sarvaprāṇābhṛtāṃ sthitiḥ /</l>\n<l>tasmād duṣyati nāhāro vikalpo 'tra tu vāryate // Saund_14.9 //</l>\n</lg>\n\n<lg>\n<l>na hyekaviṣaye 'nyatra sajyante prāṇinastathā /</l>\n<l>avijñāte yathāhāre boddhavyaṃ tatra kāraṇam // Saund_14.10 //</l>\n</lg>\n\n<lg>\n<l>cikitsārthaṃ yathā dhatte vraṇasyālepanaṃ vraṇī /</l>\n<l>kṣudvighātārthamāhārastadvat sevyo mumukṣuṇā // Saund_14.11 //</l>\n</lg>\n\n<lg>\n<l>bhārasyodvahanārthaṃ ca rathākṣo 'bhyajyate yathā /</l>\n<l>bhojanaṃ prāṇayātrārthaṃ tadvad vidvānniṣevate // Saund_14.12 //</l>\n</lg>\n\n<lg>\n<l>samatikramaṇārthaṃ ca kāntārasya yathādhvagau /</l>\n<l>putramāṃsāni khādetāṃ dampatī bhṛśaduḥkhitau // Saund_14.13 //</l>\n</lg>\n\n<lg>\n<l>evamabhyavaharttavyaṃ bhojanaṃ pratisaṃkhyayā /</l>\n<l>na bhūṣārthaṃ na vapuṣo na madāya na dṛptaye // Saund_14.14 //</l>\n</lg>\n\n<lg>\n<l>dhāraṇārthaṃ śarīrasya bhojanaṃ hi vidhīyate /</l>\n<l>upastambhaḥ pipatiṣordubalasyeva veśmanaḥ // Saund_14.15 //</l>\n</lg>\n\n<lg>\n<l>plavaṃ yatnād yathā kaścid badhnīyād dhārayedapi /</l>\n<l>na tatsnehena yāvattu mahaughasyottitīrṣayā // Saund_14.16 //</l>\n</lg>\n\n<lg>\n<l>tathopakaraṇaiḥ kāyaṃ dhārayanti parīkṣakāḥ /</l>\n<l>na tatsnehena yāvattu duḥkhaughasya titīrṣayā // Saund_14.17 //</l>\n</lg>\n\n<lg>\n<l>śocatā pīḍyamānena dīyate śatrave yathā /</l>\n<l>na bhaktyā nāpi tarṣeṇa kevalaṃ prāṇaguptaye // Saund_14.18 //</l>\n</lg>\n\n<lg>\n<l>yogācārastathāhāraṃ śarīrāya prayacchati /</l>\n<l>kevalaṃ kṣudvighātārthaṃ na rāgeṇa na bhaktaye // Saund_14.19 //</l>\n</lg>\n\n<lg>\n<l>manodhāraṇayā caiva pariṇāmyātmavānahaḥ /</l>\n<l>vidhūya nidrāṃ yogena niśāmapyatināmayet // Saund_14.20 //</l>\n</lg>\n\n<lg>\n<l>hṛdi yatsaṃjñinaścaiva nidrā prādurbhavettava /</l>\n<l>guṇavatsaṃjñitāṃ saṃjñāṃ tadā manasi mā kṛthāḥ // Saund_14.21 //</l>\n</lg>\n\n<lg>\n<l>dhāturārambhadhṛtyośca sthāmavikramayorapi /</l>\n<l>nityaṃ manasi kāryaste bādhyamānena nidrayā // Saund_14.22 //</l>\n</lg>\n\n<lg>\n<l>āmnātavyāśca viśadaṃ te dharmā ye pariśrutāḥ /</l>\n<l>parebhyaścopadeṣṭavyāḥ saṃcintyāḥ svayameva ca // Saund_14.23 //</l>\n</lg>\n\n<lg>\n<l>prakledyamadbhirvadanaṃ vilokyāḥ sarvato diśaḥ /</l>\n<l>cāryā dṛṣṭiśca tārāsu jijāgariṣuṇā sadā // Saund_14.24 //</l>\n</lg>\n\n<lg>\n<l>antargatairacapalairvaśasthāyibhirindriyaiḥ /</l>\n<l>avikṣiptena manasā caṃkramyasvāsva vā niśi // Saund_14.25 //</l>\n</lg>\n\n<lg>\n<l>bhaye prītau ca śoke ca nidrayā nābhibhūyate /</l>\n<l>tasmānnidrābhiyogeṣu sevitavyamidaṃ trayam // Saund_14.26 //</l>\n</lg>\n\n<lg>\n<l>bhayamāgamanānmṛtyoḥ prītiṃ dharmaparigrahāt /</l>\n<l>janmaduḥkhādaparyantācchokamāgantumarhasi // Saund_14.27 //</l>\n</lg>\n\n<lg>\n<l>evamādiḥ kramaḥ saumya kāryo jāgaraṇaṃ prati /</l>\n<l>vandhyaṃ hi śayanādāyuḥ ka prājñaḥ kartumarhasi // Saund_14.28 //</l>\n</lg>\n\n<lg>\n<l>doṣavyālānatikramya vyālān gṛhagatāniva /</l>\n<l>kṣamaṃ prājñasya na svaptuṃ nistitīrṣormahad bhayam // Saund_14.29 //</l>\n</lg>\n\n<lg>\n<l>pradīpte jīvaloke hi mṛtyuvyādhijarāgnibhiḥ /</l>\n<l>kaḥ śayīta nirudvegaḥ pradīpta iva veśmani // Saund_14.30 //</l>\n</lg>\n\n<lg>\n<l>tasmāttama iti jñātvā nidrāṃ nāveṣṭumarhasi /</l>\n<l>apraśānteṣu doṣeṣu saśastreṣviva śatruṣu // Saund_14.31 //</l>\n</lg>\n\n<lg>\n<l>pūrvaṃ yāmaṃ triyāmāyāḥ prayogeṇātināmya tu /</l>\n<l>sevyā śayyā śarīrasya viśrāmārthaṃ svatantriṇā // Saund_14.32 //</l>\n</lg>\n\n<lg>\n<l>dakṣiṇena tu pārśvena sthitayālokasaṃjñayā /</l>\n<l>prabodhaṃ hṛdaye kṛtvā śayīthāḥ śāntamānasaḥ // Saund_14.33 //</l>\n</lg>\n\n<lg>\n<l>yāme tṛtīye cotthāya carannāsīna eva vā /</l>\n<l>bhūyo yogaṃ manaḥśuddhau kurvīthā niyatendriyaḥ // Saund_14.34 //</l>\n</lg>\n\n<lg>\n<l>athāsanagatasthānaprekṣitavyāhṛtādiṣu /</l>\n<l>saṃprajānan kriyāḥ sarvāḥ smṛtimādhātumarhasi // Saund_14.35 //</l>\n</lg>\n\n<lg>\n<l>dvārādhyakṣa iva dvāri yasya praṇihitā smṛtiḥ /</l>\n<l>dharṣayanti na taṃ doṣāḥ puraṃ guptamivārayaḥ // Saund_14.36 //</l>\n</lg>\n\n<lg>\n<l>na tasyotpadyate kleśo yasya kāyagatā smṛtiḥ /</l>\n<l>cittaṃ sarvāsvavasthāsu bālaṃ dhātrīva rakṣati // Saund_14.37 //</l>\n</lg>\n\n<lg>\n<l>śaravyaḥ sa tu doṣāṇāṃ yo hīnaḥ smṛtivarmaṇā /</l>\n<l>raṇasthaḥ pratiśatrūṇāṃ vihīna iva varmaṇā // Saund_14.38 //</l>\n</lg>\n\n<lg>\n<l>anāthaṃ tanmano jñeyaṃ yatsmṛtirnābhirakṣati /</l>\n<l>nirṇetā dṛṣṭirahito viṣameṣu caranniva // Saund_14.39 //</l>\n</lg>\n\n<lg>\n<l>anartheṣu prasaktāśca svārthebhyaśca parāṅmukhā /</l>\n<l>yadbhaye sati nodvignāḥ smṛtināśo 'tra kāraṇam // Saund_14.40 //</l>\n</lg>\n\n<lg>\n<l>svabhūmiṣu guṇāḥ sarve ye ca śīlādayaḥ sthitāḥ /</l>\n<l>vikīrṇā iva gā gopaḥ smṛtistānanugacchati // Saund_14.41 //</l>\n</lg>\n\n<lg>\n<l>pranaṣṭamamṛtaṃ tasya yasya viprasṛtā smṛtiḥ /</l>\n<l>hastasthamamṛtaṃ tasya yasya kāyagatā smṛtiḥ // Saund_14.42 //</l>\n</lg>\n\n<lg>\n<l>āryo nyāyaḥ kutastasya smṛtiryasya na vidyate /</l>\n<l>yasyāryo nāsti ca nyāyaḥ pranaṣṭastasya satpathaḥ // Saund_14.43 //</l>\n</lg>\n\n<lg>\n<l>pranaṣṭo yasya sanmārgo naṣṭaṃ tasyāmṛtaṃ padam /</l>\n<l>pranaṣṭamamṛtaṃ yasya sa duḥkhānna vimucyate // Saund_14.44 //</l>\n</lg>\n\n<lg>\n<l>tasmāccarana caro 'smīti sthito 'smīti cādhiṣṭhitaḥ /</l>\n<l>evamādiṣu kāryeṣu smṛtimādhātumarhasi // Saund_14.45 //</l>\n</lg>\n\n<lg>\n<l>yogānulomaṃ vijanaṃ viśabdaṃ śayyāsanaṃ saumya tathā bhajasva /</l>\n<l>kāyasya kṛtvā hi vivekamādau sukho 'dhigantuṃ manaso vivekaḥ // Saund_14.46 //</l>\n</lg>\n\n<lg>\n<l>alabdhacetaḥpraśamaḥ sarāgo yo na pracāraṃ bhajate viviktam /</l>\n<l>sa kṣaṇyate hyapratilabdhamārgaścarannivorvyāṃ bahukaṇṭakāyām // Saund_14.47 //</l>\n</lg>\n\n<lg>\n<l>adṛṣṭatattvena parīkṣakeṇa sthitena citre viṣayapracāre /</l>\n<l>cittaṃ niṣeddhuṃ na sukhena śakyaṃ kṛṣṭādako gauriva sasyamadhyāt // Saund_14.48 //</l>\n</lg>\n\n<lg>\n<l>anīryamāṇastu yathānilena praśāntimāgacchati citrabhānuḥ /</l>\n<l>alpena yatnena tathā vivikteṣvaghaṭṭitaṃ śāntimupaiti cetaḥ // Saund_14.49 //</l>\n</lg>\n\n<lg>\n<l>kvacidbhuktvā yattad vasanamapi yattatparihito</l>\n<l>vasannātmārāmaḥ kvacana vijane yo 'bhiramate /</l>\n<l>kṛtārthaḥ sa jñeyaḥ śamasukharasajñaḥ kṛtamatiḥ</l>\n<l>pareṣāṃ saṃsargaṃ pariharati yaḥ kaṇṭakamiva // Saund_14.50 //</l>\n</lg>\n\n<lg>\n<l>yadi dvandvārāme jagati viṣayavyagrahṛdaye</l>\n<l>vivikte nirdvando viharati kṛtī śāntahṛdayaḥ /</l>\n<l>tataḥ pītvā prajñārasamamṛtavattṛptahṛdayo</l>\n<l>viviktaḥ saṃsaktaṃ viṣayakṛpaṇaṃ śocati jagat // Saund_14.51 //</l>\n</lg>\n\n<lg>\n<l>vasañśūnyāgāre yadi satatameko 'bhiramate</l>\n<l>yadi kleśotpādaiḥ saha na ramate śatrubhiriva /</l>\n<l>carannātmārāmo yadi ca pibati prītisalilaṃ</l>\n<l>tato bhuṅkte śreṣṭhaṃ tridaśapatirājyādapi sukham // Saund_14.52 //</l>\n</lg>\n\n<p>saundarananda mahākāvye 'ādiprasthāna' nāma caturdaśa sarga samāpta //</p>\n\n</div>\n<div>\n\n<p>pañcadaśaḥsargaḥ\nvitarkaprahāṇa</p>\n\n<lg>\n<l>yatra tatra vivikte tu baddhvā paryaṅkamuttamam /</l>\n<l>ṛjuṃ kāyaṃ samādhāya smṛtyābhimukhayānvitaḥ // Saund_15.1 //</l>\n</lg>\n\n<lg>\n<l>nāsāgre vā lalāṭe vā bhruvorantara eva vā /</l>\n<l>kurvīthāścapalaṃ cittamālambanaparāyaṇam // Saund_15.2 //</l>\n</lg>\n\n<lg>\n<l>sacet kāmavitarkastvāṃ dharṣayenmānaso jvaraḥ /</l>\n<l>kṣeptavyo nādhivāsyaḥ sa vastre reṇurivāgataḥ // Saund_15.3 //</l>\n</lg>\n\n<lg>\n<l>yadyapi pratisaṃkhyānāt kāmānutsṛṣṭavānasi /</l>\n<l>tamāṃsīva prakāśena pratipakṣeṇa tāñjahi // Saund_15.4 //</l>\n</lg>\n\n<lg>\n<l>tiṣṭhatyanuśayasteṣāṃ channo 'gniriva bhasmanā /</l>\n<l>sa te bhāvanayā saumya praśāmyo 'gnirivāmbunā // Saund_15.5 //</l>\n</lg>\n\n<lg>\n<l>te hi tasmāt pravartante bhūyo vījādivāṅkurāḥ /</l>\n<l>tasya nāśena te na syurbījanāśādivāṅkurāḥ // Saund_15.6 //</l>\n</lg>\n\n<lg>\n<l>arjanādīni kāmebhyo dṛṣṭvā duḥkhāni kāminām /</l>\n<l>tasmāttānmūlataśchindhi mitrasaṃjñānarīniva // Saund_15.7 //</l>\n</lg>\n\n<lg>\n<l>anityā moṣadharmāṇo riktā vyasanahetavaḥ /</l>\n<l>bahusādhāraṇāḥ kāmā varhyā hyāśīviṣā iva // Saund_15.8 //</l>\n</lg>\n\n<lg>\n<l>ye mṛgyamāṇā duḥkhāya rakṣyamāṇā na śāntaye /</l>\n<l>bhraṣṭāḥ śokāya mahate prāptāśca na vitṛptaye // Saund_15.9 //</l>\n</lg>\n\n<lg>\n<l>tṛptiṃ vittaprakarṣeṇa svargāvāptyā kṛtārthatām /</l>\n<l>kāmebhyaśca sukhotpattiṃ yaḥ paśyati sa naśyati // Saund_15.10 //</l>\n</lg>\n\n<lg>\n<l>calānapariniṣpannānasārānanavasthitān /</l>\n<l>parikalpasukhān kāmānna tānsmartumihārhasi // Saund_15.11 //</l>\n</lg>\n\n<lg>\n<l>vyāpādo vā vihiṃsā vā kṣobhayed yadi te manaḥ /</l>\n<l>prasādyaṃ tadvipakṣeṇa maṇinevākulaṃ jalam // Saund_15.12 //</l>\n</lg>\n\n<lg>\n<l>pratipakṣastayorjñeyo maitrī kāruṇyameva ca /</l>\n<l>virodho hi tayornityaṃ prakāśatamasoriva // Saund_15.13 //</l>\n</lg>\n\n<lg>\n<l>nivṛttaṃ yasya dauḥśīlyaṃ vyāpādaśca pravartate /</l>\n<l>hanti pāṃsubhirātmānaṃ sa snāta iva vāraṇaḥ // Saund_15.14 //</l>\n</lg>\n\n<lg>\n<l>duḥkhitebhyo hi martyebhyo vyādhimṛtyujarādibhiḥ /</l>\n<l>āryaḥ ko duḥkhamaparaṃ saghṛṇo dhātumarhati // Saund_15.15 //</l>\n</lg>\n\n<lg>\n<l>duṣṭena ceha manasā bādhyate vā paro na vā /</l>\n<l>sadyastu dahyate tāvat svaṃ mano duṣṭacetasaḥ // Saund_15.16 //</l>\n</lg>\n\n<lg>\n<l>tasmāt sarveṣu bhūteṣu maitrīṃ kāruṇyameva ca /</l>\n<l>na vyāpādaṃ vihiṃsāṃ vā vikalpayitumarhasi // Saund_15.17 //</l>\n</lg>\n\n<lg>\n<l>yadyadeva prasaktaṃ hi vitarkayati mānavaḥ /</l>\n<l>abhyāsāttena tenāsya natirbhavati cetasaḥ // Saund_15.18 //</l>\n</lg>\n\n<lg>\n<l>tasmādakuśalaṃ tyaktvā kuśalaṃ dhyātumarhasi /</l>\n<l>yatte syādiha cārthāya paramārthasya cāptaye // Saund_15.19 //</l>\n</lg>\n\n<lg>\n<l>saṃvardhante hyakuśalā vitarkāḥ saṃbhṛtā hṛdi /</l>\n<l>anarthajanakāstulyamātmanaśca parasya ca // Saund_15.20 //</l>\n</lg>\n\n<lg>\n<l>śreyaso vighnakaraṇād bhavantyātmavipattaye /</l>\n<l>pātrībhāvopaghātāttu parabhaktivipattaye // Saund_15.21 //</l>\n</lg>\n\n<lg>\n<l>manaḥkarmasvavikṣepamapi cābhyastumarhasi /</l>\n<l>na tvevākuśalaṃ saumya vitarkayitumarhasi // Saund_15.22 //</l>\n</lg>\n\n<lg>\n<l>yā vikāmopabhogāya cintā manasi vartate /</l>\n<l>na ca taṃ guṇamāpnoti bandhanāya ca kalpate // Saund_15.23 //</l>\n</lg>\n\n<lg>\n<l>sattvānāmupaghātāya parikleśāya cātmanaḥ /</l>\n<l>mohaṃ vrajati kāluṣyaṃ narakāya ca vartate // Saund_15.24 //</l>\n</lg>\n\n<lg>\n<l>tad vitarkairakuśalairnātmānaṃ hantumarhasi /</l>\n<l>suśastraṃ ratnavikṛtaṃ mṛddhato gāṃ khananniva // Saund_15.25 //</l>\n</lg>\n\n<lg>\n<l>anabhijño yathā jātyaṃ dahedaguru kāṣṭhavat /</l>\n<l>anyāyena manuṣyatvamupahanyādidaṃ tathā // Saund_15.26 //</l>\n</lg>\n\n<lg>\n<l>tyaktvā ratnaṃ yathā loṣṭaṃ ratnadvīpācca saṃharet /</l>\n<l>tyaktvā naiḥśreyasaṃ dharmaṃ cintayedaśubhaṃ tathā // Saund_15.27 //</l>\n</lg>\n\n<lg>\n<l>himavantaṃ yathā gatvā viṣaṃ bhuñjīta nauṣadham /</l>\n<l>manuṣyatvaṃ tathā prāpya pāpaṃ seveta no śubham // Saund_15.28 //</l>\n</lg>\n\n<lg>\n<l>tad buddhavā pratipakṣeṇa vitarkaṃ kṣeptumarhasi /</l>\n<l>sūkṣmeṇa pratikīlena kīlaṃ dārvantarādiva // Saund_15.29 //</l>\n</lg>\n\n<lg>\n<l>vṛddhyavṛddhyoratha bhaveccintā jñātijanaṃ prati /</l>\n<l>svabhāvo jīvalokasya parīkṣyastannivṛttaye // Saund_15.30 //</l>\n</lg>\n\n<lg>\n<l>saṃsāre kṛṣyamāṇānāṃ sattvānāṃ svena karmaṇā /</l>\n<l>ko janaḥ svajanaḥ ko vā mohāt sakto jane janaḥ // Saund_15.31 //</l>\n</lg>\n\n<lg>\n<l>atīte 'dhvani saṃvṛttaḥ svajano hi janastava /</l>\n<l>aprāpte cādhvani janaḥ svajanaste bhaviṣyati // Saund_15.32 //</l>\n</lg>\n\n<lg>\n<l>vihagānāṃ yathā sāyaṃ tatra tatra samāgamaḥ /</l>\n<l>jātau jātau tathāśleṣo janasya svajanasya ca // Saund_15.33 //</l>\n</lg>\n\n<lg>\n<l>pratiśrayaṃ bahuvidhaṃ saṃśrayanti yathādhvagāḥ /</l>\n<l>pratiyānti punastyaktvā tadvajjñātisamāgamaḥ // Saund_15.34 //</l>\n</lg>\n\n<lg>\n<l>loke prakṛtibhinne 'sminna kaścit kasyacit priyaḥ /</l>\n<l>kāryakāraṇasambaddhaṃ vālukāmuṣṭivajjagat // Saund_15.35 //</l>\n</lg>\n\n<lg>\n<l>bibharti hi sutaṃ mātā dhārayiṣyati māmiti /</l>\n<l>mātaraṃ bhajate putro garbheṇādhatta māmiti // Saund_15.36 //</l>\n</lg>\n\n<lg>\n<l>anukūlaṃ pravartante jñātiṣu jñātayo yadā /</l>\n<l>tadā snehaṃ prakurvanti riputvaṃ tu viparyayāt // Saund_15.37 //</l>\n</lg>\n\n<lg>\n<l>ahito dṛśyate jñātirajñātirdṛśyate hitaḥ /</l>\n<l>snehaṃ kāryāntarāllokāśchinatti ca karoti ca // Saund_15.38 //</l>\n</lg>\n\n<lg>\n<l>svayameva yathālikhya rajyeccitrakaraḥ striyam /</l>\n<l>tathā kṛtvā svayaṃ snehaṃ saṃgameti jane janaḥ // Saund_15.39 //</l>\n</lg>\n\n<lg>\n<l>yo 'bhavad bāndhavajanaḥ paraloke priyastava /</l>\n<l>sa te karmathaṃ kurute tvaṃ vā tasmai karoṣi kam // Saund_15.40 //</l>\n</lg>\n\n<lg>\n<l>tasmājjñātivitarkeṇa mano nāveṣṭumarhasi /</l>\n<l>vyavasthā nāsti saṃsāre svajanasya janasya ca // Saund_15.41 //</l>\n</lg>\n\n<lg>\n<l>asau kṣemo janapadaḥ subhikṣo 'sāvasau śivaḥ /</l>\n<l>ityevamatha jāyeta vitarkastava kaścana // Saund_15.42 //</l>\n</lg>\n\n<lg>\n<l>praheyaḥ sa tvayā saumya nādhivāsyaḥ kathaṃcana /</l>\n<l>viditvā sarvamādīptaṃ taistairdoṣāgnibhirjagat // Saund_15.43 //</l>\n</lg>\n\n<lg>\n<l>ṛtucakranivartācca kṣutpipāsāklamādapi /</l>\n<l>sarvatra niyataṃ duḥkhaṃ na kvacid vidyate śivam // Saund_15.44 //</l>\n</lg>\n\n<lg>\n<l>kvacicchītaṃ kvacid dharmaḥ kvacid rogo bhayaṃ kvacit /</l>\n<l>bādhate 'bhyadhikaṃ lokaṃ tasmādaśaraṇaṃ jagat // Saund_15.45 //</l>\n</lg>\n\n<lg>\n<l>jarā vyādhiśca mṛtyuśca lokasyāsya mahad bhayam /</l>\n<l>nāsti deśaḥ sa yatrāsya tad bhayaṃ nopapadyate // Saund_15.46 //</l>\n</lg>\n\n<lg>\n<l>yatra gacchati kāyo 'yaṃ duḥkhaṃ tatrānugacchati /</l>\n<l>nāsti kācid gatirloke gato yatra na bādhyate // Saund_15.47 //</l>\n</lg>\n\n<lg>\n<l>ramaṇīyo 'pi deśaḥ san subhikṣaḥ kṣema eva ca /</l>\n<l>kudeśa iti vijñeyo yatra kleśairvidahyate // Saund_15.48 //</l>\n</lg>\n\n<lg>\n<l>lokasyābhyāhatasyāsya duḥkhaiḥ śārīramānasaiḥ /</l>\n<l>kṣemaḥ kaścinna deśo 'sti svastho yatra gato bhavet // Saund_15.49 //</l>\n</lg>\n\n<lg>\n<l>duḥkhaṃ sarvatra sarvasya vartate sarvadā yadā /</l>\n<l>chandarāgamataḥ saumya lokacitreṣu mā kṛthāḥ // Saund_15.50 //</l>\n</lg>\n\n<lg>\n<l>yadā tasmānnivṛttaste chandarāgo bhaviṣyati /</l>\n<l>jīvalokaṃ tadā sarvamādīptamiva maṃsyase // Saund_15.51 //</l>\n</lg>\n\n<lg>\n<l>atha kaścid vitarkaste bhavedamaraṇāśrayaḥ /</l>\n<l>yatnena sa vihantavyo vyādhirātmagato yathā // Saund_15.52 //</l>\n</lg>\n\n<lg>\n<l>muhūrtamapi viśrambhaḥ kāryoṃ na khalu jīvite /</l>\n<l>nilīna iva hi vyāghraḥ kālo viśvastaghātakaḥ // Saund_15.53 //</l>\n</lg>\n\n<lg>\n<l>balastho 'haṃ yuvā veti na te bhavitumarhati /</l>\n<l>mṛtyuḥ sarvāsvasthāsu hanti nāvekṣate vayaḥ // Saund_15.54 //</l>\n</lg>\n\n<lg>\n<l>kṣetrabhūtamanarthānāṃ śarīraṃ parikarṣataḥ /</l>\n<l>svāsthyāśā jīvitāśā vā na dṛṣṭārthasya jāyate // Saund_15.55 //</l>\n</lg>\n\n<lg>\n<l>nirvṛttaḥ ko bhavet kāyaṃ mahābhūtāśrayaṃ vahan /</l>\n<l>parasparaviruddhānāmahīnāmiva bhājanam // Saund_15.56 //</l>\n</lg>\n\n<lg>\n<l>praśvasityayamanvakṣaṃ yaducchvasiti mānavaḥ /</l>\n<l>avagaccha tadāścaryamaviśvāsyaṃ hi jīvitam // Saund_15.57 //</l>\n</lg>\n\n<lg>\n<l>idamāścaryamaparaṃ yatsuptaḥ pratibudhyate /</l>\n<l>svapityutthāya vā bhūyo bahvamitrā hi dehinaḥ // Saund_15.58 //</l>\n</lg>\n\n<lg>\n<l>garbhāt prabhṛti yo lokaṃ jighāṃsuranugacchati /</l>\n<l>kastasmin viśvasenmṛtyāvudyatāsāvarāviva // Saund_15.59 //</l>\n</lg>\n\n<lg>\n<l>prasūtaḥ puruṣo loke śrutavān balavānapi /</l>\n<l>na jayatyantakaṃ kaścinnājayannāpi jeṣyati // Saund_15.60 //</l>\n</lg>\n\n<lg>\n<l>sāmnā dānena bhedena daṇḍena niyamena vā /</l>\n<l>prāpto hi rabhaso mṛtyuḥ pratihantuṃ na śakyate // Saund_15.61 //</l>\n</lg>\n\n<lg>\n<l>tasmānnāyuṣi viśvāsaṃ cañcale kartumarhasi /</l>\n<l>nityaṃ harati kālo hi sthāviryaṃ na pratīkṣate // Saund_15.62 //</l>\n</lg>\n\n<lg>\n<l>niḥsāraṃ paśyato lokaṃ toyabudbuddurbalam /</l>\n<l>kasyāmaravitarko hi syādanunmattacetasaḥ // Saund_15.63 //</l>\n</lg>\n\n<lg>\n<l>tasmādeṣāṃ vitarkāṇāṃ prahāṇārthaṃ samāsataḥ /</l>\n<l>ānāpānasmṛtiṃ saumya viṣayīkartumarhasi // Saund_15.64 //</l>\n</lg>\n\n<lg>\n<l>ityanena prayogeṇa kāle sevitumarhasi /</l>\n<l>pratipakṣān vitarkāṇāṃ gadānāmagadāniva // Saund_15.65 //</l>\n</lg>\n\n<lg>\n<l>suvarṇahetorapi pāṃsudhāvakau vihāya pāṃsūn bṛhato yathāditaḥ /</l>\n<l>jahāti sūkṣmānapi tadviśuddhaye viśodhya hemāvayavān niyacchati // Saund_15.66 //</l>\n</lg>\n\n<lg>\n<l>vimokṣahetorapi yuktamānaso vihāya doṣān bṛhatastathāditaḥ /</l>\n<l>jahāti sūkṣmānapi tadviśuddhaye viśodhya dharmāvayavān niyacchati // Saund_15.67 //</l>\n</lg>\n\n<lg>\n<l>krameṇādbhiḥ śuddhaṃ kanakamiha pāṃsuvyavahitaṃ</l>\n<l>yathāgnau karmāraḥ pacati bhṛśamāvartayati ca /</l>\n<l>tathā yogācāro nipuṇamiha doṣavyavahitaṃ</l>\n<l>viśodhya kleśebhyaḥ śamayati manaḥ saṃkṣipati ca // Saund_15.68 //</l>\n</lg>\n\n<lg>\n<l>yathā ca svacchandādupanayati karmāśrayasukhaṃ</l>\n<l>suvarṇaṃ karmāro bahuvidhamalaṅkāravidhiṣu /</l>\n<l>manaḥśuddho bhikṣurvaśagatamabhijñāsvapi tathā</l>\n<l>yathecchaṃ yatrecchaṃ śamayati manaḥ prerayati ca // Saund_15.69 //</l>\n</lg>\n\n<p>saundarananda mahākāvye 'vitarkaprahāṇa' nāma pañcadaśa sarga samāpta /</p>\n\n</div>\n<div>\n\n<p>ṣoḍaśaḥ sargaḥ\nāryasatya</p>\n\n<lg>\n<l>evaṃ manodhāraṇayā krameṇa vyapohya kiñcit samupohya kiñcit /</l>\n<l>dhyānāni catvāryadhigamya yogī prāpnotyabhijñā niyamena pañca // Saund_16.1 //</l>\n</lg>\n\n<lg>\n<l>ṛddhipravekaṃ ca bahuprakāraṃ parasya cetaścaritāvabodham /</l>\n<l>atītajanmasmaraṇaṃ ca dīrghaṃ divye viśuddhe śruticakṣuṣī ca // Saund_16.2 //</l>\n</lg>\n\n<lg>\n<l>ataḥ paraṃ tattvaparikṣaṇena mano dadhātyāsravasaṃkṣayāya /</l>\n<l>tato hi duḥkhaprabhṛtīni samyak catvāri satyāni padānyavaiti // Saund_16.3 //</l>\n</lg>\n\n<lg>\n<l>bādhātmakaṃ duḥkhamidaṃ prasaktaṃ duḥkhasya hetuḥ prabhavātmako 'yam /</l>\n<l>duḥkhakṣayo niḥsaraṇātmako 'yaṃ trāṇātmako 'yaṃ praśamāya mārgaḥ // Saund_16.4 //</l>\n</lg>\n\n<lg>\n<l>ityāryasatyānyavabudhya buddhyā catvāri samyak pratividhya caiva /</l>\n<l>sarvāsravān bhāvanayābhibhūya na jāyate śāntimavāpya bhūyaḥ // Saund_16.5 //</l>\n</lg>\n\n<lg>\n<l>abodhato hyaprativedhataśca tattvātmakasyāsya catuṣṭasya /</l>\n<l>bhavād bhavaṃ yāti na śantimeti saṃsāradolāmadhiruhya lokaḥ // Saund_16.6 //</l>\n</lg>\n\n<lg>\n<l>tasmājjarādervyasanasya mūlaṃ samāsato duḥkhamavaihi janma /</l>\n<l>sarvauṣadhīnāmiva bhūrbhavāya sarvāpadāṃ kṣetramidaṃ hi janma // Saund_16.7 //</l>\n</lg>\n\n<lg>\n<l>yajjanmarūpasya hi sendriyasya duḥkhasya tannaikavidhasya janma /</l>\n<l>yaḥ saṃbhavaścāsya samucchrayasya mṛtyośca rogasya ca saṃbhavaḥ saḥ // Saund_16.8 //</l>\n</lg>\n\n<lg>\n<l>sadvāpyasadvā viṣamiśramannaṃ yathā vināśāya na dhāraṇāya /</l>\n<l>loke tathā tiryaguparyadho vā duḥkhāya sarvaṃ na sukhāya janma // Saund_16.9 //</l>\n</lg>\n\n<lg>\n<l>jarādayo naikavidhāḥ prajānāṃ satyāṃ pravṛttau prabhavantyanarthāḥ /</l>\n<l>pravātsu ghoreṣvapi māruteṣu na hyaprasūtāstaravaścalanti // Saund_16.10 //</l>\n</lg>\n\n<lg>\n<l>ākāśayoniḥ pavano yathā hi yathā śamīgarbhaśayo hutāśaḥ /</l>\n<l>āpo yathāntarvasudhāśayāśca duḥkhaṃ tathā cittaśarīrayoniḥ // Saund_16.11 //</l>\n</lg>\n\n<lg>\n<l>apāṃ dravatvaṃ kaṭhinatvamurvyā vāyoścalatvaṃ dhruvamauṣṇyamagneḥ /</l>\n<l>yathā svabhāvo hi tathā svabhāvo duḥkhaṃ śarīrasya ca cetasaśca // Saund_16.12 //</l>\n</lg>\n\n<lg>\n<l>kāye sati vyādhijarādi duḥkhaṃ kṣuttarṣavarṣoṣṇahimādi caiva /</l>\n<l>rūpāśrite cetasi sānubandhe śokāratikrodhabhayādi duḥkham // Saund_16.13 //</l>\n</lg>\n\n<lg>\n<l>pratyakṣamālokya ca janmaduḥkhaṃ duḥkhaṃ tathātītamapīti viddhi /</l>\n<l>yathā ca tadduḥkhamidaṃ ca duḥkhaṃ duḥkhaṃ tathānāgatamapyavehi // Saund_16.14 //</l>\n</lg>\n\n<lg>\n<l>bījasvabhāvo hi yatheha dṛṣṭo bhūto 'pi bhavyo 'pi tathānumeyaḥ /</l>\n<l>pratyakṣataśca jvalano yathoṣṇo bhūto 'pi bhavyo 'pi tathoṣṇa eva // Saund_16.15 //</l>\n</lg>\n\n<lg>\n<l>tannāmarūpasya guṇānurūpaṃ yatraiva nirvṛttirudāravṛtta /</l>\n<l>tatraiva duḥkhaṃ na hi tadvimuktaṃ duḥkhaṃ bhaviṣyatyabhavad bhaved vā // Saund_16.16 //</l>\n</lg>\n\n<lg>\n<l>pravṛttiduḥkhasya ca tasya loke tṛṣṇādayo doṣagaṇā nimittam /</l>\n<l>naiveśvaro na prakṛtirnaṃ kālo nāpo svabhāvo na vidhiryadṛcchā // Saund_16.17 //</l>\n</lg>\n\n<lg>\n<l>jñātavyametena ca kāraṇena lokasya doṣebhya iti pravṛttiḥ /</l>\n<l>yasmānmriyante sarajastamaskā na jāyate vītarajastamaskaḥ // Saund_16.18 //</l>\n</lg>\n\n<lg>\n<l>icchāviśeṣe sati tatra tatra yānāsanāderbhavati prayogaḥ /</l>\n<l>yasmādatastarṣavaśāttathaiva janma prajānāmiti veditavyam // Saund_16.19 //</l>\n</lg>\n\n<lg>\n<l>sattvānyabhiṣvaṅgavaśāni dṛṣṭvā svajātiṣu prītiparāṇyatīva /</l>\n<l>abhyāsayogādupapāditāni taireva doṣairiti tāni viddhi // Saund_16.20 //</l>\n</lg>\n\n<lg>\n<l>krodhapraharṣādibhirāśrayāṇāmutpadyate ceha yathā viśeṣaḥ /</l>\n<l>tathaiva janmasvapi naikarūpo nirvartate kleśakṛto viśeṣaḥ // Saund_16.21 //</l>\n</lg>\n\n<lg>\n<l>doṣādhike janmani tīvradoṣa utpadyate rāgiṇi tīvrarāgaḥ /</l>\n<l>mohādhike mohabalādhikaśca tadalpadoṣe ca tadalpadoṣaḥ // Saund_16.22 //</l>\n</lg>\n\n<lg>\n<l>phalaṃ hi yādṛk samavaiti sākṣāt tadāgamād bījamavaityatītam /</l>\n<l>avetya bījaprakṛtiṃ ca sākṣādanāgataṃ tatphalamabhyupaiti // Saund_16.23 //</l>\n</lg>\n\n<lg>\n<l>doṣakṣayo jātiṣu yāsu yasya vairāgyatastāsu na jāyate saḥ /</l>\n<l>doṣāśayastiṣṭhati yasya yatra tasyopapattirvivaśasya tatra // Saund_16.24 //</l>\n</lg>\n\n<lg>\n<l>tajjanmano naikavidhasya saumya tṛṣṇādayo hetava ityavetya /</l>\n<l>tāṃśchindhi duḥkhād yadi nirmumukṣā kāryakṣayaḥ kāraṇasaṃkṣayāddhi // Saund_16.25 //</l>\n</lg>\n\n<lg>\n<l>duḥkhakṣayo hetuparikṣayācca śāntaṃ śivaṃ sākṣikuruṣva dharmaṃ /</l>\n<l>tṛṣṇāvirāgaṃ layanaṃ nirodhaṃ sanātanaṃ trāṇamahāryamāryam // Saund_16.26 //</l>\n</lg>\n\n<lg>\n<l>yasminna jātirna jarā na mṛtyurna vyādhayo nāpriyasaṃprayogaḥ /</l>\n<l>necchāvipanna priyaviprayogaḥ kṣemaṃ padaṃ naiṣṭhikamacyutaṃ tat // Saund_16.27 //</l>\n</lg>\n\n<lg>\n<l>dīpo yathā nirvṛtimabhyupeto naivāvaniṃ gacchati nāntarikṣam /</l>\n<l>diśaṃ na kāṃcid vidiśaṃ na kāṃcit snehakṣayāt kevalameti śāntim // Saund_16.28 //</l>\n</lg>\n\n<lg>\n<l>evaṃ kṛtī nirvṛtimabhyupeto naivāvaniṃ gacchati nāntarikṣam /</l>\n<l>diśaṃ na kāṃcid vidiśaṃ na kāṃcit kleśakṣayāt kevalameti śāntim // Saund_16.29 //</l>\n</lg>\n\n<lg>\n<l>asyābhyupāyo 'dhigamāya mārgaḥ prajñātrikalpaḥ praśamadvikalpaḥ /</l>\n<l>sa bhāvanīyo vidhivad budhena śīle śucau tripramukhe sthitena // Saund_16.30 //</l>\n</lg>\n\n<lg>\n<l>vākkarma samyak sahākāyakarma yathāvadājīvanayaśca śuddhaḥ /</l>\n<l>idaṃ trayaṃ vṛttavidhau pravṛttaṃ śīlāśrayaṃ karmaparigrahāya // Saund_16.31 //</l>\n</lg>\n\n<lg>\n<l>satyeṣu duḥkhādiṣu dṛṣṭirāryā samyagvitarkaśca parākramaśca /</l>\n<l>idaṃ trayaṃ jñānavidhau pravṛttaṃ prajñāśrayaṃ kleśaparikṣayāya // Saund_16.32 //</l>\n</lg>\n\n<lg>\n<l>nyāyena satyādhigamāya yuktā samyak smṛtiḥ samyagatho samādhiḥ /</l>\n<l>idaṃ dvayaṃ yogavidhau pravṛttaṃ śamāśrayaṃ cittaparigrahāya // Saund_16.33 //</l>\n</lg>\n\n<lg>\n<l>kleśāṃkurānna pratanoti śīlaṃ bījāṅkurān kāla ivātivṛttaḥ /</l>\n<l>śucau hi śīle puruṣasya doṣā manaḥ salajjā iva dharṣayanti // Saund_16.34 //</l>\n</lg>\n\n<lg>\n<l>kleśāṃstu viṣkambhayate samādhirvegānivādrirmahato nadīnām /</l>\n<l>sthite samādhau hi na dharṣayanti doṣā bhujaṃgā iva mantrabaddhāḥ // Saund_16.35 //</l>\n</lg>\n\n<lg>\n<l>prajñā tvaśeṣeṇa nihanti doṣāṃstīradrumān prāvṛṣi nimnageva /</l>\n<l>dagdhā yayā na prabhavanti doṣā vajrāgninevānusṛtena vṛkṣāḥ // Saund_16.36 //</l>\n</lg>\n\n<lg>\n<l>triskandhametaṃ pravigāhya mārgaṃ praspaṣṭamaṣṭāṅgamahāryamāryam /</l>\n<l>duḥkhasya hetūn prajahāti doṣān prāpnoti cātyantaśivaṃ padaṃ tat // Saund_16.37 //</l>\n</lg>\n\n<lg>\n<l>asyopacāre dhṛtirārjavaṃ ca hrīrapramādaḥ praviviktatā ca /</l>\n<l>alpecchatā tuṣṭirasaṃgatā ca lokapravṛttāvaratiḥ kṣamā ca // Saund_16.38 //</l>\n</lg>\n\n<lg>\n<l>yāthātmyato vindati yo hi duḥkhaṃ tasyodbhavaṃ tasya ca yo nirodham /</l>\n<l>āryeṇa mārgeṇa sa śāntimeti kalyāṇamitraiḥ saha vartamānaḥ // Saund_16.39 //</l>\n</lg>\n\n<lg>\n<l>yo vyādhito vyādhimavaiti samyag vyādhernidānaṃ ca tadauṣadhaṃ ca /</l>\n<l>ārogyamāpnoti hi so 'cireṇa mitrairabhijñairupacaryamāṇaḥ // Saund_16.40 //</l>\n</lg>\n\n<lg>\n<l>tadvyādhisaṃjñāṃ kuru duḥkhasatye doṣeṣvapi vyādhinidānasaṃjñām /</l>\n<l>ārogyaṃjñāṃ ca nirodhasatye bhaiṣajyasaṃjñāmapi mārgasatye // Saund_16.41 //</l>\n</lg>\n\n<lg>\n<l>tasmāt pravṛttiṃparigaccha duḥkhaṃ pravartakānapyavagaccha doṣān /</l>\n<l>nivṛttimāgaccha ca tannirodhaṃ nivartakaṃ cāpyavagaccha mārgam // Saund_16.42 //</l>\n</lg>\n\n<lg>\n<l>śirasyatho vāsasi saṃpradīpte satyāvabodhāya mativicāryā /</l>\n<l>dagdhaṃ jagat satyanayaṃ hyadṛṣṭvā pradahyate saṃprati dhakṣyate ca // Saund_16.43 //</l>\n</lg>\n\n<lg>\n<l>yadaiva yaḥ paśyati nāmarūpaṃ kṣayīti taddarśanamasya samyak /</l>\n<l>samyak ca nirvedamupaiti paśyan nandīkṣayācca kṣayameti rāgaḥ // Saund_16.44 //</l>\n</lg>\n\n<lg>\n<l>tayośca nandīrajasoḥ kṣayeṇa samyagvimuktaṃ pravadāmi cetaḥ /</l>\n<l>samyagvimuktirmanasaśca tābhyāṃ na cāsya bhūyaḥ karaṇīyamasti // Saund_16.45 //</l>\n</lg>\n\n<lg>\n<l>yathāsvabhāvena hi nāmarūpaṃ taddhetumevāstagamaṃ ca tasya /</l>\n<l>vijānataḥ pasyata eva cāhaṃ bravīmi samyak kṣayamāsravāṇām // Saund_16.46 //</l>\n</lg>\n\n<lg>\n<l>tasmāt paraṃ saumya vidhāya vīryaṃ śīghraṃ ghaṭasvāstravasaṃkṣayāya /</l>\n<l>duḥkhānanityāṃśca nirātmakāṃśca dhātūn viśeṣeṇa parīkṣamāṇaḥ // Saund_16.47 //</l>\n</lg>\n\n<lg>\n<l>dhātūn hi ṣaḍ bhūsalilānalādīn sāmānyataḥ svena ca lakṣaṇena /</l>\n<l>avaiti yo nānyamavaiti tebhyaḥ so 'tyantikaṃ mokṣamavaiti tebhyaḥ // Saund_16.48 //</l>\n</lg>\n\n<lg>\n<l>kleśaprahāṇāya ca niścitena kālo 'bhyupāyasśca parīkṣitavyaḥ /</l>\n<l>yogo 'pyakāle hyanupāyataśca bhavatyanarthāya na tadguṇāya // Saund_16.49 //</l>\n</lg>\n\n<lg>\n<l>ajātavatsāṃ yadi gāṃ duhīta naivāpnuyāt kṣīramakāladohī /</l>\n<l>kāle 'pi vā syānna payo labheta mohena śṛṅgād yadi gāṃ duhīta // Saund_16.50 //</l>\n</lg>\n\n<lg>\n<l>ārdrācca kāṣṭhājjvalanābhikāmo naiva prayatnādapi vahnimṛcchet /</l>\n<l>kāṣṭhācca śuṣkādapi pātanena naivāgnimāpnotyanupāyapūrvam // Saund_16.51 //</l>\n</lg>\n\n<lg>\n<l>taddeśakālau vidhivat parīkṣya yogasya mātrāmapi cābhyupāyam /</l>\n<l>balābale cātmani saṃpradhārya kāryaḥ prayatno na tu tadviruddhaḥ // Saund_16.52 //</l>\n</lg>\n\n<lg>\n<l>pragrāhakaṃ yattu nimittamuktamuddhanyamāne hṛdi tanna sevyam /</l>\n<l>evaṃ hi cittaṃ praśama na yāti pravāyunā vahniriveryamāṇaḥ // Saund_16.53 //</l>\n</lg>\n\n<lg>\n<l>śamāya yat syānniyataṃ nimittaṃ jātoddhave cetasi tasya kālaḥ /</l>\n<l>evaṃ hi cittaṃ praśamaṃ niyacchet pradīpyamāno 'gnirivodakena // Saund_16.54 //</l>\n</lg>\n\n<lg>\n<l>śamāvahaṃ yanniyataṃ nimittaṃ sevyaṃ na taccetasi līyamāne /</l>\n<l>evaṃ hi bhūyo layameti cittamanīryamāṇo 'gnirivālpasāraḥ // Saund_16.55 //</l>\n</lg>\n\n<lg>\n<l>pragrāhakaṃ yanniyataṃ nimittaṃ layaṃ gate cetasi tasya kālaḥ /</l>\n<l>kriyāsamarthaṃ hi manastathā syānmandāyamāno 'gnirivendhanena // Saund_16.56 //</l>\n</lg>\n\n<lg>\n<l>aupekṣikaṃ nāpi nimittamiṣṭaṃ layaṃ gate cetasi soddhave vā /</l>\n<l>evaṃ hi tīvraṃ janayedanarthamupekṣito vyādhirivāturasya // Saund_16.57 //</l>\n</lg>\n\n<lg>\n<l>yatsyādupekṣāniyataṃ nimittaṃ sāmyaṃ gate cetasi tasya kālaḥ /</l>\n<l>evaṃ hi kṛtyāya bhavetprayogo ratho vidheyāśva iva prayātaḥ // Saund_16.58 //</l>\n</lg>\n\n<lg>\n<l>rāgoddhavavyākulite 'pi citte maitropasaṃhāravidhirna kāryaḥ /</l>\n<l>rāgātmako muhyati maitrayā hi snehaṃ kaphakṣobha ivopayujya // Saund_16.59 //</l>\n</lg>\n\n<lg>\n<l>rāgoddhate cetasi dhairyametya niṣevitavyaṃ tvaśubhaṃ nimittam /</l>\n<l>rāgātmako hyevamupaiti śarma kaphātmako rūkṣamivopayujya // Saund_16.60 //</l>\n</lg>\n\n<lg>\n<l>vyāpādadoṣeṇa manasyudīrṇe na sevitavyaṃ tvaśubhaṃ nimittam /</l>\n<l>dveṣātmakasya hyaśubhā vadhāya pittātmanastīkṣṇa ivopacāraḥ // Saund_16.61 //</l>\n</lg>\n\n<lg>\n<l>vyāpādadoṣakṣubhite tu citte sevyā svapakṣopanayena maitrī /</l>\n<l>dveṣātmano hi praśamāya maitrī pittātmanaḥ śīta ivopacāraḥ // Saund_16.62 //</l>\n</lg>\n\n<lg>\n<l>mohānubaddhe manasaḥ pracāre maitrāśubhā vaiva bhavatyayogaḥ /</l>\n<l>tābhyāṃ hi saṃmohamupaiti bhūyo vāyvātmako rūkṣamivopanīya // Saund_16.63 //</l>\n</lg>\n\n<lg>\n<l>mohātmikāyāṃ manasaḥ pravṛttau sevyastvidampratyayatāvihāraḥ /</l>\n<l>mūḍhe manasyeṣa hi śāntimārgo vāyvātmake snigdha ivopacāraḥ // Saund_16.64 //</l>\n</lg>\n\n<lg>\n<l>ulkāmukhasthaṃ hi yathā suvarṇaṃ suvarṇakāro dhamatīha kāle /</l>\n<l>kāle pariprokṣayate jalena krameṇa kāle samupekṣate ca // Saund_16.65 //</l>\n</lg>\n\n<lg>\n<l>dahet suvarṇaṃ hi dhamannakāle jale kṣipan saṃśameyedakāle /</l>\n<l>na cāpi samyak paripākamenaṃ nayedakāle samupekṣamāṇaḥ // Saund_16.66 //</l>\n</lg>\n\n<lg>\n<l>saṃpragrahasya praśamasya caiva tathaiva kāle samupekṣaṇasya /</l>\n<l>samyaṅ nimittaṃ manasā tvavekṣyaṃ nāśo hi yatno 'pyanupāyapūrvaḥ // Saund_16.67 //</l>\n</lg>\n\n<lg>\n<l>ityevamanyāyanivartanaṃ ca nyāyaṃ ca tasmai sugato babhāṣe /</l>\n<l>bhūyaśca tattaccaritaṃ viditvā vitarkahānāya viodhīnuvāca // Saund_16.68 //</l>\n</lg>\n\n<lg>\n<l>yathā bhiṣak pittakaphānilānāṃ ya eva kopaṃ samupaiti doṣaḥ /</l>\n<l>śamāya tasyaiva vidhiṃ vidhatte vyadhatta doṣeṣu tathaiva buddhaḥ // Saund_16.69 //</l>\n</lg>\n\n<lg>\n<l>ekena kalpena sacenna hanyāt svabhyastabhāvādasubhān vitarkān /</l>\n<l>tato dvitīyaṃ kramāmarabheta na tveva heyo guṇavān prayogaḥ // Saund_16.70 //</l>\n</lg>\n\n<lg>\n<l>anādikālopacitātmakatvād balīyasaḥ kleśagaṇasya caiva /</l>\n<l>samyak prayogasya ca duṣkaratvācchettuṃ na śakyāḥ sahasā hi doṣāḥ // Saund_16.71 //</l>\n</lg>\n\n<lg>\n<l>aṇvyā yathāṇyā vipulāṇiranyā nirvāhyate tadviduṣā nareṇa /</l>\n<l>tadvattadevākuśalaṃ nimittaṃ kṣipennimittāntarasevanena // Saund_16.72 //</l>\n</lg>\n\n<lg>\n<l>tathāpyathādhyātmanavagrahatvānnaivopaśāmyedaśubho vitarkaḥ /</l>\n<l>heyaḥ sa taddoṣaparīkṣaṇena saśvāpado mārga ivādhvagena // Saund_16.73 //</l>\n</lg>\n\n<lg>\n<l>yathā kṣudhārto 'pi viśeṣa pṛktaṃ jijīviṣurnecchati bhoktumannam /</l>\n<l>tathaiva doṣāvahamityavetya jahāti vidvānaśubhaṃ nimittam // Saund_16.74 //</l>\n</lg>\n\n<lg>\n<l>na doṣataḥ paśyati yo hi doṣaṃ kastaṃ tato vārayituṃ samarthaḥ /</l>\n<l>guṇaṃ guṇe paśyati yaśca yatra sa vāryamāṇo 'pi tataḥ prayāti // Saund_16.75 //</l>\n</lg>\n\n<lg>\n<l>vyapatrapante hi kulaprasūtā manaḥpracārairaśubhaiḥ pravṛtaiḥ /</l>\n<l>kaṇṭhe manasvīva yuvā vapuṣmānacākṣuṣairaprayatairviṣaktaiḥ // Saund_16.76 //</l>\n</lg>\n\n<lg>\n<l>nirdhūyamānāstvatha leśato 'pi tiṣṭheyurevākuśalā vitarkāḥ /</l>\n<l>kāryāntarairadhyayanakriyādyaiḥ sevyo vidhirvismaraṇāya teṣām // Saund_16.77 //</l>\n</lg>\n\n<lg>\n<l>svaptavyamapyeva vicakṣaṇena kāyaklamo vāpi niṣevitavyaḥ /</l>\n<l>na tveva saṃcintyamasannimittaṃ yatrāvasaktasya bhavedanarthaḥ // Saund_16.78 //</l>\n</lg>\n\n<lg>\n<l>yathā hi bhīto niśi taskarebhyo dvāraṃ priyebhyo 'pi na dātumicchet /</l>\n<l>prājñastathā saṃharati prayogaṃ samaṃ śubhasyāpyaśubhasya doṣaiḥ // Saund_16.79 //</l>\n</lg>\n\n<lg>\n<l>evaṃ prakārairapi yadyupāyairnivāryamāṇā na parāṅmukhāḥ syuḥ /</l>\n<l>tato yathāśthūlanivarhaṇena suvarṇadoṣā iva te praheyāḥ // Saund_16.80 //</l>\n</lg>\n\n<lg>\n<l>drutaprayāṇaprabhṛtīṃśca tīkṣṇāt kāmaprayogāt parikhidyamānaḥ /</l>\n<l>yathā naraḥ saṃśrayate tathaiva prājñena doṣeṣvapi vartitavyam // Saund_16.81 //</l>\n</lg>\n\n<lg>\n<l>te cedalabdhapratipakṣabhāvā naivopaśāmyeyurasadvitarkāḥ /</l>\n<l>muhūrtamapyaprativadhyamānā gṛhe bhujaṃgā iva nādhivāsyāḥ // Saund_16.82 //</l>\n</lg>\n\n<lg>\n<l>dante 'pi dantaṃ praṇidhāya kāmaṃ tālvagramutpīḍya ca jivhayāpi /</l>\n<l>cittena cittaṃ parigṛhya cāpi kāryaḥ prayatno na tu te 'nuvṛttāḥ // Saund_16.83 //</l>\n</lg>\n\n<lg>\n<l>kimatra citraṃ yadi vītamoho vanaṃ gataḥ svasthamanā na muhyet /</l>\n<l>ākṣipyamāṇo hṛdi tannimittairna kṣobhyate yaḥ sa kṛtī sa dhīraḥ // Saund_16.84 //</l>\n</lg>\n\n<lg>\n<l>tadāryasatyādhigamāya pūrvaṃ viṃśodhayānena nayena mārgam /</l>\n<l>yātrāgataḥ śatruvinigrahārthaṃ rājeva lakṣmīmajitāṃ jigīṣan // Saund_16.85 //</l>\n</lg>\n\n<lg>\n<l>etānyaraṇyānyabhitaḥ śivāni yogānukūlānyajaneritāni /</l>\n<l>kāyasya kṛtvā pravivekamātraṃ kleśaprahāṇāya bhajasva mārgam // Saund_16.86 //</l>\n</lg>\n\n<lg>\n<l>kauṇḍinyanandakṛmilāniruddhāstiṣyopasenau vimalo 'tha rādhaḥ /</l>\n<l>bāṣpottarau dhautakimoharājau kātyāyanadravyapilindavatsāḥ // Saund_16.87 //</l>\n</lg>\n\n<lg>\n<l>bhaddālibhadrāyaṇasarpadāsasubhūtigodattasujātavatsāḥ /</l>\n<l>saṃgrāmajid bhadrajidaśvajicca śroṇaśca śoṇaśca ca koṭikarṇaḥ // Saund_16.88 //</l>\n</lg>\n\n<lg>\n<l>kṣemājito nandakanandamātāvupālivāgīśayaśoyaśodāḥ /</l>\n<l>mahāvhayo valkalirāṣṭrapālau sudarśanasvāgatamedhikāśca // Saund_16.89 //</l>\n</lg>\n\n<lg>\n<l>sa kapphinaḥ kāśyapa auruvilvo mahāmahākāśyapatiṣyanandāḥ /</l>\n<l>pūrṇaśca pūrṇaśca sa pūrṇakaśca śonāparāntaśca sa pūrṇa eva // Saund_16.90 //</l>\n</lg>\n\n<lg>\n<l>śāradvatīputrasubāhucundāḥ kondeyakāpyabhṛgukuṇṭhadhānāḥ /</l>\n<l>saśaivalau revatakauṣṭhilau ca maudgalyagotraśca gavāṃpatiśca // Saund_16.91 //</l>\n</lg>\n\n<lg>\n<l>yaṃ vikramaṃ yogavidhāvakurvaṃstameva śīghraṃ vidhivat kuruṣva /</l>\n<l>tataḥ padaṃ prāpsyasi tairavāptaṃ sukhāvṛtaistvaṃ niyataṃ yaśaśca // Saund_16.92 //</l>\n</lg>\n\n<lg>\n<l>dravyaṃ yathā syat kaṭukaṃ rasena taccopayuktaṃ madhuraṃ vipāke /</l>\n<l>tathaiva vīryaṃ kaṭukaṃ śrameṇa tasyārtha siddhyai madhuro vipākaḥ // Saund_16.93 //</l>\n</lg>\n\n<lg>\n<l>vīryaṃ paraṃ kāryakṛtau hi mūlaṃ vīryādṛte kācana nāsti siddhiḥ /</l>\n<l>udeti vīryādiha sarvasaṃpannirvīryatā cet sakalaśca pāpmā // Saund_16.94 //</l>\n</lg>\n\n<lg>\n<l>alabdhasyālābho niyatamupalabdhasya vigamas</l>\n<l>tathaivātmāvajñā kṛpaṇamadhikebhyaḥ paribhavaḥ /</l>\n<l>tamo nistejastvaṃ śrutiniyamatuṣṭivyuparamo</l>\n<l>nṛṇāṃ nirvīryāṇāṃ bhavati vinipātaśca bhavati // Saund_16.95 //</l>\n</lg>\n\n<lg>\n<l>nayaṃ śrutvā śakto yadayamabhivṛddhiṃ na labhate</l>\n<l>paraṃ dharmaṃ jñātvā yadupari nivāsaṃ na labhate /</l>\n<l>gṛhaṃ tyaktvā muktau yadayamupaśāntiṃ na labhate /</l>\n<l>nimittaṃ kausīdyaṃ bhavati puruṣasyātra na ripuḥ // Saund_16.96 //</l>\n</lg>\n\n<lg>\n<l>anikṣiptotsāho yadi khanati gāṃ vāri labhate /</l>\n<l>prasaktaṃ vyāmathnan jvalanamaraṇibhyāṃ janayati /</l>\n<l>prayuktā yoge tu dhruvamupalabhante śramaphalaṃ</l>\n<l>drutaṃ nityaṃ yāntyo girimapi hi bhindanti saritaḥ // Saund_16.97 //</l>\n</lg>\n\n<lg>\n<l>kṛṣṭvā gāṃ paripālya ca śramaśatairaśnoti sasyaśriyaṃ</l>\n<l>yatnena pravigāhya sāgarajalaṃ ratnaśriyā krīḍati /</l>\n<l>śatrūṇāmavadhūya vīryamiṣubhirbhuṅkte narendraśriyaṃ</l>\n<l>tadvīryaṃ kuru śāntaye viniyataṃ vīrye hi sarvarddhayaḥ // Saund_16.98 //</l>\n</lg>\n\n<p>saundarananda mahākāvye 'āryasatya' nāma ṣoḍaśa sarga samāpta /</p>\n\n</div>\n<div>\n\n<p>saptadaśaḥ sargaḥ\namṛtaprāpti</p>\n\n<lg>\n<l>athaivamādeśitatattvamārgo nandastadā prāptavimokṣamārgaḥ /</l>\n<l>sarveṇa bhāvena gurau praṇamya kleśaprahāṇāya vanaṃ jagāma // Saund_17.1 //</l>\n</lg>\n\n<lg>\n<l>tatrāvakāśaṃ mṛdunīlaśaṣpaṃ dadarśa śāntaṃ taruṣaṇḍavantam /</l>\n<l>niḥśabdayā nimnagayopagūḍhaṃ vaiḍūryanīlodakayā vahantyā // Saund_17.2 //</l>\n</lg>\n\n<lg>\n<l>sa pādayostatra vidhāya śaucaṃ śucau śive śrīmati vṛkṣamūle /</l>\n<l>mokṣāya baddhvā vyavasāyakakṣāṃ paryaṅkamaṅkāvahitaṃ babandha // Saund_17.3 //</l>\n</lg>\n\n<lg>\n<l>ṛjuṃ samagraṃ praṇidhāya kāyaṃ kāye smṛtiṃ cābhimukhīṃ vidhāya /</l>\n<l>sarvendriyāṇyātmani saṃnidhāya sa tatra yogaṃ prayataḥ prapede // Saund_17.4 //</l>\n</lg>\n\n<lg>\n<l>tataḥ sa tattvaṃ nikhilaṃ cikīrṣurmokṣānukūlāṃśca vidhīṃścikīrṣan /</l>\n<l>jñānena śīlena śamena caiva cacāra cetaḥ parikarmabhūmau // Saund_17.5 //</l>\n</lg>\n\n<lg>\n<l>saṃdhāya dhairyaṃ praṇidhāya vīryaṃ vyapohya saktiṃ parigṛhya śaktim /</l>\n<l>praśāntacetā niyamasthacetāḥ svasthastatobhūd viṣayeṣvanāsthaḥ // Saund_17.6 //</l>\n</lg>\n\n<lg>\n<l>ātaptabuddheḥ prahitātmano 'pi svabhyastabhāvādatha kāmasaṃjñā /</l>\n<l>paryākulaṃ tasya manaścakāra prāvṛṭsu vidyujjalamāgateva // Saund_17.7 //</l>\n</lg>\n\n<lg>\n<l>sa paryavasthānamavetya sadyaścikṣepa tāṃ dharmavighātakartrīm /</l>\n<l>priyāmapi krodhaparītacetā nārīmivodvṛttaguṇāṃ manasvī // Saund_17.8 //</l>\n</lg>\n\n<lg>\n<l>ārabdhavīryasya manaḥśamāya bhūyastu tasyākuśalo vitarkaḥ /</l>\n<l>vyādhipraṇāśāya niviṣṭavuddherupadravo ghora ivājagāma // Saund_17.9 //</l>\n</lg>\n\n<lg>\n<l>sa tadvighātāya nimittamanyad yogānukūlaṃ kuśalaṃ prapede /</l>\n<l>ārtāyanaṃ kṣīṇabalo balasthaṃ nirasyamāno balināriṇeva // Saund_17.10 //</l>\n</lg>\n\n<lg>\n<l>puraṃ vidhāyānuvidhāya daṇḍaṃ mitrāṇi saṃgṛhya ripūn vigṛhya /</l>\n<l>rājā yathāpnoti hi gāmapūrvāṃ nītirmumukṣorapi saiva yoge // Saund_17.11 //</l>\n</lg>\n\n<lg>\n<l>vimokṣakāmasya hi yogino 'pi manaḥ puraṃ jñānavidhiśca daṇḍaḥ /</l>\n<l>guṇāśca mitrāṇyarayaśca doṣā bhūmirvimuktiryatate yadartham // Saund_17.12 //</l>\n</lg>\n\n<lg>\n<l>sa duḥkhajālānmahato mumukṣurvimokṣamārgādhigame vivikṣuḥ /</l>\n<l>panthānmāryaṃ paramaṃ didṛkṣuḥ śamaṃ yayau kiṃcidupāttacakṣuḥ // Saund_17.13 //</l>\n</lg>\n\n<lg>\n<l>yaḥ syānniketastamaso 'niketaḥ śrutvāpi tattvaṃ sa bhavet pramattaḥ /</l>\n<l>yasmāttu mokṣāya sa pātrabhūtastasmānmanaḥ svātmani saṃjahāra // Saund_17.14 //</l>\n</lg>\n\n<lg>\n<l>sambhārataḥ pratyayataḥ svabhāvādāsvādato doṣaviśeṣataśca /</l>\n<l>athātmavānniḥsaraṇātmataśca dharmeṣu cakre vidhivat parīkṣām // Saund_17.15 //</l>\n</lg>\n\n<lg>\n<l>sa rūpiṇaṃ kṛtsnamarūpiṇaṃ ca sāraṃ didṛkṣurvicikāya kāyam /</l>\n<l>athāśuciṃ duḥkhamanityamasvaṃ nirātmakaṃ caiva cikāya kāyam // Saund_17.16 //</l>\n</lg>\n\n<lg>\n<l>anityatastatra hi śūnyataśca nirātmato duḥkhata eva cāpi /</l>\n<l>mārgapravekeṇa sa laukikena kleśadrumaṃ saṃcalayāṃcakāra // Saund_17.17 //</l>\n</lg>\n\n<lg>\n<l>yasmādabhūtvā bhavatīha sarvaṃ bhutvā ca bhūyo na bhavatyavaśyam /</l>\n<l>sahetukaṃ ca kṣayi hetumacca tasmādanityaṃ jagadityavindat // Saund_17.18 //</l>\n</lg>\n\n<lg>\n<l>yataḥ prasūtasya ca karmayogaḥ prasajyate bandhavighātahetuḥ /</l>\n<l>duḥkhapratīkāravidhau sukhākhye tato bhavaṃ duḥkhamiti vyapaśyat // Saund_17.19 //</l>\n</lg>\n\n<lg>\n<l>yataśca saṃskāragataṃ viviktaṃ na kārakaḥ kaścana vedako vā /</l>\n<l>samagryataḥ saṃbhavati pravṛttiḥ śūnyaṃ tato lokamimaṃ dadarśa // Saund_17.20 //</l>\n</lg>\n\n<lg>\n<l>yasmānnirīhaṃ jagadasvatantraṃ naiśvaryamekaḥ kurute kriyāsu /</l>\n<l>tattatpratītya prabhavanti bhāvā nirātmakaṃ tena viveda lokam // Saund_17.21 //</l>\n</lg>\n\n<lg>\n<l>tataḥ sa vātaṃ vyajanādivoṣṇe kāṣṭhāśritaṃ nirmathanādivāgnim /</l>\n<l>antaḥkṣitisthaṃ khananādivāmbho lokottaraṃ vartma durāpamāpa // Saund_17.22 //</l>\n</lg>\n\n<lg>\n<l>sajjñānacāpaḥ smṛtivarma baddhvā viśuddhaśīlavratavāhanasthaḥ /</l>\n<l>kleśāribhiścittaraṇājirasthaiḥ sārdhaṃ yuyutsurvijayāya tasthau // Saund_17.23 //</l>\n</lg>\n\n<lg>\n<l>tataḥ sa bodhyaṅgaśitāttaśastraḥ samyakpradhānottamavāhanasthaḥ /</l>\n<l>mārgāṅgamātaṅgavatā balena śanaiḥ śanaiḥ kleśacamūṃ jagāhe // Saund_17.24 //</l>\n</lg>\n\n<lg>\n<l>sa smṛtyupasthānamayaiḥ pṛṣatkaiḥ śatrūn viparyāsamayān kṣaṇena /</l>\n<l>duḥkhasya hetūṃścaturaścaturbhiḥ svaiḥ svaiḥ pracārāyatanairdadāra // Saund_17.25 //</l>\n</lg>\n\n<lg>\n<l>āryairbalaiḥ pañcabhireva pañca cetaḥkhilānyapratimairbabhañja /</l>\n<l>mithyāṅganāgāṃśca tathāṅganāgairvinirdudhāvāṣṭabhireva so 'ṣṭau // Saund_17.26 //</l>\n</lg>\n\n<lg>\n<l>athātmadṛṣṭiṃ sakalāṃ vidhūya caturṣu satyeṣvakathaṃkathaḥ san /</l>\n<l>viśuddhaśīlavratadṛṣṭadharmā dharmasya pūrvāṃ phalabhūmimāpa // Saund_17.27 //</l>\n</lg>\n\n<lg>\n<l>sa darśanādāryacatuṣṭayasya kleśaikadeśasya ca viprayogāt /</l>\n<l>pratyātmikāccāpi viśeṣalābhāt pratyakṣato jñānisukhasya caiva // Saund_17.28 //</l>\n</lg>\n\n<lg>\n<l>dārḍhyāt prasādasya dhṛteḥ sthiratvāt satyeṣvasaṃmūḍhatayā caturṣu /</l>\n<l>śīlasya cācchidratayottamasya niḥsaṃśayo dharmavidhau babhūva // Saund_17.29 //</l>\n</lg>\n\n<lg>\n<l>kudṛṣṭijālena sa viprayukto lokaṃ tathābhūtamavekṣamāṇaḥ /</l>\n<l>jñānāśrayāṃ prītimupājagāma bhūyaḥ prasādaṃ ca gurāviyāya // Saund_17.30 //</l>\n</lg>\n\n<lg>\n<l>yo hi pravṛttiṃ niyatāmavaiti nivānyahetoriha nāpyahetoḥ /</l>\n<l>pratītya tattatsamavaiti tattatsa naiṣṭhikaṃ paśyati dharmamāryam // Saund_17.31 //</l>\n</lg>\n\n<lg>\n<l>śāntaṃ śivaṃ nirjarasaṃ virāgaṃ niḥśreyasaṃ paśyati yaśca dharmam /</l>\n<l>tasyopadeṣṭāramathāryavaryaṃ sa prekṣate buddhamavāptacakṣuḥ // Saund_17.32 //</l>\n</lg>\n\n<lg>\n<l>yathopadeśena śivena mukto rogādarogo bhiṣajaṃ kṛtajñaḥ /</l>\n<l>anusmaran paśyati cittadṛṣṭyā maitryā ca śāstrajñatayā ca tuṣṭaḥ // Saund_17.33 //</l>\n</lg>\n\n<lg>\n<l>āryeṇa mārgeṇa tathaiva muktastathāgataṃ tattvavidāryatattvaḥ /</l>\n<l>anusmaran paśyati kāyasākṣī maitryā ca sarvajñatayā ta tuṣṭaḥ // Saund_17.34 //</l>\n</lg>\n\n<lg>\n<l>sa nāśakairdṛṣṭigatairvimuktaḥ paryantamālokya punarbhavasya /</l>\n<l>bhaktvā ghṛṇāṃ kleśavijṛmbhiteṣu mṛtyorna tatrāsa na durgatibhyaḥ // Saund_17.35 //</l>\n</lg>\n\n<lg>\n<l>tvaksnāyumedorudhirāsthimāṃsakeśādināmedhyagaṇena pūrṇam /</l>\n<l>tataḥ sa kāyaṃ samavekṣamāṇaḥ sāraṃ vicintyāṇvapi nopalebhe // Saund_17.36 //</l>\n</lg>\n\n<lg>\n<l>sa kāmarāgapratighau sthirātmā tenaiva yogena tanū cakāra /</l>\n<l>kṛtvā mahoraskatanustanū tau prāpa dvitīyaṃ phalamāryadharme // Saund_17.37 //</l>\n</lg>\n\n<lg>\n<l>sa lobhacāpaṃ parikalpabāṇaṃ rāgaṃ mahāvairiṇamalpaśeṣam /</l>\n<l>kāyasvabhāvādhigataurbibheda yogāyudhāstrairaśubhāpṛṣatkaiḥ // Saund_17.38 //</l>\n</lg>\n\n<lg>\n<l>dveṣāyudhaṃ krodhavikīrṇabāṇaṃ vyāpādamantaḥprasavaṃ sapatnam /</l>\n<l>maitrīpṛṣatkairdhṛtitūṇasaṃsthaiḥ kṣamādhanurjyāvisṛtairjaghāna // Saund_17.39 //</l>\n</lg>\n\n<lg>\n<l>mūlānyatha trīṇyaśubhasya vīrastribhirvimokṣāyatanaiścakarta /</l>\n<l>camūmukhasthān dhṛtakārmukāṃstrīnarīnivāristribhirāyasāgraiḥ // Saund_17.40 //</l>\n</lg>\n\n<lg>\n<l>sa kāmadhātoḥ samatikramāya pārṣṇigrahāṃstānabhibhūya śatrūn /</l>\n<l>yogādanāgāmiphalaṃ prapadya dvārīva nirvāṇapurasya tasthau // Saund_17.41 //</l>\n</lg>\n\n<lg>\n<l>kāmairviviktaṃ malinaiśca dharmairvitarkavaccāpi vicāravacca /</l>\n<l>vivekajaṃ prītisukhopapannaṃ dhyānaṃ tataḥ sa prathamaṃ prapede // Saund_17.42 //</l>\n</lg>\n\n<lg>\n<l>kāmāgnidāhena sa vipramukto lhādaṃ paraṃ dhyānasukhādavāpa /</l>\n<l>sukhaṃ vigāhyāpsviva dharmakhinnaḥ prāpyeva cārtha vipulaṃ daridraḥ // Saund_17.43 //</l>\n</lg>\n\n<lg>\n<l>tatrāpi taddharmagatān vitarkān guṇāguṇe ca prasṛtān vicārān /</l>\n<l>buddhvā manaḥkṣobhakarānaśāntāṃstadviprayogāya matiṃ cakāra // Saund_17.44 //</l>\n</lg>\n\n<lg>\n<l>kṣobhaṃ prakurvanti yathormayo hi dhīraprasannāmbuvahasya sindhoḥ /</l>\n<l>ekāgrabhūtasya tathormibhūtāścittāmbhasaḥ kṣobhakarā vitarkāḥ // Saund_17.45 //</l>\n</lg>\n\n<lg>\n<l>khinnasya suptasya ca nirvṛtasya bādhaṃ yathā saṃjanayanti śabdāḥ /</l>\n<l>adyātmamaikāgryamupāgatasya bhavanti bādhāya tathā vitarkāḥ // Saund_17.46 //</l>\n</lg>\n\n<lg>\n<l>athāvitarkaṃ kramaśo 'vicāramekāgrabhāvānmanasaḥ prasannam /</l>\n<l>samādhijaṃ prītisukhaṃ dvitīyaṃ dhyānaṃ tadādhyātmaśivaṃ sa dadhyau // Saund_17.47 //</l>\n</lg>\n\n<lg>\n<l>taddhyānamāgamya ca cittamaunaṃ lebhe parāṃ prītimalabdhapūrvām /</l>\n<l>prītau tu tatrāpi sa doṣadarśī yathā vitarkeṣvabhavattathaiva // Saund_17.48 //</l>\n</lg>\n\n<lg>\n<l>prītiḥ parā vastuni yatra yasya viparyayāttasya hi tatra duḥkham /</l>\n<l>prītāvataḥ prekṣya sa tatra doṣān prītikṣaye yogamupāruroha // Saund_17.49 //</l>\n</lg>\n\n<lg>\n<l>prītervirāgāt sukhamāryajuṣṭaṃ kāyena vindannatha saṃprajānan /</l>\n<l>upekṣakaḥ sa smṛtimān vyahārṣid dhyānaṃ tṛtīyaṃ pratilabhya dhīraḥ // Saund_17.50 //</l>\n</lg>\n\n<lg>\n<l>yasmāt paraṃ tatra sukhaṃ sukhebhyastataḥ paraṃ nāsti sukhapravṛttiḥ /</l>\n<l>tasmād babhāṣe śubhakṛtsnabhūmiḥ parāparajñaḥ parameti maitryā // Saund_17.51 //</l>\n</lg>\n\n<lg>\n<l>dhyāne 'pi tatrātha dadarśa doṣaṃ mene paraṃ śāntamaniñjameva /</l>\n<l>ābhogato 'pīñjayati sma tasya cittaṃ pravṛttaṃ sukhamityasram // Saund_17.52 //</l>\n</lg>\n\n<lg>\n<l>yatreñjitaṃ spanditamasti tatra yatrāsti ca spanditamasti duḥkham /</l>\n<l>yasmādatastatsukhamiñjakatvāt praśāntikāmā yatayastyajanti // Saund_17.53 //</l>\n</lg>\n\n<lg>\n<l>atha prahāṇāt sukhaduḥkhayośca manovikārasya ca pūrvameva /</l>\n<l>dadhyāvupekṣāsmṛtimad viśuddhaṃ dhyānaṃ tathāduḥkhasukhaṃ caturtham // Saund_17.54 //</l>\n</lg>\n\n<lg>\n<l>yasmāttu tasminna sukhaṃ na duḥkhaṃ jñānaṃ ca tatrāsti tadarthacāri /</l>\n<l>tasmādupekṣāsmṛtipāriśuddhirnirucyate dhyānavidhau caturthe // Saund_17.55 //</l>\n</lg>\n\n<lg>\n<l>dhyānaṃ sa niśritya tataścaturthamarhattvalābhāya matiṃ cakāra /</l>\n<l>saṃdhāya mitraṃ balavantamāryaṃ rājeva deśānajitān jigīṣuḥ // Saund_17.56 //</l>\n</lg>\n\n<lg>\n<l>ciccheda kārtsnyena tataḥ sa pañca prajñāsinā bhāvanayeritena /</l>\n<l>ūrdhvaṅgamānyuttamabandhanāni saṃyojanānyuttamabandhanāni // Saund_17.57 //</l>\n</lg>\n\n<lg>\n<l>bodhyaṅganāgairapi saptabhiḥ sa saptaiva cittānuśayān mamarda /</l>\n<l>dvipānivopasthitavipraṇāśān kālo grahaiḥ saptabhireva sapta // Saund_17.58 //</l>\n</lg>\n\n<lg>\n<l>agnidrumājyāmbuṣu yā hi vṛttiḥ kabandhavāyvagnidivākarāṇām /</l>\n<l>doṣeṣu tāṃ vṛttimiyāya nando nirvāpaṇotpāṭanadāhaśoṣaiḥ // Saund_17.59 //</l>\n</lg>\n\n<lg>\n<l>iti trivegaṃ trijhaṣaṃ trivicamekāmbhasaṃ pañcarayaṃ dvikūlam /</l>\n<l>dvigrāhamaṣṭāṅgavatā plavena duḥkhārṇavaṃ dustaramuttatāra // Saund_17.60 //</l>\n</lg>\n\n<lg>\n<l>arhattvamāsādya sa satkriyārho nirutsuko niṣpraṇayo nirāśaḥ /</l>\n<l>vibhīrviśugvītamado virāgaḥ sa eva dhṛtyānya ivābabhāse // Saund_17.61 //</l>\n</lg>\n\n<lg>\n<l>bhrātuśca śāstuśca tayānuśiṣṭyā nandastataḥ svena ca vikrameṇa /</l>\n<l>praśāntacetāḥ paripūrṇakāryo vāṇīmimāmātmagatāṃ jagāda // Saund_17.62 //</l>\n</lg>\n\n<lg>\n<l>namo 'stu tasmai sugatāya yena hitaiṣiṇā me karuṇātmakena /</l>\n<l>bahūni duḥkhānyapavartitāni sukhāni bhūyāṃsyupasaṃhṛtāni // Saund_17.63 //</l>\n</lg>\n\n<lg>\n<l>ahaṃ hyanāryeṇa śarīrajena duḥkhātmake vartmani kṛṣyamāṇaḥ /</l>\n<l>nivartitastadvacanāṅkuśena darpānvito nāga ivāṅkuśena // Saund_17.64 //</l>\n</lg>\n\n<lg>\n<l>tasyājñayā kāruṇikasya śāsturhṛdisthamutpāṭya hi rāgaśalyam /</l>\n<l>adyaiva tāvat sumahat sukhaṃ me sarvakṣaye kiṃbata nirvṛtasya // Saund_17.65 //</l>\n</lg>\n\n<lg>\n<l>nirvāpya kāmāgnimahaṃ hi dīptaṃ dhṛtyambunā pāvakamambuneva /</l>\n<l>hlādaṃ paraṃ sāṃpratamāgato 'smi śītaṃ hradaṃ gharma ivāvatīrṇaḥ // Saund_17.66 //</l>\n</lg>\n\n<lg>\n<l>na me priyaṃ kiṃcana nāpriyaṃ me na me 'nurodho 'sti kuto virodhaḥ /</l>\n<l>tayorabhāvāt sukhito 'smi sadyo himātapābhyāmiva vipramuktaḥ // Saund_17.67 //</l>\n</lg>\n\n<lg>\n<l>mahābhayāt kṣemamivopalabhya mahāvarodhādiva vipramokṣam /</l>\n<l>mahārṇavāt pāramivāplavaḥ san bhīmāndhakārādiva ca prakāśam // Saund_17.68 //</l>\n</lg>\n\n<lg>\n<l>rogādivārogyamasahyarūpādṛṇādivānṛṇyamanantasaṃkhyāt /</l>\n<l>dviṣatsakāśādiva cāpayānaṃ durbhikṣayogācca yathā subhikṣam // Saund_17.69 //</l>\n</lg>\n\n<lg>\n<l>tadvatparāṃ śāntimupāgato 'haṃ yasyānubhāvena vināyakasya /</l>\n<l>karomi bhūyaḥ punaruktamasmai namo namo 'rhāya tathāgatāya // Saund_17.70 //</l>\n</lg>\n\n<lg>\n<l>yenāhaṃ girimupanīya rūkmaśṛṅgaṃ svargaṃ ca plavagavadhūnidarśanena /</l>\n<l>kāmātmā tridivacarībhiraṅganābhirniṣkṛṣṭo yuvatimaye kalau nimagnaḥ // Saund_17.71 //</l>\n</lg>\n\n<lg>\n<l>tasmācca vyasanaparādanarthapaṅkādutkṛṣya kramaśithilaḥ karīva paṅkāt /</l>\n<l>śānte 'smin virajasi vijvare viśoke saddharme vitamasi naiṣṭhike vimuktaḥ // Saund_17.72 //</l>\n</lg>\n\n<lg>\n<l>taṃ vande paramanukampakaṃ maharṣi mūrdhnāhaṃ prakṛtiguṇajñamāśayajñam /</l>\n<l>saṃbuddhaṃ daśabalinaṃ bhiṣakpradhānaṃ trātāraṃ punarapi cāsmi saṃnatastam // Saund_17.73 //</l>\n</lg>\n\n<p>saundarananda mahākāvya meṃ 'amṛtaprāpti' nāmaka saptadaśa sarga samāpta /</p>\n\n</div>\n<div>\n\n<p>aṣṭādaśaḥ sargaḥ\nājñāvyākaraṇa</p>\n\n<lg>\n<l>atha dvijo bāla ivāptavedaḥ kṣipraṃ vaṇik prāpta ivāptalābhaḥ /</l>\n<l>jitvā ca rājanya ivārisainyaṃ nandaḥ kṛtārtho gurumabhyagacchat // Saund_18.1 //</l>\n</lg>\n\n<lg>\n<l>draṣṭuṃ sukhaṃ jñānasamāptikāle gururhi śiṣyasya gurośca śiṣyaḥ /</l>\n<l>pariśramaste saphalo mayīti yato didṛkṣāsya munau babhūva // Saund_18.2 //</l>\n</lg>\n\n<lg>\n<l>yato hi yenādhigato viśeṣastasyottamāṃso 'rhati kartumīḍyām /</l>\n<l>āryaḥ sarāgo 'pi kṛtajñabhāvāt prakṣīṇamānaḥ kimu vītarāgaḥ // Saund_18.3 //</l>\n</lg>\n\n<lg>\n<l>yasyārthakāmaprabhavā hi bhaktistato 'sya sā tiṣṭhati rūḍhamūlā /</l>\n<l>dharmānvayo yasya tu bhaktirāgastasya prasādo hṛdayāvagāḍhaḥ // Saund_18.4 //</l>\n</lg>\n\n<lg>\n<l>kāṣāyavāsāḥ kanakāvadātastataḥ sa mūrdhnā gurave praṇeme /</l>\n<l>vāteritaḥ pallavatāmrarāgaḥ puṣpojjvalaśrīriva karṇikāraḥ // Saund_18.5 //</l>\n</lg>\n\n<lg>\n<l>athātmanaḥ śiṣyaguṇasya caiva mahāmuneḥ śāstṛguṇasya caiva /</l>\n<l>saṃdarśanārthaṃ sa na mānahetoḥ svāṃ kāryasiddhiṃ kathayāmbabhūva // Saund_18.6 //</l>\n</lg>\n\n<lg>\n<l>yo dṛṣṭiśalyo hṛdayāvagāḍhaḥ prabho bhṛśaṃ māmatudat sutīkṣṇaḥ /</l>\n<l>tvadvākyasaṃdaṃśamukhena me sa samuddhṛtaḥ śalyahṛteva śalyaḥ // Saund_18.7 //</l>\n</lg>\n\n<lg>\n<l>kathaṃkathābhāvagatosmi yena chinnaḥ sa niḥsaṃśaya saṃśayo me /</l>\n<l>tvacchāsanāt satpathamāgato 'smi sudeśikasyeva pathi pranaṣṭaḥ // Saund_18.8 //</l>\n</lg>\n\n<lg>\n<l>yatpītamāsvādavaśendriyeṇa darpeṇa kandarpaviṣaṃ mayāsīt /</l>\n<l>tanme hataṃ tvadvacanāgadena viṣaṃ vināśīva mahāgadena // Saund_18.9 //</l>\n</lg>\n\n<lg>\n<l>kṣayaṃ gataṃ janma nirastajanman saddharmacaryāmuṣito 'smi samyak /</l>\n<l>kṛtsnaṃ kṛtaṃ me kṛtakārya kāryaṃ lokeṣu bhūto 'smi na lokadharmā // Saund_18.10 //</l>\n</lg>\n\n<lg>\n<l>maitrīstanīṃ vyañjanacārusāsnāṃ saddharmadugdhāṃ pratibhānaśṛṅgām /</l>\n<l>tavāsmi gāṃ sādhu nipīya tṛptastṛṣeva gāmuttama vatsavarṇaḥ // Saund_18.11 //</l>\n</lg>\n\n<lg>\n<l>yatpaśyataścādhigamo mamāyaṃ tanme samāsena mune nibodha /</l>\n<l>sarvajña kāmaṃ viditaṃ tavaitat svaṃ tūpacāraṃ pravivakṣurasmi // Saund_18.12 //</l>\n</lg>\n\n<lg>\n<l>anye 'pi santo vimumukṣavo hi śrutvā vimokṣāya nayaṃ parasya /</l>\n<l>muktasya rogādiva rogavantastenaiva mārgeṇa sukhaṃ ghaṭante // Saund_18.13 //</l>\n</lg>\n\n<lg>\n<l>urvyādikān janmani vedima dhātun nātmānamurvyādiṣu teṣu kiñcit /</l>\n<l>yasmādatasteṣu na me 'sti saktirbahiśca kāyena samā matirme // Saund_18.14 //</l>\n</lg>\n\n<lg>\n<l>skandhāṃśca rūpaprabhṛtīn daśārdhān paśyāmi yasmāccapalānasārān /</l>\n<l>anātmakāṃścaiva vadhātmakāṃśca tasmād vimukto 'smyaśivebhya ebhyaḥ // Saund_18.15 //</l>\n</lg>\n\n<lg>\n<l>yasmācca paśyāmyudayaṃ vyayaṃ ca sarvāsvavasthāsvahamindriyāṇām /</l>\n<l>tasmādanityeṣu nirātmakeṣu duḥkheṣu me teṣvapi nāsti saṃgaḥ // Saund_18.16 //</l>\n</lg>\n\n<lg>\n<l>yataśca lokaṃ samajanmaniṣṭhaṃ paśyāmi niḥsāramasacca sarvam /</l>\n<l>ato dhiyā me manasā vibaddhamasmīti me neñjitamasti yena // Saund_18.17 //</l>\n</lg>\n\n<lg>\n<l>caturvidhe naikavidhaprasaṅge yato 'hamāhāravidhāvasaktaḥ /</l>\n<l>amūrcchitaścāgrathitaśca tatra tribhyo vimukto 'smi tato bhavebhyaḥ // Saund_18.18 //</l>\n</lg>\n\n<lg>\n<l>aniścitaścāpratibaddhacitto dṛṣṭaśrutādau vyavahāradharme /</l>\n<l>yasmāt samātmānugataśca tatra tasmād visaṃyogagato 'smi muktaḥ // Saund_18.19 //</l>\n</lg>\n\n<lg>\n<l>ityevamuktvā gurubāhumānyāt sarveṇa kāyena sa gāṃ nipannaḥ /</l>\n<l>praverito lohitacandanākto haimo mahāstambha ivābabhāse // Saund_18.20 //</l>\n</lg>\n\n<lg>\n<l>tataḥ pramādat prasṛtasya pūrvaṃ śruvā dhṛtiṃ vyākaraṇaṃ ca tasya /</l>\n<l>dharmānvayaṃ cānugataṃ prasādaṃ meghasvarastaṃ munirābabhāṣe // Saund_18.21 //</l>\n</lg>\n\n<lg>\n<l>uttiṣṭha dharme sthita śiṣyajuṣṭe kiṃ pādayorme patito 'si murdhnā /</l>\n<l>abhyarcanaṃ me na tathā praṇāmo dharme yathaiṣā pratipattireva // Saund_18.22 //</l>\n</lg>\n\n<lg>\n<l>adyāsi supravrajito jitātmannaiśvaryamapyātmani yena labdham /</l>\n<l>jitātmanaḥ pravrajanaṃ hi sādhu calātmano na tvajitendriyasya // Saund_18.23 //</l>\n</lg>\n\n<lg>\n<l>adyāsi śaucena pareṇa yukto vākkāyacetāṃsi śucīni yatte /</l>\n<l>ataḥ punaścāprayatāpasaumyāṃ yatsaumya no vekṣyasi garbhaśayyām // Saund_18.24 //</l>\n</lg>\n\n<lg>\n<l>adyārthavatte śrutavacchrutaṃ tacchrutānurūpaṃ pratipadya dharmam /</l>\n<l>kṛtaśruto vipratipadyamāno nindyo hi nirvīrya ivāttaśastraḥ // Saund_18.25 //</l>\n</lg>\n\n<lg>\n<l>aho dhṛtiste 'viṣayātmakasya yattvaṃ matiṃ mokṣavidhāvakārṣīḥ /</l>\n<l>yāsyāmi niṣṭhāmiti bāliśo hi janmakṣayāt trāsamihābhyupaiti // Saund_18.26 //</l>\n</lg>\n\n<lg>\n<l>diṣṭyā durāpaḥ kṣaṇasaṃnipāto nāyaṃ kṛto mohavaśena moghaḥ /</l>\n<l>udeti duḥkhena gato hyadhastāt kūrmo yugacchidra ivārṇavasthaḥ // Saund_18.27 //</l>\n</lg>\n\n<lg>\n<l>nirjitya māraṃ yudhi durnivāramadyāsi loke raṇaśīrṣaśūraḥ /</l>\n<l>śūro 'pyaśūraḥ sa hi veditavyo doṣairamitrairiva hanyate yaḥ // Saund_18.28 //</l>\n</lg>\n\n<lg>\n<l>nirvāpya rāgāgnimudīrṇamadya diṣṭyā sukhaṃ svapsyasi vītadāhaḥ /</l>\n<l>duḥkhaṃ hi śete śayane 'pyudāre kleśāgninā cetasi dahyamānaḥ // Saund_18.29 //</l>\n</lg>\n\n<lg>\n<l>abhyucchrito dravyamadena pūrvamadyāsi tṛṣṇoparamāt samṛddhaḥ /</l>\n<l>yāvat satarṣaḥ puruṣo hi loke tāvat samṛddho 'pi sadā daridraḥ // Saund_18.30 //</l>\n</lg>\n\n<lg>\n<l>adyāpadeṣṭuṃ tava yuktarūpaṃ śuddhodano me nṛpatiḥ piteti /</l>\n<l>bhraṣṭasya dharmāt pitṛbhirnipātādaślāghanīyo hi kulāpadeśaḥ // Saund_18.31 //</l>\n</lg>\n\n<lg>\n<l>diṣṭyāsi śāntiṃ paramāmupeto nistīrṇakāntāra ivāptasāraḥ /</l>\n<l>sarvo hi saṃsāragato bhayārto yathaiva kāntāragatastathaiva // Saund_18.32 //</l>\n</lg>\n\n<lg>\n<l>āraṇyakaṃ bhaikṣacaraṃ vinītaṃ drakṣyāmi nandaṃ nibhṛtaṃ kadeti /</l>\n<l>āsīt purastāttvayi me didṛkṣā tathāsi diṣṭyā mama darśanīyaḥ // Saund_18.33 //</l>\n</lg>\n\n<lg>\n<l>bhavatyarūpo 'pi hi darśanīyaḥ svalaṃkṛtaḥ śreṣṭhatamaigurṇaiḥ svaiḥ /</l>\n<l>doṣaiḥ parīto malinīkaraistu sudarśanīyo 'pi virūpa eva // Saund_18.34 //</l>\n</lg>\n\n<lg>\n<l>adya prakṛṣṭā tava buddhimattā kṛtsnaṃ yayā te kṛtamātmakāryam /</l>\n<l>śrutonnatasyāpi hi nāsti buddhirnotpadyate śreyasi yasya buddhiḥ // Saund_18.35 //</l>\n</lg>\n\n<lg>\n<l>unmīlitasyāpi janasya madhye nimīlitasyāpi tathaiva cakṣuḥ /</l>\n<l>prajñāmayaṃ yasya hi nāsti cakṣuścakṣurna tasyāsti sacakṣuṣo 'pi // Saund_18.36 //</l>\n</lg>\n\n<lg>\n<l>duḥkhapratīkāranimittamārtaḥ kṛṣyādibhiḥ khedamupaiti lokaḥ /</l>\n<l>ajasramāgacchati tacca bhūyo jñānena yasyādya kṛtastvayāntaḥ // Saund_18.37 //</l>\n</lg>\n\n<lg>\n<l>duḥkhaṃ na me syāt sukhameva me syāditi pravṛttaḥ satataṃ hi lokaḥ /</l>\n<l>na vetti taccaiva tathā yathā syāt prāptaṃ tvayādyāsulabhaṃ yathāvat // Saund_18.38 //</l>\n</lg>\n\n<lg>\n<l>ityevamādi sthirabuddhicittastathāgatenābhihito hitāya /</l>\n<l>staveṣu nindāsu ca nirvyapekṣaḥ kṛtāñjalirvākyamuvāca nandaḥ // Saund_18.39 //</l>\n</lg>\n\n<lg>\n<l>aho viśeṣeṇa viśeṣadarśin stvayānukampā mayi darśiteyaṃ /</l>\n<l>yatkāmapaṅke bhagavannimagnastrāto 'smi saṃsārabhayādakāmaḥ // Saund_18.40 //</l>\n</lg>\n\n<lg>\n<l>bhrātrā tvayā śreyasi daiśikena pitrā phalasthena tathaiva mātrā /</l>\n<l>hato 'bhaviṣyaṃ yadi na vyamokṣyaṃ sārthāt paribhraṣṭa ivākṛtārthaḥ // Saund_18.41 //</l>\n</lg>\n\n<lg>\n<l>śāntasya tuṣṭasya sukho viveko vijñātatattvasva parīkṣakasya /</l>\n<l>prahīṇamānasya ca nirmadasya sukhaṃ virāgatvamasaktabuddheḥ // Saund_18.42 //</l>\n</lg>\n\n<lg>\n<l>atho hi tattvaṃ parigamya samyaṅnirdhūya doṣānadhigamya śāntim /</l>\n<l>svaṃ nāśramaṃ samprati cintayāmi na taṃ janaṃ nāpsaraso na devān // Saund_18.43 //</l>\n</lg>\n\n<lg>\n<l>idaṃ hi bhuktvā śuci śāmikaṃ sukhaṃ na me manaḥ kāṃkṣati kāmajaṃ sukham /</l>\n<l>mahārhamapyannamadaivatāhṛtaṃ divaukaso bhuktavataḥ sudhāmiva // Saund_18.44 //</l>\n</lg>\n\n<lg>\n<l>aho 'ndhavijñānanimīlitaṃ jagat paṭāntare paśyati nottamaṃ sukham /</l>\n<l>sudhīramadhyatmasukhaṃ vyapāsya hi śramaṃ tathā kāmasukhārthamṛcchati // Saund_18.45 //</l>\n</lg>\n\n<lg>\n<l>yathā hi ratnākarametya durmatirvihāya ratnānyasato maṇīn haret /</l>\n<l>apāsya saṃbodhisukhaṃ tathottamaṃ śramaṃ vrajet kāmasukhopalabdhaye // Saund_18.46 //</l>\n</lg>\n\n<lg>\n<l>aho hi sattveṣvatimaitracetasastathāgatasyānujighṛkṣutā parā /</l>\n<l>apāsya yaddhyānasukhaṃ mune paraṃ parasya duḥkhoparamāya khidyase // Saund_18.47 //</l>\n</lg>\n\n<lg>\n<l>mayā nu śakyaṃ pratikartumadya kiṃ gurau hitaiṣiṇyanukampake tvayi /</l>\n<l>samuddhṛto yena bhavārṇavādahaṃ mahārṇavāccūrṇitanaurivormibhiḥ // Saund_18.48 //</l>\n</lg>\n\n<lg>\n<l>tato ministasya niśamya hetumat prahīṇasarvāsravasūcakaṃ vacaḥ /</l>\n<l>idaṃ babhāṣe vadatāmanuttamo yadarhati śrīghana eva bhāṣituṃ // Saund_18.49 //</l>\n</lg>\n\n<lg>\n<l>idaṃ kṛtārthaḥ paramārthavit kṛtī tvameva dhīmannabhidhātumarhasi /</l>\n<l>atītya kāntāramavāptasādhanaḥ sudaiśikasyeva kṛtaṃ mahāvaṇik // Saund_18.50 //</l>\n</lg>\n\n<lg>\n<l>avaiti buddhaṃ naradamyasārathiṃ kṛtī yathārhannupaśāntamānasaḥ /</l>\n<l>na dṛṣṭasatyo 'pi tathāvabudhyate pṛthagjanaḥ kiṃbata buddhimānapi // Saund_18.51 //</l>\n</lg>\n\n<lg>\n<l>rajastamobhyāṃ parimuktacetasastavaiva ceyaṃ sadṛśī kṛtajñatā /</l>\n<l>rajaḥprakarṣeṇa jagatyavasthite kṛtajñabhāvo hi kṛtajña durlabhaḥ // Saund_18.52 //</l>\n</lg>\n\n<lg>\n<l>sadharma dharmānvayato yataśca te mayi prasādo 'dhigame ca kauśalam /</l>\n<l>ato 'sti bhūyastvayi me vivakṣitaṃ nato hi bhaktaśca niyogamarhasi // Saund_18.53 //</l>\n</lg>\n\n<lg>\n<l>avāptakāryo 'si parāṃ gatiṃ gato na te 'sti kiñcit karaṇīyamaṇvapi /</l>\n<l>ataḥparaṃ saumya carānukampayā vimokṣayan kṛcchragatān parānapi // Saund_18.54 //</l>\n</lg>\n\n<lg>\n<l>ihārthamevārabhate naro 'dhamo vimadhyamastūbhayalaukikīṃ kriyām /</l>\n<l>kriyāmamutraiva phalāya madhyamo viśiṣṭadharmā punarapravṛttaye // Saund_18.55 //</l>\n</lg>\n\n<lg>\n<l>ihottamebhyo 'pi mataḥ sa tūttamo ya uttamaṃ dharmamavāpya naiṣṭhikam /</l>\n<l>acintayitvātmagataṃ pariśramaṃ śamaṃ parebhyo 'pyupadeṣṭumicchati // Saund_18.56 //</l>\n</lg>\n\n<lg>\n<l>vihāya tasmādiha kāryamātmanaḥ kuru sthirātman parakāryamapyatho /</l>\n<l>bhramatsu sattveṣu tamāvṛtātmasu śrutapradīpo niśi dhāryatāmayam // Saund_18.57 //</l>\n</lg>\n\n<lg>\n<l>bravītu tāvat puri vismito janastvayi sthite kurvati dharmadeśanāḥ /</l>\n<l>aho batāścaryamidaṃ vimuktaye karoti rāgī yadayaṃ kathāmiti // Saund_18.58 //</l>\n</lg>\n\n<lg>\n<l>dhruvaṃ hi saṃśrutya tava sthiraṃ mano nivṛttanānāviṣayairmanorathaiḥ /</l>\n<l>vadhūrgṛhe sāpi tavānukurvatī kariṣyate strīṣu virāgiṇīḥ kathāḥ // Saund_18.59 //</l>\n</lg>\n\n<lg>\n<l>tvayi paramadhṛtau niviṣṭatattve bhavanagatā na hi raṃsyate dhruvaṃ sā /</l>\n<l>manasi śamadamātmake vivikte matiriva kāmasukhaiḥ parīkṣakasya // Saund_18.60 //</l>\n</lg>\n\n<lg>\n<l>ityarhataḥ paramakāruṇikasya śāsturmūrdhnā vacaśca caraṇau ca samaṃ gṛhītvā /</l>\n<l>svasthaḥ praśāntahṛdayo vinivṛttakāryaḥ pārśvānmuneḥ pratiyayau vimadaḥ karīva // Saund_18.61 //</l>\n</lg>\n\n<lg>\n<l>bhikṣārthaṃ samaye viveśa sa puraṃ dṛṣṭīrjanasyākṣipan</l>\n<l>lābhālābhasukhāsukhādiṣu samaḥ svasthendriyo nispṛhaḥ /</l>\n<l>nirmokṣāya cakāra tatra ca kathāṃ kāle janāyārthine</l>\n<l>naivonmārgagatān parān paribhavannātmānamutkarṣayan // Saund_18.62 //</l>\n</lg>\n\n<lg>\n<l>ityeṣā vyupaśāntaye na rataye mokṣārthagarbhā kṛtiḥ</l>\n<l>śrotṛṇāṃ grahaṇārthamanyamanasāṃ kāvyopacārāt kṛtā /</l>\n<l>yanmokṣāt kṛtamanyadatra hi mayā tatkāvyadharmāt</l>\n<l>kṛtaṃ pātuṃ titkamivauṣadhaṃ madhuyutaṃ hṛdyaṃ kathaṃ syāditi // Saund_18.63 //</l>\n</lg>\n\n<lg>\n<l>prāyeṇālokya lokaṃ viṣayaratiparaṃ mokṣāt pratihataṃ</l>\n<l>kāvyavyājena tattvaṃ kathitamiha mayā mokṣaḥ paramiti /</l>\n<l>tadbuddhvā śamikaṃ yattadavahitamito grāhyaṃ na lalitaṃ</l>\n<l>pāṃsubhyo dhātujebhyo niyatamupakaraṃ cāmīkaramiti // Saund_18.64 //</l>\n</lg>\n\n<p>saundarananda mahākāvya meṃ 'ājñāvyākaraṇa' nāmaka aṣṭādaśa sarga samāpta /</p>\n\n  </div>\n</body>\n\n"
}