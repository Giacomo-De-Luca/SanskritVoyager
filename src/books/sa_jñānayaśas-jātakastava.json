{
  "title": "sa_jñānayaśas-jātakastava",
  "body": "<body xmlns='http://www.tei-c.org/ns/1.0'>\n<note>metre: Śārdūlavikrīḍita</note>\n\n<lg xml:id='Js_1'>\n<l><seg type='pāda' n='a'>kvedaṃ dāśabalaṃ guṇair aśabalaṃ caryāvibhutvaṃ vibho</seg> <seg type='pāda' n='b'>janmasyandanikāvivartanajaḍaṃ cetaḥ kva cedaṃ mama</seg> </l>\n<l><seg type='pāda' n='c'>yenāvandhyaphalodayās tvayi bhavanty abhyāhitāḥ pāṃsavas</seg> <seg type='pāda' n='d'>tena stutyanubandhinā mukharatām ālambate bhāratī</seg> //</l>\n</lg>\n\n<lg xml:id='Js_2'>\n<l><seg type='pāda' n='a'>cittālambanalaṅghinaḥ śamadṛśām āveṇikāḥ sadguṇā</seg> <seg type='pāda' n='b'>vācāṃ gocaratāṃ tu yānti kalayā sthūlā hi vo mādṛśām</seg> </l>\n<l><seg type='pāda' n='c'>ratnāny ambunidher upāmbupulineṣv āvir bhavanty arthinām</seg> <seg type='pāda' n='d'>antarbhinnataraṅgadyotarucakajyotsnāni gṛhṇāti kaḥ</seg> //</l>\n</lg>\n\n<lg xml:id='Js_3'>\n<l><seg type='pāda' n='a'>yā vo bodhipathānuyānamahatām utsāhinī karmaṇām</seg> <seg type='pāda' n='b'>āsīl lokahitodaye jina kṛpāviṣyandinī santatiḥ</seg> </l>\n<l><seg type='pāda' n='c'>sānekāpacitaḥ punāti bhagavan saṃkīrtyamānādhunā</seg> <seg type='pāda' n='d'>jñeyābhogavisāriṇo gatamalāḥ prāg eva bodhau guṇāḥ</seg> //</l>\n</lg>\n\n<lg xml:id='Js_4'>\n<l><seg type='pāda' n='a'>uddāmadviradasya rāgavaśino vṛttiṃ puronmādinīm</seg> <seg type='pāda' n='b'>ālokyāvyativartinā praṇihitā bodhau dhiyo yat tvayā</seg> </l>\n<l><seg type='pāda' n='c'>vinyasyanta ivāmarās tvayi ciraṃ dharmābhiṣekaśriyaṃ</seg> <seg type='pāda' n='d'>tenākampitakeśarāntam asṛjan puṣpopahāraṃ divaḥ</seg> //</l>\n</lg>\n\n<lg xml:id='Js_5'>\n<l><seg type='pāda' n='a'>kṣudduḥkhaglapitodarīṃ giridarīrandhrāntarālasthitāṃ</seg> <seg type='pāda' n='b'>dṛṣtvā śāvakaghālanaikarabhasāṃ vyāghrīṃ dayāghrātadhīḥ</seg> </l>\n<l><seg type='pāda' n='c'>yat tvaṃ valkalinīṃ jaṭājanavatīṃ mūrtiṃ samutsṛṣṭavāṃs</seg> <seg type='pāda' n='d'>trāṇaṃ tena bhavān bhavādrivivaravyāvartināṃ dehinām</seg> //</l>\n</lg>\n\n<lg xml:id='Js_6'>\n<l><seg type='pāda' n='a'>yat prāleyasitopalādribahalāṃ mātaṅgatāṃ bibhratā</seg> <seg type='pāda' n='b'>kāntārāntaravartināṃ tanubhṛtām ucchittaye vyāpadām</seg> </l>\n<l><seg type='pāda' n='c'>śailendraṃ pṛthulopalaṃ calayatā muktas tvayātmā taṭān</seg> <seg type='pāda' n='d'>manye matsariṇāṃ nitāntamalinās tena kṣatā vṛttayaḥ</seg> //</l>\n</lg>\n\n<lg xml:id='Js_7'>\n<l><seg type='pāda' n='a'>yal lokāmbaracandracandravapuṣā candraprabhatve tvayā</seg> <seg type='pāda' n='b'>kalmāṣāntaśikhaṃ śikhāmaṇirucā dattaṃ dvijāyārthine</seg> </l>\n<l><seg type='pāda' n='c'>nālāl lūnam ivāravindam asinā vyutkṛttamūlaṃ śiras</seg> <seg type='pāda' n='d'>tenaiṣāṃ jagatāṃ gato 'si gurutām usṇīṣavan mūrdhani</seg> //</l>\n</lg>\n\n<lg xml:id='Js_8'>\n<l><seg type='pāda' n='a'>bālān bālasarojakomalatanūn yat putrakān arthine</seg> <seg type='pāda' n='b'>paryastākṣacalacchikhaṇḍakabhṛto dārāṃs ca bhāvanugān</seg> </l>\n<l><seg type='pāda' n='c'>prādās tvaṃ jina tena nūnam ahhavan mārāṅganānāṃ mukhaṃ</seg> <seg type='pāda' n='d'>saṃkocāñcitapakṣmalocanadalaṃ lajjālasāmantharam</seg> //</l>\n</lg>\n\n<lg xml:id='Js_9'>\n<l><seg type='pāda' n='a'>śayyāsvapnavicāriṇā vanabhuvāṃ bhūtvā purā pakṣiṇā</seg> <seg type='pāda' n='b'>bhinnāśeṣakale jagaty avikale jyāyaḥpathāśaṃsinā</seg> </l>\n<l><seg type='pāda' n='c'>vistāraṃ gamitaṃ vrataṃ vratabhṛtāṃ yan nātha kāpiñjalaṃ</seg> <seg type='pāda' n='d'>tenājñānarujāṃ kirīṭakiraṇacchāyās padaṃ vo gatāḥ</seg> //</l>\n</lg>\n\n<lg xml:id='Js_10'>\n<l><seg type='pāda' n='a'>yat parṇāmbuphalāśinīṃ śaśatanuṃ tvaṃ nātha bibhrat purā</seg> <seg type='pāda' n='b'>tatkālātithaye kṛpāparicayād ātithyam āvedayan</seg> </l>\n<l><seg type='pāda' n='c'>ārūḍhaḥ sphuṭavisphuliṅgam analaṃ tenādhunāpi kṣitāv</seg> <seg type='pāda' n='d'>indor maṇḍalalāñchanaṃ śaśamayaṃ yuṣmadyaśo laksyate</seg> //</l>\n</lg>\n\n<lg xml:id='Js_11'>\n<l><seg type='pāda' n='a'>yat kopāruṇadṛṣṭinā kalabhuvā kṛtvā bhruvor bhaṅginīṃ</seg> <seg type='pāda' n='b'>lekhām ullasitāsinā vidalitapratyaṅgam āśaṅkinā</seg> </l>\n<l><seg type='pāda' n='c'>tvām āsīt kṣaṇam apy avikṣatadhiyaṃ tyaktukṣamā na kṣamā</seg> <seg type='pāda' n='d'>manye tena niraṅkuśāḥ smaraśarāḥ puṅkheṣu bhaṅgaṃ gatāḥ</seg> //</l>\n</lg>\n\n<lg xml:id='Js_12'>\n<l><seg type='pāda' n='a'>yad dveṣī kariṇā cirātatadhanur dantais tvayābhyarcitaḥ</seg> <seg type='pāda' n='b'>ṣaḍdantena satā sitonnatabṛhajjīmūtapuñjatviṣā</seg> </l>\n<l><seg type='pāda' n='c'>kośākarṣaṇavāntabhūrirudhirakṣodāruṇais tena vaḥ</seg> <seg type='pāda' n='d'>pātāle 'pi bhujaṃgamaiḥ ślathaphaṇair adyāpi daṃṣtrārcyate</seg> //</l>\n</lg>\n\n<lg xml:id='Js_13'>\n<l><seg type='pāda' n='a'>saṃrambhāt phaṇināṃ phaṇāhaticalād bhīmormimālād apāṃ</seg> <seg type='pāda' n='b'>patyur yan makaracchaṭāvilulitāt paryastanaukā narāḥ</seg> </l>\n<l><seg type='pāda' n='c'>premṇā kāyamahāplavena bhavatā tīrāntam āpāditās</seg> <seg type='pāda' n='d'>tatkarmātiśayena tena nikhilā lokāḥ kalatrīkrtāḥ</seg> //</l>\n</lg>\n\n<lg xml:id='Js_14'>\n<l><seg type='pāda' n='a'>śailān maṇḍalino vilaṅghya viṣayāṃs toyāvalīmekhalān</seg> <seg type='pāda' n='b'>yac cintāmaṇinā narendra badaradvīpāntarālodarāt</seg> </l>\n<l><seg type='pāda' n='c'>labdhvā pūrṇaphalās tvayā praṇayinām āśāvabandhāḥ kṛtās</seg> <seg type='pāda' n='d'>tvattas tena samudbhavanti viduṣāṃ saddharmaratnāṅkurāḥ</seg> //</l>\n</lg>\n\n<lg xml:id='Js_15'>\n<l><seg type='pāda' n='a'>sāndrābhrāntavitānanīlavapuṣām ojomuṣāṃ rakṣasāṃ</seg> <seg type='pāda' n='b'>khaḍgotkṛttadalair vipāṭitaśirārandhrasravallohitaiḥ</seg> </l>\n<l><seg type='pāda' n='c'>yan māṃsair akṛthāḥ kṣudhāvyupaśamaṃ svair avyapetoṣmabhir</seg> <seg type='pāda' n='d'>yogā janmarudho bhavodbhavatṛṣām ucchedinas tena vaḥ</seg> //</l>\n</lg>\n\n<lg xml:id='Js_16'>\n<l><seg type='pāda' n='a'>śyenottrāsaviśuṣkakampitagalasyotsaṅgasaṃsarpiṇo</seg> <seg type='pāda' n='b'>yan niḥsaṅgaratā śivāya śibinā rājñā satā pakṣiṇaḥ</seg> </l>\n<l><seg type='pāda' n='c'>raktodgārakalaṅkitātulatulām āropitā te tanur</seg> <seg type='pāda' n='d'>māras tena dukūlapakṣmataralaṃ nītas tulālāghavam</seg> //</l>\n</lg>\n\n<lg xml:id='Js_17'>\n<l><seg type='pāda' n='a'>lakṣmīm apy avadhūya vāñchitaphalām ākhaṇḍam ādhvaṃsinīṃ</seg> <seg type='pāda' n='b'>yat tiryakpratisandhibandham adhamaṃ kṛtvā bhavāñ janmanām</seg> </l>\n<l><seg type='pāda' n='c'>cakre marmabhidāṃ rujāṃ svapiśitaiḥ prābandhakīnāṃ śamaṃ</seg> <seg type='pāda' n='d'>tena kleśaviṣacchidāṃ tava dhiyāṃ avyāhatāḥ śaktayaḥ</seg> //</l>\n</lg>\n\n<lg xml:id='Js_18'>\n<l><seg type='pāda' n='a'>yat sandoham iva śriyāḥ phalam iva procchrāyi puṇyaujasāṃ</seg> <seg type='pāda' n='b'>digdhaṃ raktakaṇaiḥ sphuratkuvalayacchāyābhinīlāyitam</seg> </l>\n<l><seg type='pāda' n='c'>utpāṭyākṣatalocanadvayam adād viprāya niścakṣuṣe</seg> <seg type='pāda' n='d'>tenāndhasya tamasvato 'sya jagatas tuṅgaikadīpo bhavān</seg> //</l>\n</lg>\n\n<lg xml:id='Js_19'>\n<l><seg type='pāda' n='a'>ity ātmārthanibandhinedam ṛṣivākyālaṃkṛtaṃ darśitaṃ</seg> <seg type='pāda' n='b'>leśasyāpi na kīrtanaṃ jina kṛtaṃ tvadvarṇarāśer mama</seg> </l>\n<l><seg type='pāda' n='c'>tārābdhānavatāṃ jalaṃ jalapurām ākarṣatā vāridher</seg> <seg type='pāda' n='d'>velānteṣv iva rodhasāṃ jalalavacchedo hi saṃlakṣyate</seg> //</l>\n</lg>\n\n<lg xml:id='Js_20'>\n<l><seg type='pāda' n='a'>tvaccaryātiśayāṃśaleśaracanād yaḥ śreyasām udbhavaḥ</seg> <seg type='pāda' n='b'>sambhāro vipulaprasādavikasadbhaktyācitāṃśasya me</seg> </l>\n<l><seg type='pāda' n='c'>tenātyantaparopakāranirataḥ svārthe 'pi mandādaro</seg> <seg type='pāda' n='d'>bhūyāt sarvavidāṃ parārthaviduṣāṃ yānaikatāno janaḥ</seg> //</l>\n</lg>\n\njātakastava ācāryajñānayaśasaḥ\n\n  </body>\n\n"
}