{
  "title": "sa_kathopaniṣad",
  "body": "<body xmlns='http://www.tei-c.org/ns/1.0'>\n\n<p>kaṭhopaniṣat</p>\n\n<lg>\n<l>uśan ha vai vājaśravasaḥ sarvavedasaṃ dadau /</l>\n<l>tasya ha naciketā nāma putra āsa // KaU_1.1 //</l>\n</lg>\n\n<lg>\n<l>taṃ ha kumāraṃ santaṃ dakṣiṇāsu nīyamānāsu śraddhāviveśa /</l>\n<l>so 'manyata // KaU_1.2 //</l>\n</lg>\n\n<lg>\n<l>pītodakā jagdhatṛṇā dugdhadohā nirindriyāḥ /</l>\n<l>anandā nāma te lokās tān sa gacchati tā dadat // KaU_1.3 //</l>\n</lg>\n\n<lg>\n<l>sa hovāca pitaraṃ tata kasmai māṃ dāsyasīti /</l>\n<l>dvitīyaṃ tṛtīyam /</l>\n<l>taṃ hovāca mṛtyave tvā dadāmīti // KaU_1.4 //</l>\n</lg>\n\n<lg>\n<l>bahūnām emi prathamo bahūnām emi madhyamaḥ /</l>\n<l>kiṃ svid yamasya kartavyaṃ yan mayādya kariṣyati // KaU_1.5 //</l>\n</lg>\n\n<lg>\n<l>anupaśya yathā pūrve pratipaśya tathāpare /</l>\n<l>sasyam iva martyaḥ pacyate sasyam ivājāyate punaḥ // KaU_1.6 //</l>\n</lg>\n\n<lg>\n<l>vaiśvānaraḥ praviśati atithir brāhmaṇo gṛhān /</l>\n<l>tasyaitāṃ śāntiṃ kurvanti hara vaivasvatodakam // KaU_1.7 //</l>\n</lg>\n\n<lg>\n<l>āśāpratīkṣe saṃgataṃ sūnṛtāṃ ca iṣṭāpūrte putrapaśūṃś ca sarvān /</l>\n<l>etad vṛṅkte puruṣasyālpamedhaso yasyānaśnan vasati brāhmaṇo gṛhe // KaU_1.8 //</l>\n</lg>\n\n<lg>\n<l>tisro rātrīr yad avatsīr gṛhe me anaśnan brahmann atithir namasyaḥ /</l>\n<l>namas te 'stu brahman svasti me 'stu tasmāt prati trīn varān vṛṇīṣva // KaU_1.9 //</l>\n</lg>\n\n<lg>\n<l>śāntasaṅkalpaḥ sumanā yathā syād vītamanyur gautamo mābhi mṛtyo /</l>\n<l>tvatprasṛṣṭaṃ mābhivadet pratīta etat trayāṇāṃ prathamaṃ varaṃ vṛṇe // KaU_1.10 //</l>\n</lg>\n\n<lg>\n<l>yathā purastād bhavitā pratīta auddālakir āruṇir matprasṛṣṭaḥ /</l>\n<l>sukhaṃ rātrīḥ śayitā vītamanyus tvāṃ dadṛśivān mṛtyumukhāt pramuktam // KaU_1.11 //</l>\n</lg>\n\n<lg>\n<l>svarge loke na bhayaṃ kiṃcanāsti na tatra tvaṃ na jarayā bibheti /</l>\n<l>ubhe tīrtvā aśanāyāpipāse śokātigo modate svargaloke // KaU_1.12 //</l>\n</lg>\n\n<lg>\n<l>sa tvam agniṃ svargyam adhyeṣi mṛtyo prabrūhi taṃ śraddadhānāya mahyam /</l>\n<l>svargalokā amṛtatvaṃ bhajanta etad dvitīyena vṛṇe vareṇa // KaU_1.13 //</l>\n</lg>\n\n<lg>\n<l>pra te bravīmi tad u me nibodha svargyam agniṃ naciketaḥ prajānan /</l>\n<l>anantalokāptim atho pratiṣṭhāṃ viddhi tvam etaṃ nihitaṃ guhāyām // KaU_1.14 //</l>\n</lg>\n\n<lg>\n<l>lokādim agniṃ tam uvāca tasmai yā iṣṭakā yāvatīr vā yathā vā /</l>\n<l>sa cāpi tat pratyavadad yathoktam athāsya mṛtyuḥ punar āha tuṣṭaḥ // KaU_1.15 //</l>\n</lg>\n\n<lg>\n<l>tam abravīt prīyamāṇo mahātmā varaṃ tavehādya dadāmi bhūyaḥ /</l>\n<l>tavaiva nāmnā bhavitāyam agniḥ sṛṅkāṃ cemām anekarūpāṃ gṛhāṇa // KaU_1.16 //</l>\n</lg>\n\n<lg>\n<l>triṇāciketas tribhir etya sandhiṃ trikarmakṛt tarati janmamṛtyū /</l>\n<l>brahmajajñaṃ devam īḍyaṃ viditvā nicāyyemāṃ śāntim atyantam eti // KaU_1.17 //</l>\n</lg>\n\n<lg>\n<l>triṇāciketas trayam etad viditvā ya evaṃ vidvāṃś cinute nāciketam /</l>\n<l>sa mṛtyupāśān purataḥ praṇodya śokātigo modate svargaloke // KaU_1.18 //</l>\n</lg>\n\n<lg>\n<l>eṣa te 'gnir naciketaḥ svargyo yam avṛṇīthā dvitīyena vareṇa /</l>\n<l>etam agniṃ tavaiva pravakṣyanti janāsas tṛtīyaṃ varaṃ naciketo vṛṇīṣva // KaU_1.19 //</l>\n</lg>\n\n<lg>\n<l>yeyaṃ prete vicikitsā manuṣye astīty eke nāyam astīti caike /</l>\n<l>etad vidyām anuśiṣṭas tvayāhaṃ varāṇām eṣa varas tṛtīyaḥ // KaU_1.20 //</l>\n</lg>\n\n<lg>\n<l>devair atrāpi vicikitsitaṃ purā na hi sujñeyam aṇur eṣa dharmaḥ /</l>\n<l>anyaṃ varaṃ naciketo vṛṇīṣva mā moparotsīr ati mā sṛjainam // KaU_1.21 //</l>\n</lg>\n\n<lg>\n<l>devair atrāpi vicikitsitaṃ kila tvaṃ ca mṛtyo yan na sujñeyam āttha /</l>\n<l>vaktā cāsya tvādṛg anyo na labhyo nānyo varas tulya etasya kaścit // KaU_1.22 //</l>\n</lg>\n\n<lg>\n<l>śatāyuṣaḥ putrapautrān vṛṇīṣva bahūn paśūn hastihiraṇyam aśvān /</l>\n<l>bhūmer mahad āyatanaṃ vṛṇīṣva svayaṃ ca jīva śarado yāvad icchasi // KaU_1.23 //</l>\n</lg>\n\n<lg>\n<l>etat tulyaṃ yadi manyase varaṃ vṛṇīṣva vittaṃ cirajīvikāṃ ca /</l>\n<l>mahābhūmau naciketas tvam edhi kāmānāṃ tvā kāmabhājaṃ karomi // KaU_1.24 //</l>\n</lg>\n\n<lg>\n<l>ye ye kāmā durlabhā martyaloke sarvān kāmāṃś chandataḥ prārthayasva /</l>\n<l>imā rāmāḥ sarathāḥ satūryā na hīdṛśā lambhanīyā manuṣyaiḥ /</l>\n<l>ābhir matprattābhiḥ paricārayasva naciketo maraṇaṃ mānuprākṣīḥ // KaU_1.25 //</l>\n</lg>\n\n<lg>\n<l>śvobhāvā martyasya yad antakaitat sarvendriyāṇāṃ jarayanti tejaḥ /</l>\n<l>api sarvaṃ jīvitam alpam eva tavaiva vāhās tava nṛtyagīte // KaU_1.26 //</l>\n</lg>\n\n<lg>\n<l>na vittena tarpaṇīyo manuṣyo lapsyāmahe vittam adrākṣma cet tvā /</l>\n<l>jīviṣyāmo yāvad īśiṣyasi tvaṃ varas tu me varaṇīyaḥ sa eva // KaU_1.27 //</l>\n</lg>\n\n<lg>\n<l>ajīryatām amṛtānām upetya jīryan martyaḥ kvadhaḥsthaḥ prajānan /</l>\n<l>abhidhyāyan varṇaratipramodān atidīrghe jīvite ko rameta // KaU_1.28 //</l>\n</lg>\n\n<lg>\n<l>yasminn idaṃ vicikitsanti mṛtyo yat sāmparāye mahati brūhi nas tat /</l>\n<l>yo 'yaṃ varo gūḍham anupraviṣṭo nānyaṃ tasmān naciketā vṛṇīte // KaU_1.29 //</l>\n</lg>\n\n<p>// iti prathamā vallī //</p>\n\n<lg>\n<l>anyac chreyo 'nyad utaiva preyas te ubhe nānārthe puruṣaṃ sinītaḥ /</l>\n<l>tayoḥ śreya ādadānasya sādhu bhavati hīyate 'rthād ya u preyo vṛṇīte // KaU_2.1 //</l>\n</lg>\n\n<lg>\n<l>śreyaś ca preyaś ca manuṣyam etas tau saṃparītya vivinakti dhīraḥ /</l>\n<l>śreyo hi dhīro 'bhi preyaso vṛṇīte preyo mando yogakṣemād vṛṇīte // KaU_2.2 //</l>\n</lg>\n\n<lg>\n<l>sa tvaṃ priyān priyarūpāṃś ca kāmān abhidhyāyan naciketo 'tyasrākṣīḥ /</l>\n<l>naitāṃ sṛṅkāṃ vittamayīm avāpto yasyāṃ majjanti bahavo manuṣyāḥ // KaU_2.3 //</l>\n</lg>\n\n<lg>\n<l>dūram ete viparīte viṣūcī avidyā yā ca vidyeti jñātā /</l>\n<l>vidyābhīpsinaṃ naciketasaṃ manye na tvā kāmā bahavo 'lolupanta // KaU_2.4 //</l>\n</lg>\n\n<lg>\n<l>avidyāyām antare vartamānāḥ svayaṃ dhīrāḥ paṇḍitaṃ manyamānāḥ /</l>\n<l>dandramyamāṇāḥ pariyanti mūḍhā andhenaiva nīyamānā yathāndhāḥ // KaU_2.5 //</l>\n</lg>\n\n<lg>\n<l>na sāmparāyaḥ pratibhāti bālaṃ pramādyantaṃ vittamohena mūḍham /</l>\n<l>ayaṃ loko nāsti para iti mānī punaḥ punar vaśam āpadyate me // KaU_2.6 //</l>\n</lg>\n\n<lg>\n<l>śravaṇāyāpi bahubhir yo na labhyaḥ śṛṇvanto 'pi bahavo yaṃ na vidyuḥ /</l>\n<l>āścaryo vaktā kuśalo 'sya labdhā āścaryo jñātā kuśalānuśiṣṭaḥ // KaU_2.7 //</l>\n</lg>\n\n<lg>\n<l>na nareṇāvareṇa prokta eṣa suvijñeyo bahudhā cintyamānaḥ /</l>\n<l>ananyaprokte gatir atra nāsty aṇīyān hy atarkyam aṇupramāṇāt // KaU_2.8 //</l>\n</lg>\n\n<lg>\n<l>naiṣā tarkeṇa matir āpaneyā proktānyenaiva sujñānāya preṣṭha /</l>\n<l>yāṃ tvam āpaḥ satyadhṛtir batāsi tvādṛṅ no bhūyān naciketaḥ preṣṭā // KaU_2.9 //</l>\n</lg>\n\n<lg>\n<l>jānāmy ahaṃ śevadhir ity anityaṃ na hy adhruvaiḥ prāpyate hi dhruvaṃ tat /</l>\n<l>tato mayā nāciketaś cito 'gnir anityair dravyaiḥ prāptavān asmi nityam // KaU_2.10 //</l>\n</lg>\n\n<lg>\n<l>kāmasya āptiṃ jagataḥ pratiṣṭhāṃ krator anantyam abhayasya pāram /</l>\n<l>stomamahad urugāyaṃ pratiṣṭhāṃ dṛṣṭvā dhṛtyā dhīro naciketo 'tyasrākṣīḥ // KaU_2.11 //</l>\n</lg>\n\n<lg>\n<l>taṃ durdarśaṃ gūḍham anupraviṣṭaṃ guhāhitaṃ gahvareṣṭhaṃ purāṇam /</l>\n<l>adhyātmayogādhigamena devaṃ matvā dhīro harṣaśokau jahāti // KaU_2.12 //</l>\n</lg>\n\n<lg>\n<l>etac chrutvā saṃparigṛhya martyaḥ pravṛhya dharmyam aṇum etam āpya /</l>\n<l>sa modate modanīyaṃ hi labdhvā vivṛtaṃ sadma naciketasaṃ manye // KaU_2.13 //</l>\n</lg>\n\n<lg>\n<l>anyatra dharmād anyatrādharmād anyatrāsmāt kṛtākṛtāt /</l>\n<l>anyatra bhūtāc ca bhavyāc ca yat tat paśyasi tad vada // KaU_2.14 //</l>\n</lg>\n\n<lg>\n<l>sarve vedā yat padam āmananti tapāṃsi sarvāṇi ca yad vadanti /</l>\n<l>yad icchanto brahmacaryaṃ caranti tat te padaṃ saṃgraheṇa bravīmi //</l>\n</lg>\n\n<l>om ity etat // KaU_2.15 //</l>\n\n<lg>\n<l>etad dhy evākṣaraṃ brahma etad dhy evākṣaraṃ param /</l>\n<l>etad dhy evākṣaraṃ jñātvā yo yad icchati tasya tat // KaU_2.16 //</l>\n</lg>\n\n<lg>\n<l>etad ālambanaṃ śreṣṭham etad ālambanaṃ param /</l>\n<l>etad ālambanaṃ jñātvā brahmaloke mahīyate // KaU_2.17 //</l>\n</lg>\n\n<lg>\n<l>na jāyate mriyate vā vipaścin nāyaṃ kutaścin na babhūva kaścit /</l>\n<l>ajo nityaḥ śāśvato 'yaṃ purāṇo na hanyate hanyamāne śarīre // KaU_2.18 //</l>\n</lg>\n\n<lg>\n<l>hantā cen manyate hantuṃ hataś cen manyate hatam /</l>\n<l>ubhau tau na vijānīto nāyaṃ hanti na hanyate // KaU_2.19 //</l>\n</lg>\n\n<lg>\n<l>aṇor aṇīyān mahato mahīyān ātmāsya jantor nihito guhāyām /</l>\n<l>tam akratuḥ paśyati vītaśoko dhātuprasādān mahimānam ātmanaḥ // KaU_2.20 //</l>\n</lg>\n\n<lg>\n<l>āsīno dūraṃ vrajati śayāno yāti sarvataḥ /</l>\n<l>kas taṃ madāmadaṃ devaṃ mad anyo jñātum arhati // KaU_2.21 //</l>\n</lg>\n\n<lg>\n<l>aśarīraṃ śarīreṣu anavastheṣv avasthitam /</l>\n<l>mahāntaṃ vibhum ātmānaṃ matvā dhīro na śocati // KaU_2.22 //</l>\n</lg>\n\n<lg>\n<l>nāyam ātmā pravacanena labhyo na medhayā na bahunā śrutena /</l>\n<l>yam evaiṣa vṛṇute tena labhyas tasyaiṣa ātmā vivṛṇute tanūṃ svām // KaU_2.23 //</l>\n</lg>\n\n<lg>\n<l>nāvirato duścaritān nāśānto nāsamāhitaḥ /</l>\n<l>nāśāntamānaso vāpi prajñānenainam āpnuyāt // KaU_2.24 //</l>\n</lg>\n\n<lg>\n<l>yasya brahma ca kṣatraṃ ca ubhe bhavata odanaḥ /</l>\n<l>mṛtyur yasyopasecanaṃ ka itthā veda yatra saḥ // KaU_2.25 //</l>\n</lg>\n\n<p>// iti dvitīyā vallī //</p>\n\n<lg>\n<l>ṛtaṃ pibantau sukṛtasya loke guhāṃ praviṣṭau parame parārdhe /</l>\n<l>chāyātapau brahmavido vadanti pañcāgnayo ye ca triṇāciketāḥ // KaU_3.1 //</l>\n</lg>\n\n<lg>\n<l>yaḥ setur ījānānām akṣaraṃ brahma yat param /</l>\n<l>abhayaṃ titīrṣatāṃ pāraṃ nāciketaṃ śakemahi // KaU_3.2 //</l>\n</lg>\n\n<lg>\n<l>ātmānaṃ rathinaṃ viddhi śarīraṃ ratham eva tu /</l>\n<l>buddhiṃ tu sārathiṃ viddhi manaḥ pragraham eva ca // KaU_3.3 //</l>\n</lg>\n\n<lg>\n<l>indriyāṇi hayān āhur viṣayāṃs teṣu gocarān /</l>\n<l>ātmendriyamanoyuktaṃ bhoktety āhur manīṣiṇaḥ // KaU_3.4 //</l>\n</lg>\n\n<lg>\n<l>yas tv avijñānavān bhavaty ayuktena manasā sadā /</l>\n<l>tasyendriyāṇy avaśyāni duṣṭāśvā iva sāratheḥ // KaU_3.5 //</l>\n</lg>\n\n<lg>\n<l>yas tu vijñānavān bhavati yuktena manasā sadā /</l>\n<l>tasyendriyāṇi vaśyāni sadaśvā iva sāratheḥ // KaU_3.6 //</l>\n</lg>\n\n<lg>\n<l>yas tv avijñānavān bhavaty amanaskaḥ sadāśuciḥ /</l>\n<l>na sa tat padam āpnoti saṃsāraṃ cādhigacchati // KaU_3.7 //</l>\n</lg>\n\n<lg>\n<l>yas tu vijñānavān bhavati samanaskaḥ sadā śuciḥ /</l>\n<l>sa tu tat padam āpnoti yasmād bhūyo na jāyate // KaU_3.8 //</l>\n</lg>\n\n<lg>\n<l>vijñānasārathir yas tu manaḥ pragrahavān naraḥ /</l>\n<l>so 'dhvanaḥ pāram āpnoti tad viṣṇoḥ paramaṃ padam // KaU_3.9 //</l>\n</lg>\n\n<lg>\n<l>indriyebhyaḥ parā hy arthā arthebhyaś ca paraṃ manaḥ /</l>\n<l>manasas tu parā buddhir buddher ātmā mahān paraḥ // KaU_3.10 //</l>\n</lg>\n\n<lg>\n<l>mahataḥ param avyaktam avyaktāt puruṣaḥ paraḥ /</l>\n<l>puruśān na paraṃ kiṃcit sā kāṣṭhā sā parā gatiḥ // KaU_3.11 //</l>\n</lg>\n\n<lg>\n<l>eṣa sarveṣu bhūteṣu gūḍho 'tmā na prakāśate /</l>\n<l>dṛṣyate tv agryayā buddhyā sūkṣmayā sūkṣmadarśibhiḥ // KaU_3.12 //</l>\n</lg>\n\n<lg>\n<l>yacched vāṅmanasī prājñas tad yacchej jñāna ātmani /</l>\n<l>jñānam ātmani mahati niyacchet tad yacchec chānta ātmani // KaU_3.13 //</l>\n</lg>\n\n<lg>\n<l>uttiṣṭhata jāgrata prāpya varān nibodhata /</l>\n<l>kṣurasya dhārā niśitā duratyayā durgaṃ pathas tat kavayo vadanti // KaU_3.14 //</l>\n</lg>\n\n<lg>\n<l>aśabdam asparśam arūpam avyayaṃ tathārasaṃ nityam agandhavac ca yat /</l>\n<l>anādy anantaṃ mahataḥ paraṃ dhruvaṃ nicāyya tan mṛtyumukhāt pramucyate // KaU_3.15 //</l>\n</lg>\n\n<lg>\n<l>nāciketam upākhyānaṃ mṛtyuproktaṃ sanātanam /</l>\n<l>uktvā śrutvā ca medhāvī brahmaloke mahīyate // KaU_3.16 //</l>\n</lg>\n\n<lg>\n<l>ya imaṃ paramaṃ guhyaṃ śrāvayed brahmasaṃsadi /</l>\n<l>prayataḥ śrāddhakāle vā tad ānantyāya kalpate /</l>\n<l>tad ānantyāya kalpata iti // KaU_3.17 //</l>\n</lg>\n\n<p>// iti tṛtīyā vallī //</p>\n\n<lg>\n<l>parāñci khāni vyatṛṇat svayaṃbhūs tasmāt parāṅ paśyati nāntarātman /</l>\n<l>kaścid dhīraḥ pratyag ātmānam aikṣad āvṛttacakṣur amṛtatvam icchan // KaU_4.1 //</l>\n</lg>\n\n<lg>\n<l>parācaḥ kāmān anuyanti bālās te mṛtyor yanti vitatasya pāśam /</l>\n<l>atha dhīrā amṛtatvaṃ viditvā dhruvam adhruveṣv iha na prārthayante // KaU_4.2 //</l>\n</lg>\n\n<lg>\n<l>yena rūpaṃ rasaṃ gandhaṃ śabdān sparśīṃś ca maithunān /</l>\n<l>etenaiva vijānāti kim atra pariśiṣyate //</l>\n</lg>\n\n<l>etad vai tat // KaU_4.3 //</l>\n\n<lg>\n<l>svapnāntaṃ jāgaritāntaṃ cobhau yenānupaśyati /</l>\n<l>mahāntaṃ vibhum ātmānaṃ matvā dhīro na śocati // KaU_4.4 //</l>\n</lg>\n\n<lg>\n<l>ya imaṃ madhvadaṃ veda ātmānaṃ jīvam antikāt /</l>\n<l>īśānaṃ bhūtabhavyasya na tato vijugupsate //</l>\n</lg>\n\n<l>etad vai tat // KaU_4.5 //</l>\n\n<lg>\n<l>yaḥ pūrvaṃ tapaso jātam adbhyaḥ pūrvam ajāyata /</l>\n<l>guhāṃ praviśya tiṣṭhantaṃ yo bhūtebhir vyapaśyata //</l>\n</lg>\n\n<l>etad vai tat // KaU_4.6 //</l>\n\n<lg>\n<l>yā prāṇena saṃbhavati aditir devatāmayī /</l>\n<l>guhāṃ praviśya tiṣṭhantīṃ yā bhūtebhir vyajāyata //</l>\n</lg>\n\n<l>etad vai tat // KaU_4.7 //</l>\n\n<lg>\n<l>araṇyor nihito jātavedā garbha iva subhṛto garbhiṇībhiḥ /</l>\n<l>divediva īḍyo jāgṛvadbhir haviṣmadbhir manuṣyebhir agniḥ //</l>\n</lg>\n\n<l>etad vai tat // KaU_4.8 //</l>\n\n<lg>\n<l>yataś codeti sūryo astaṃ yatra ca gacchati /</l>\n<l>taṃ devāḥ sarve arpitās tad u nātyeti kaścana //</l>\n</lg>\n\n<l>etad vai tat // KaU_4.9 //</l>\n\n<lg>\n<l>yad eveha tad amutra yad amutra tad anv iha /</l>\n<l>mṛtyoḥ sa mṛtyum āpnoti ya iha nāneva paśyati // KaU_4.10 //</l>\n</lg>\n\n<lg>\n<l>manasaivedam āptavyaṃ neha nānāsti kiṃcana /</l>\n<l>mṛtyoḥ sa mṛtyuṃ gacchati ya iha nāneva paśyati // KaU_4.11 //</l>\n</lg>\n\n<lg>\n<l>aṅguṣṭhamātraḥ puruṣo madhya ātmani tiṣṭhati /</l>\n<l>īśāno bhūtabhavyasya na tato vijugupsate //</l>\n</lg>\n\n<l>etad vai tat // KaU_4.12 //</l>\n\n<lg>\n<l>aṅguṣṭhamātraḥ puruṣo jyotir iva adhūmakaḥ /</l>\n<l>īśāno bhūtabhavyasya sa evādya sa u śvaḥ //</l>\n</lg>\n\n<l>etad vai tat // KaU_4.13 //</l>\n\n<lg>\n<l>yathodakaṃ durge vṛṣṭaṃ parvateṣu vidhāvati /</l>\n<l>evaṃ dharmān pṛthak paśyaṃs tān evānu vidhāvati // KaU_4.14 //</l>\n</lg>\n\n<lg>\n<l>yathodakaṃ śuddhe śuddham āsiktaṃ tādṛg eva bhavati /</l>\n<l>evaṃ muner vijānata ātmā bhavati gautama // KaU_4.15 //</l>\n</lg>\n\n<p>// iti caturthī vallī //</p>\n\n<lg>\n<l>puram ekādaśadvāram ajasyāvakracetasaḥ /</l>\n<l>anuṣṭhāya na śocati vimuktaś ca vimucyate //</l>\n</lg>\n\n<l>etad vai tat // KaU_5.1 //</l>\n\n<lg>\n<l>haṃsaḥ śuciṣad vasur antarikṣasad dhotā vediṣad atithir duroṇasat /</l>\n<l>nṛṣad varasad ṛtasad vyomasad abjā gojā ṛtajā adrijā ṛtaṃ bṛhat // KaU_5.2 //</l>\n</lg>\n\n<lg>\n<l>ūrdhvaṃ prāṇam unnayati apānaṃ pratyag asyati /</l>\n<l>madhye vāmanam āsīnaṃ viśve devā upāsate // KaU_5.3 //</l>\n</lg>\n\n<lg>\n<l>asya visraṃsamānasya śarīrasthasya dehinaḥ /</l>\n<l>dehād vimucyamānasya kim atra pariśiṣyate //</l>\n</lg>\n\n<l>etad vai tat // KaU_5.4 //</l>\n\n<lg>\n<l>na prāṇena nāpānena martyo jīvati kaścana /</l>\n<l>itareṇa tu jīvanti yasminn etāv upāśritau // KaU_5.5 //</l>\n</lg>\n\n<lg>\n<l>hanta ta idaṃ pravakṣyāmi guhyaṃ brahma sanātanam /</l>\n<l>yathā ca maraṇaṃ prāpya ātmā bhavati gautama // KaU_5.6 //</l>\n</lg>\n\n<lg>\n<l>yonim anye prapadyante śarīratvāya dehinaḥ /</l>\n<l>sthāṇum anye 'nusaṃyanti yathākarma yathāśrutam // KaU_5.7 //</l>\n</lg>\n\n<lg>\n<l>ya eṣa supteṣu jāgarti kāmaṃ kāmaṃ puruṣo nirmimāṇaḥ /</l>\n<l>tad eva śukraṃ tad brahma tad evāmṛtam ucyate /</l>\n<l>tasmiṃl lokāḥ śritāḥ sarve tad u nātyeti kaścana //</l>\n</lg>\n\n<l>etad vai tat // KaU_5.8 //</l>\n\n<lg>\n<l>agnir yathaiko bhuvanaṃ praviṣṭo rūpaṃ rūpaṃ pratirūpo babhūva /</l>\n<l>ekas tathā sarvabhūtāntarātmā rūpaṃ rūpaṃ pratirūpo bahiś ca // KaU_5.9 //</l>\n</lg>\n\n<lg>\n<l>vāyur yathaiko bhuvanaṃ praviṣṭo rūpaṃ rūpaṃ pratirūpo babhūva /</l>\n<l>ekas tathā sarvabhūtāntarātmā rūpaṃ rūpaṃ pratirūpo bahiś ca // KaU_5.10 //</l>\n</lg>\n\n<lg>\n<l>sūryo yathā sarvalokasya cakṣur na lipyate cākṣuṣair bāhyadoṣaiḥ /</l>\n<l>ekas tathā sarvabhūtāntarātmā na lipyate lokaduḥkhena bāhyaḥ // KaU_5.11 //</l>\n</lg>\n\n<lg>\n<l>eko vaśī sarvabhūtāntarātmā ekaṃ rūpaṃ bahudhā yaḥ karoti /</l>\n<l>tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣām // KaU_5.12 //</l>\n</lg>\n\n<lg>\n<l>nityo 'nityānāṃ cetanaś cetanānām eko bahūnāṃ yo vidadhāti kāmān /</l>\n<l>tam ātmasthaṃ ye 'nupaśyanti dhīrās teṣaṃ śāntiḥ śāśvatī netareṣām // KaU_5.13 //</l>\n</lg>\n\n<lg>\n<l>tad etad iti manyante 'nirdeśyaṃ paramaṃ sukham /</l>\n<l>kathaṃ nu tad vijānīyāṃ kim u bhāti vibhāti vā // KaU_5.14 //</l>\n</lg>\n\n<lg>\n<l>na tatra sūryo bhāti na candratārakaṃ nemā vidyuto bhānti kuto 'yam agniḥ /</l>\n<l>tam eva bhāntam anu bhāti sarvaṃ tasya bhāsā sarvam idaṃ vibhāti // KaU_5.15 //</l>\n</lg>\n\n<p>// iti pañcamī vallī //</p>\n\n<lg>\n<l>ūrdhvamūlo avākśākha eṣo 'śvatthaḥ sanātanaḥ /</l>\n<l>tad eva śukraṃ tad brahma tad evāmṛtam ucyate /</l>\n<l>tasmiṃl lokāḥ śritāḥ sarve tad u nātyeti kaścana //</l>\n</lg>\n\n<l>etad vai tat // KaU_6.1 //</l>\n\n<lg>\n<l>yad idaṃ kiṃca jagat sarvaṃ prāṇa ejati niḥsṛtam /</l>\n<l>mahad bhayaṃ vajram udyataṃ ya etad vidur amṛtās te bhavanti // KaU_6.2 //</l>\n</lg>\n\n<lg>\n<l>bhayād asyāgnis tapati bhayāt tapati sūryaḥ /</l>\n<l>bhayād indraś ca vāyuś ca mṛtyur dhāvati pañcamaḥ // KaU_6.3 //</l>\n</lg>\n\n<lg>\n<l>iha ced aśakad boddhuṃ prākśarīrasya visrasaḥ /</l>\n<l>tataḥ sargeṣu lokeṣu śarīratvāya kalpate // KaU_6.4 //</l>\n</lg>\n\n<lg>\n<l>yathādarśe tathātmani yathā svapne tathā pitṛloke /</l>\n<l>yathāpsu parīva dadṛśe tathā gandharvaloke chāyātapayor iva brahmaloke // KaU_6.5 //</l>\n</lg>\n\n<lg>\n<l>indriyāṇāṃ pṛthagbhāvam udayāstamayau ca yat /</l>\n<l>pṛthag utpadyamānānāṃ matvā dhīro na śocati // KaU_6.6 //</l>\n</lg>\n\n<lg>\n<l>indriyebhyaḥ paraṃ mano manasaḥ sattvam uttamam /</l>\n<l>sattvād adhi mahānātmā mahato 'vyaktam uttamam // KaU_6.7 //</l>\n</lg>\n\n<lg>\n<l>avyaktāt tu paraḥ puruṣo vyāpako 'liṅga eva ca /</l>\n<l>yaṃ jñātvā mucyate jantur amṛtatvaṃ ca gacchati // KaU_6.8 //</l>\n</lg>\n\n<lg>\n<l>na saṃdṛśe tiṣṭhati rūpam asya na cakṣuṣā paśyati kaścanainam /</l>\n<l>hṛdā manīṣā manasābhikḷpto ya etad vidur amṛtās te bhavanti // KaU_6.9 //</l>\n</lg>\n\n<lg>\n<l>yadā pañcāvatiṣṭhante jñānāni manasā saha /</l>\n<l>buddhiś ca na viceṣṭati tām āhuḥ paramāṃ gatim // KaU_6.10 //</l>\n</lg>\n\n<lg>\n<l>tāṃ yogam iti manyante sthirām indriyadhāraṇām /</l>\n<l>apramattas tadā bhavati yogo hi prabhavāpyayau // KaU_6.11 //</l>\n</lg>\n\n<lg>\n<l>naiva vācā na manasā prāptuṃ śakyo na cakṣuṣā /</l>\n<l>astīti bruvato 'nyatra kathaṃ tad upalabhyate // KaU_6.12 //</l>\n</lg>\n\n<lg>\n<l>astīty evopalabdhavyas tattvabhāvena cobhayoḥ /</l>\n<l>astīty evopalabdhasya tattvabhāvaḥ prasīdati // KaU_6.13 //</l>\n</lg>\n\n<lg>\n<l>yadā sarve pramucyante kāmā ye 'sya hṛdi śritāḥ /</l>\n<l>atha martyo 'mṛto bhavaty atra brahma samaśnute // KaU_6.14 //</l>\n</lg>\n\n<lg>\n<l>yadā sarve prabhidyante hṛdayasyeha granthayaḥ /</l>\n<l>atha martyo 'mṛto bhavaty etāvad dhy anuśāsanam // KaU_6.15 //</l>\n</lg>\n\n<lg>\n<l>śataṃ caikā ca hṛdayasya nāḍyas tāsāṃ mūrdhānam abhiniḥsṛtaikā /</l>\n<l>tayordhvam āyann amṛtatvam eti viṣvaṅṅ anyā utkramaṇe bhavati // KaU_6.16 //</l>\n</lg>\n\n<lg>\n<l>aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ /</l>\n<l>taṃ svāc charīrāt pravṛhen muñjād iveṣīkāṃ dhairyeṇa /</l>\n<l>taṃ vidyāc chukram amṛtaṃ taṃ vidyāc chukram amṛtam iti // KaU_6.17 //</l>\n</lg>\n\n<lg>\n<l>mṛtyuproktāṃ naciketo 'tha labdhvā vidyām etāṃ yogavidhiṃ ca kṛtsnam /</l>\n<l>brahmaprāpto virajo 'bhūd vimṛtyur anyo 'py evaṃ yo vid adhyātmam eva // KaU_6.18 //</l>\n</lg>\n\n<p>// iti ṣaṣṭhī vallī //</p>\n\n<p>// iti kaṭhopaniṣat //</p>\n\n  </body>\n\n"
}