{
  "title": "sa_abhinavagupta-paryantapañcāśikā",
  "body": "<body xmlns='http://www.tei-c.org/ns/1.0'>\n\n<p>śrī gaṇapataye namaḥ |</p>\n\n<lg>\n<l>ādyantāntargatānantaśaktiviśrāntinirbharām |</l>\n<l>anuccāryām ahaṃ vācam adhīye hṛdayaṃ vibhoḥ || 1 ||</l>\n</lg>\n\n<lg>\n<l>sa eva bhairavo devas sarve devāś ca yanmayāḥ |</l>\n<l>saivāsau bhairavī sattāsattāpi ca yanmayī || 2 ||</l>\n</lg>\n\n<lg>\n<l>tad eva bhairavaṃ jñānam ajñānam api yanmayam |</l>\n<l>sa hi bhairavasiddhāntaḥ pūrvapakṣo 'pi yanmayaḥ || 3 ||</l>\n</lg>\n\n<lg>\n<l>aikadhyam adhvanāṃ ṣa.ṅnāṃ yatra sā bhairavī sthitiḥ |</l>\n<l>paryante sarvatantrāṇām avācyā paramā gatiḥ || 4 ||</l>\n</lg>\n\n<lg>\n<l>sā cidānandamātrātmamagnecchājñānasatkriyā |</l>\n<l>hṛdayaṃ devadevasya bhairavasyāvibhāgabhūḥ || 5 ||</l>\n</lg>\n\n<lg>\n<l>citsvābhāvyād asau devaḥ svātmanā vimṛṣan prabhuḥ |</l>\n<l>anāśritādibhūmyantā bhūmikāḥ pratipadyate || 6 ||</l>\n</lg>\n\n<lg>\n<l>tatra vācakavācyātmaspandayor ekaśaḥ prabhoḥ |</l>\n<l>sthūlasūkṣmaparābhāsakramayoḥ ṣaḍvidhādhvatā || 7 ||</l>\n</lg>\n\n<lg>\n<l>kramo yo deśakālātmā bhedaprāṇas sa saṃvidām |</l>\n<l>vicchedād eṣa vijñātur vicitrābhāsatākṛtaḥ || 8 ||</l>\n</lg>\n\n<lg>\n<l>ubhayo tatra vai rītiḥ śuddhāśuddhātmabhedataḥ |</l>\n<l>śuddhir bahiṣkṛtārthānāṃ svāhantāyāṃ nimajjanam || 9 ||</l>\n</lg>\n\n<lg>\n<l>aśuddhir api magnānāṃ naivaṃ hṛdayaviśramaḥ |</l>\n<l>atrāntare 'py anantās syuḥ sthitayas tāratamyataḥ || 10 ||</l>\n</lg>\n\n<lg>\n<l>ucitocitameyānāṃ pramātṝṇāṃ prakāśane |</l>\n<l>sādhāraṇānyathābhāvau bhidyete mātṛmeyayoḥ || 11 ||</l>\n</lg>\n\n<lg>\n<l>avikalpasphuṭābhāsā sā sṛṣṭiḥ śāmbhavī matā |</l>\n<l>abhedenātmanirmāṇe svātmaiva karaṇīkṛtaḥ || 12 ||</l>\n</lg>\n\n<lg>\n<l>kriyājñānātmacicchaktir bhedāsūtraṇakāraṇāt |</l>\n<l>kalāvidyāpadaṃ prāpya bhedodbhede punar bhavet || 13 ||</l>\n</lg>\n\n<lg>\n<l>pramāṇabuddhiprakarā yatkriyāyā vikalpanāḥ |</l>\n<l>saiva vicchinnavicchinnakriyā jñānodyamā yadā || 14 ||</l>\n</lg>\n\n<lg>\n<l>karmabuddhyakṣatāṃ prāptā tadāsau paśur ucyate |</l>\n<l>itīcchayā sa bhagavān bhairavaḥ parimīyate || 15 ||</l>\n</lg>\n\n<lg>\n<l>mitavṛttis satī sā ca śaktis tam anuvartate |</l>\n<l>tasya vidyeśasādākhyaśivatās saṃkucatsthiteḥ |</l>\n<l>dehaprāṇabuddhiśūnyapramātṛtvam upāgaman || 16 ||</l>\n</lg>\n\n<lg>\n<l>tasyāsādhāraṇī sṛṣṭis tattannānāvikalpanā |</l>\n<l>śaivasargotthasaṃskārasaṃskṛtasya tadāśrayā || 17 ||</l>\n</lg>\n\n<lg>\n<l>pramātaivāyam etāvatprakāro 'vagrahotsave |</l>\n<l>avyagro vartate svātmany avikalpe cidātmake || 18 ||</l>\n</lg>\n\n<lg>\n<l>vatsa paśya tvam evaitat advayatvena saṃvidaḥ |</l>\n<l>viditaṃ tanmayaṃ viśvam anyat tuccham asad yataḥ || 19 ||</l>\n</lg>\n\n<lg>\n<l>kim upāyam idaṃ tattvaṃ yato 'nyan naiva sambhavi |</l>\n<l>ananyopāyam etat tadātmopāyaṃ pracakṣate || 20 ||</l>\n</lg>\n\n<lg>\n<l>saṃhṛtya sarvataś cintām [aha]m ity anuśīlayan |</l>\n<l>avikalpāṃ svasaṃvittiṃ pratyakṣāṃ pratipadyate || 21 ||</l>\n</lg>\n\n<lg>\n<l>anantaitāvadākārasvīkāre 'py ekalakṣaṇām |</l>\n<l>tāṃ svasaṃvidam āviśya vikalpān na vikalpayet || 22 ||</l>\n</lg>\n\n<lg>\n<l>khecaryādicatussrotovāhapūrṇamahāhradām |</l>\n<l>vyomeśvarīm ātmacitiṃ vigāhya broḍayej jaḍam || 23 ||</l>\n</lg>\n\n<lg>\n<l>sargasthāpanasaṃhāranigrahānugrahakramāt |</l>\n<l>pañcakṛtyāni kurvāṇaḥ śivo 'ham iti viśvaset || 24 ||</l>\n</lg>\n\n<lg>\n<l>kṣepajñānaprasaṃkhyā[naga]tinādakrameṇa vā |</l>\n<l>guruvaktreṇa tāny ātmany ākalayya kṛtī bhavet || 25 ||</l>\n</lg>\n\n<lg>\n<l>vikalpayitvā viśvātmā bhairavo 'haṃ mamaiva tāḥ |</l>\n<l>viśvabhaṅgyo yathā vahner jvālābhaṅgyaḥ prabhā raveḥ || 26 ||</l>\n</lg>\n\n<lg>\n<l>eko 'haṃ mātṛvijñānamānameyaprakāravān |</l>\n<l>śuddhabodhādirūpeṇa khecaryādicaturdaśaḥ || 27 ||</l>\n</lg>\n\n<lg>\n<l>medāmedaprakāreṇa bandhamokṣau vibhāvayan |</l>\n<l>bhairavo 'smīti visrambhāt svācchandyaṃ paramaṃ vrajet || 28 ||</l>\n</lg>\n\n<lg>\n<l>antaḥkārabahiṣkārāv akālakramam ātmanaḥ |</l>\n<l>aparādhīnam ādhatse yat tvaṃ prābhavanirbharaḥ || 29 ||</l>\n</lg>\n\n<lg>\n<l>anuttaravisargātmaviśramodayayāmalam |</l>\n<l>saṃghaṭṭaś śivaśaktyos tadantare cānyaśaktayaḥ || 30 ||</l>\n</lg>\n\n<lg>\n<l>ānandeccheśanonmeṣā ūnatā ceśanecchayoḥ |</l>\n<l>asphuṭasphuṭabhedena vedyollāsas tayor vidaḥ || 31 ||</l>\n</lg>\n\n<lg>\n<l>ānandānuttarābhyāṃ ca sandhībhāvo 'tha vedanā |</l>\n<l>vedyānāṃ prāṇabhūteti pūrṇaṃ tad bhairavaṃ vapuḥ || 32 ||</l>\n</lg>\n\n<lg>\n<l>vedyollāso 'yam icchāyām īśane caikataḥ sthitaḥ |</l>\n<l>sthūlatvena pṛthivyādibhūtapañcakatām iyāt || 33 ||</l>\n</lg>\n\n<lg>\n<l>sūkṣmatvena ca gandhādipañcatanmātratāṃ tataḥ |</l>\n<l>karaṇatvena saṃsparśād indriyāṇāṃ dvipañcatām || 34 ||</l>\n</lg>\n\n<lg>\n<l>vedyatāyāḥ chādanena vettṛtodbhāsanakrame |</l>\n<l>mano 'haṃbuddhitāṃ eṣām avibhāge pradhānatām |</l>\n<l>puruṣatvaṃ ca saṃkocavikāsau yadapekṣayā || 35 ||</l>\n</lg>\n\n<lg>\n<l>abhūvann iṣyasaṃyogād dvirūpād ubhayātmanaḥ |</l>\n<l>icchāsvarūpād unmeṣād anyathānuttarāyutāt || 36 ||</l>\n</lg>\n\n<lg>\n<l>catasraś śaktyo 'ntaḥsthāḥ puṃso 'syāntaś ca dhārikāḥ |</l>\n<l>cidvyomno jaḍabhūmeś ca māyāmayyas triśaṅkuvat || 37 ||</l>\n</lg>\n\n<lg>\n<l>icchāśaktes trirūpāyās tisro 'nyāś śaktyo 'bhavan |</l>\n<l>visargo 'yam athātyarthaṃ sphuṭo 'bhūt sṛjyavistarāt || 38 ||</l>\n</lg>\n\n<lg>\n<l>etat sṛṣṭvātmaśaktīnām itaretaramiśrāt |</l>\n<l>bhavet kṣobhāntaraṃ nāsmād visargād bāhyato bhavet || 39 ||</l>\n</lg>\n\n<lg>\n<l>iyatsarvaṃ sad icchādidvārānuttarabhairave |</l>\n<l>viśramya viśramya muhus tata eva visṛjyate || 40 ||</l>\n</lg>\n\n<lg>\n<l>antarnilīnānantārthasvātmāmarśaś citiḥ parā |</l>\n<l>ekavāravahād yeyaṃ mantrī vāk śuddhakartṛtā || 41 ||</l>\n</lg>\n\n<lg>\n<l>trivahaṃ tripathaṃ tristhaṃ kālaṃ sā karṣati svataḥ |</l>\n<l>bahis tataś cātmanīti śrīparā kālakarṣiṇī || 42 ||</l>\n</lg>\n\n<lg>\n<l>bheditāntaḥkṛtākha.ṅdabhāvāvekṣā parāparā |</l>\n<l>kartṛtā saiva paśyantī tasyaiveśadaśāśrayā || 43</l>\n</lg>\n\n<lg>\n<l>madhyamā sakramā sthūlā antaḥkaraṇavartinī |</l>\n<l>vikalpanābhinnavācyā prāṇavṛttivibheditā || 44 ||</l>\n</lg>\n\n<lg>\n<l>svavāsanātādavasthyād daśayoḥ pūrvayor api |</l>\n<l>māyāmātur mitatvaṃ syāt paśyantyāś ca kramo hy aṇuḥ || 45 ||</l>\n</lg>\n\n<lg>\n<l>tayor āviśya daśayoḥ kramāc chāntavikalpayoḥ |</l>\n<l>dhanyas svasaṃvidvistāraṃ sāścaryam anupaśyati || 46 ||</l>\n</lg>\n\n<lg>\n<l>sā sthānakaraṇāghātapuṃvyāpārātmikā satī |</l>\n<l>vaikharī vṛttayo yasyāstā imāḥ śrutigocarāḥ || 47 ||</l>\n</lg>\n\n<lg>\n<l>ābhiḥ parasparaṃ jñānasaṃkrāntyātmā sa laukikaḥ |</l>\n<l>vyavahāro 'tha śāstrīyo nānāsaṃkocasaṃkaṭaḥ || 48 ||</l>\n</lg>\n\n<lg>\n<l>iti vāgvyāptividvāṃsam etadvargādhidevatāḥ |</l>\n<l>māheśvarīmukhā devyo jāgare 'pi na bhuñjate || 49 ||</l>\n</lg>\n\n<lg>\n<l>upāyenāgrahaḥ kārya upeyā bhairavīsthitiḥ |</l>\n<l>yāsau svasaṃvit tām eva sarvopāyāṃ samāviśet || 50 ||</l>\n</lg>\n\n<lg>\n<l>ādyantāntargatānantavācyavācakanirbharam |</l>\n<l>rahasyaṃ mantramudrāṇāṃ prapadye 'nuttaraṃ mahaḥ || 51 ||</l>\n</lg>\n\n<lg>\n<l>śambhor abhinnahṛdayā jayanti guravaḥ purā |</l>\n<l>nirvyutthānasamādhānaprāptaparyantasaṃpadaḥ || 52 ||</l>\n</lg>\n\n<p>|| namaḥ śivāya ||</p>\n\n<p>|| paripūrṇā kṛtir iyaṃ śrimadābhinavaguptanāthasya</p>\n\n<p>paryantapañcāśikā nāma ||</p>\n\n<note>Gandharva-nagaram / DSO Sanskrit Archive</note>\n\n  </body>\n\n"
}