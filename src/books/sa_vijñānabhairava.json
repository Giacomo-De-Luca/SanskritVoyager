{
  "title": "sa_vijñānabhairava",
  "body": "<body xmlns='http://www.tei-c.org/ns/1.0'>\n\n<p>śrī devy uvāca |</p>\n\n<lg>\n<l>śrutaṃ deva mayā sarvaṃ rudrayāmalasambhavam |</l>\n<l>trikabhedam aśeṣeṇa sārāt sāravibhāgaśaḥ || 1 ||</l>\n</lg>\n\n<lg>\n<l>adyāpi na nivṛtto me saṃśayaḥ parameśvara |</l>\n<l>kiṃ rūpaṃ tattvato deva śabdarāśikalāmayam || 2 ||</l>\n</lg>\n\n<lg>\n<l>kiṃ vā navātmabhedena bhairave bhairavākṛtau |</l>\n<l>triśirobhedabhinnaṃ vā kiṃ vā śaktitrayātmakam || 3 ||</l>\n</lg>\n\n<lg>\n<l>nādabindumayaṃ vāpi kiṃ candrārdhanirodhikāḥ |</l>\n<l>cakrārūḍham anackaṃ vā kiṃ vā śaktisvarūpakam || 4 ||</l>\n</lg>\n\n<lg>\n<l>parāparāyāḥ sakalam aparāyāś ca vā punaḥ |</l>\n<l>parāyā yadi tadvat syāt paratvaṃ tad virudhyate || 5 ||</l>\n</lg>\n\n<lg>\n<l>na hi varṇavibhedena dehabhedena vā bhavet |</l>\n<l>paratvaṃ niṣkalatvena sakalatve na tad bhavet || 6 ||</l>\n</lg>\n\n<p>prasādaṃ kuru me nātha niḥśeṣaṃ chinddhi saṃśayam |</p>\n\n<p>bhairava uvāca |</p>\n\n<l>sādhu sādhu tvayā pṛṣṭaṃ tantrasāram idam priye || 7 ||</l>\n\n<lg>\n<l>gūhanīyatamam bhadre tathāpi kathayāmi te |</l>\n<l>yatkiṃcit sakalaṃ rūpaṃ bhairavasya prakīrtitam || 8 ||</l>\n</lg>\n\n<lg>\n<l>tad asāratayā devi vijñeyaṃ śakrajālavat |</l>\n<l>māyāsvapnopamaṃ caiva gandharvanagarabhramam || 9 ||</l>\n</lg>\n\n<lg>\n<l>dhyānārtham bhrāntabuddhīnāṃ kriyāḍambaravartinām |</l>\n<l>kevalaṃ varṇitam puṃsāṃ vikalpanihatātmanām || 10 ||</l>\n</lg>\n\n<lg>\n<l>tattvato na navātmāsau śabdarāśir na bhairavaḥ |</l>\n<l>na cāsau triśirā devo na ca śaktitrayātmakaḥ || 11 ||</l>\n</lg>\n\n<lg>\n<l>nādabindumayo vāpi na candrārdhanirodhikāḥ |</l>\n<l>na cakrakramasambhinno na ca śaktisvarūpakaḥ || 12 ||</l>\n</lg>\n\n<lg>\n<l>aprabuddhamatīnāṃ hi etā balavibhīṣikāḥ |</l>\n<l>mātṛmodakavat sarvaṃ pravṛttyarthaṃ udāhṛtam || 13 ||</l>\n</lg>\n\n<lg>\n<l>dikkālakalanonmuktā deśoddeśāviśeṣinī |</l>\n<l>vyapadeṣṭum aśakyāsāv akathyā paramārthataḥ || 14 ||</l>\n</lg>\n\n<lg>\n<l>antaḥsvānubhavānandā vikalponmuktagocarā |</l>\n<l>yāvasthā bharitākārā bhairavī bhairavātmanaḥ || 15 ||</l>\n</lg>\n\n<lg>\n<l>tad vapus tattvato jñeyaṃ vimalaṃ viśvapūraṇam |</l>\n<l>evaṃvidhe pare tattve kaḥ pūjyaḥ kaś ca tṛpyati || 16 ||</l>\n</lg>\n\n<lg>\n<l>evaṃvidhā bhairavasya yāvasthā parigīyate |</l>\n<l>sā parā pararūpeṇa parā devī prakīrtitā || 17 ||</l>\n</lg>\n\n<lg>\n<l>śaktiśaktimator yadvad abhedaḥ sarvadā sthitaḥ |</l>\n<l>atas taddharmadharmitvāt parā śaktiḥ parātmanaḥ || 18 ||</l>\n</lg>\n\n<lg>\n<l>na vahner dāhikā śaktir vyatiriktā vibhāvyate |</l>\n<l>kevalaṃ jñānasattāyām prārambho 'yam praveśane || 19 ||</l>\n</lg>\n\n<lg>\n<l>śaktyavasthāpraviṣṭasya nirvibhāgena bhāvanā |</l>\n<l>tadāsau śivarūpī syāt śaivī mukham ihocyate || 20 ||</l>\n</lg>\n\n<lg>\n<l>yathālokena dīpasya kiraṇair bhāskarasya ca |</l>\n<l>jñāyate digvibhāgādi tadvac chaktyā śivaḥ priye || 21 ||</l>\n</lg>\n\n<p>śrī devy uvāca |</p>\n\n<lg>\n<l>devadeva triśūlāṅka kapālakṛtabhūṣaṇa |</l>\n<l>digdeśakālaśūnyā ca vyapadeśavivarjitā || 22 ||</l>\n</lg>\n\n<lg>\n<l>yāvasthā bharitākārā bhairavasyopalabhyate |</l>\n<l>kair upāyair mukhaṃ tasya parā devi katham bhavet |</l>\n<l>yathā samyag ahaṃ vedmi tathā me brūhi bhairava || 23 ||</l>\n</lg>\n\n<p>bhairava uvāca |</p>\n\n<lg>\n<l>ūrdhve prāṇo hy adho jīvo visargātmā paroccaret |</l>\n<l>utpattidvitayasthāne bharaṇād bharitā sthitiḥ || 24 ||</l>\n</lg>\n\n<lg>\n<l>maruto 'ntar bahir vāpi viyadyugmānivartanāt |</l>\n<l>bhairavyā bhairavasyettham bhairavi vyajyate vapuḥ || 25 ||</l>\n</lg>\n\n<lg>\n<l>na vrajen na viśec chaktir marudrūpā vikāsite |</l>\n<l>nirvikalpatayā madhye tayā bhairavarūpatā || 26 ||</l>\n</lg>\n\n<lg>\n<l>kumbhitā recitā vāpi pūritā vā yadā bhavet |</l>\n<l>tadante śāntanāmāsau śaktyā śāntaḥ prakāśate || 27 ||</l>\n</lg>\n\n<lg>\n<l>āmūlāt kiraṇābhāsāṃ sūkṣmāt sūkṣmatarātmikam |</l>\n<l>cintayet tāṃ dviṣaṭkānte śyāmyantīm bhairavodayaḥ || 28 ||</l>\n</lg>\n\n<lg>\n<l>udgacchantīṃ taḍitrūpām praticakraṃ kramāt kramam |</l>\n<l>ūrdhvaṃ muṣṭitrayaṃ yāvat tāvad ante mahodayaḥ || 29 ||</l>\n</lg>\n\n<lg>\n<l>kramadvādaśakaṃ samyag dvādaśākṣarabheditam |</l>\n<l>sthūlasūkṣmaparasthityā muktvā muktvāntataḥ śivaḥ || 30 ||</l>\n</lg>\n\n<lg>\n<l>tayāpūryāśu mūrdhāntaṃ bhaṅktvā bhrūkṣepasetunā |</l>\n<l>nirvikalpaṃ manaḥ kṛtvā sarvordhve sarvagodgamaḥ || 31 ||</l>\n</lg>\n\n<lg>\n<l>śikhipakṣaiś citrarūpair ma.ṅdalaiḥ śūnyapañcakam |</l>\n<l>dhyāyato 'nuttare śūnye praveśo hṛdaye bhavet || 32 ||</l>\n</lg>\n\n<lg>\n<l>īdṛśena krameṇaiva yatra kutrāpi cintanā |</l>\n<l>śūnye kuḍye pare pātre svayaṃ līnā varapradā || 33 ||</l>\n</lg>\n\n<lg>\n<l>kapālāntar mano nyasya tiṣṭhan mīlitalocanaḥ |</l>\n<l>krameṇa manaso dārḍhyāt lakṣayet laṣyam uttamam || 34 ||</l>\n</lg>\n\n<lg>\n<l>madhyanāḍī madhyasaṃsthā bisasūtrābharūpayā |</l>\n<l>dhyātāntarvyomayā devyā tayā devaḥ prakāśate || 35 ||</l>\n</lg>\n\n<lg>\n<l>kararuddhadṛgastreṇa bhrūbhedād dvārarodhanāt |</l>\n<l>dṛṣṭe bindau kramāl līne tanmadhye paramā sthitiḥ || 36 ||</l>\n</lg>\n\n<lg>\n<l>dhāmāntaḥkṣobhasambhūtasūkṣmāgnitilakākṛtim |</l>\n<l>binduṃ śikhānte hṛdaye layānte dhyāyato layaḥ || 37 ||</l>\n</lg>\n\n<lg>\n<l>anāhate pātrakarṇe 'bhagnaśabde sariddrute |</l>\n<l>śabdabrahmaṇi niṣṇātaḥ param brahmādhigacchati || 38 ||</l>\n</lg>\n\n<lg>\n<l>praṇavādisamuccārāt plutānte śūnyabhāvānāt |</l>\n<l>śūnyayā parayā śaktyā śūnyatām eti bhairavi || 39 ||</l>\n</lg>\n\n<lg>\n<l>yasya kasyāpi varṇasya pūrvāntāv anubhāvayet |</l>\n<l>śūnyayā śūnyabhūto 'sau śūnyākāraḥ pumān bhavet || 40 ||</l>\n</lg>\n\n<lg>\n<l>tantryādivādyaśabdeṣu dīrgheṣu kramasaṃsthiteḥ |</l>\n<l>ananyacetāḥ pratyante paravyomavapur bhavet || 41 ||</l>\n</lg>\n\n<lg>\n<l>pi.ṅdamantrasya sarvasya sthūlavarṇakrameṇa tu |</l>\n<l>ardhendubindunādāntaḥ śūnyoccārād bhavec chivaḥ || 42 ||</l>\n</lg>\n\n<lg>\n<l>nijadehe sarvadikkaṃ yugapad bhāvayed viyat |</l>\n<l>nirvikalpamanās tasya viyat sarvam pravartate || 43 ||</l>\n</lg>\n\n<lg>\n<l>pṛṣṭaśūnyaṃ mūlaśūnyaṃ yugapad bhāvayec ca yaḥ |</l>\n<l>śarīranirapekṣiṇyā śaktyā śūnyamanā bhavet || 44 ||</l>\n</lg>\n\n<lg>\n<l>pṛṣṭaśūnyaṃ mūlaśūnyaṃ hṛcchūnyam bhāvayet sthiram |</l>\n<l>yugapan nirvikalpatvān nirvikalpodayas tataḥ || 45 ||</l>\n</lg>\n\n<lg>\n<l>tanūdeśe śūnyataiva kṣaṇamātraṃ vibhāvayet |</l>\n<l>nirvikalpaṃ nirvikalpo nirvikalpasvarūpabhāk || 46 ||</l>\n</lg>\n\n<lg>\n<l>sarvaṃ dehagataṃ dravyaṃ viyadvyāptaṃ mṛgekṣaṇe |</l>\n<l>vibhāvayet tatas tasya bhāvanā sā sthirā bhavet || 47 ||</l>\n</lg>\n\n<lg>\n<l>dehāntare tvagvibhāgam bhittibhūtaṃ vicintayet |</l>\n<l>na kiṃcid antare tasya dhyāyann adhyeyabhāg bhavet || 48 ||</l>\n</lg>\n\n<lg>\n<l>hṛdyākāśe nilīnākṣaḥ padmasampuṭamadhyagaḥ |</l>\n<l>ananyacetāḥ subhage paraṃ saubhāgyam āpnuyāt || 49 ||</l>\n</lg>\n\n<lg>\n<l>sarvataḥ svaśarīrasya dvādaśānte manolayāt |</l>\n<l>dṛḍhabuddher dṛḍhībhūtaṃ tattvalakṣyam pravartate || 50 ||</l>\n</lg>\n\n<p>yathā tathā yatra tatra dvādaśānte manaḥ kṣipet ||</p>\n\n<l>pratikṣaṇaṃ kṣīṇavṛtter vailakṣaṇyaṃ dinair bhavet || 51 ||</l>\n\n<lg>\n<l>kālāgninā kālapadād utthitena svakam puram |</l>\n<l>pluṣṭam vicintayed ante śāntābhāsas tadā bhavet || 52 ||</l>\n</lg>\n\n<lg>\n<l>evam eva jagat sarvaṃ dagdhaṃ dhyātvā vikalpataḥ |</l>\n<l>ananyacetasaḥ puṃsaḥ pumbhāvaḥ paramo bhavet || 53 ||</l>\n</lg>\n\n<lg>\n<l>svadehe jagato vāpi sūkṣmasūkṣmatarāṇi ca |</l>\n<l>tattvāni yāni nilayaṃ dhyātvānte vyajyate parā || 54 ||</l>\n</lg>\n\n<lg>\n<l>pināṃ ca durbalāṃ śaktiṃ dhyātvā dvādaśagocare |</l>\n<l>praviśya hṛdaye dhyāyan muktaḥ svātantryam āpnuyāt || 55 ||</l>\n</lg>\n\n<lg>\n<l>bhuvanādhvādirūpeṇa cintayet kramaśo 'khilam |</l>\n<l>sthūlasūkṣmaparasthityā yāvad ante manolayaḥ || 56 ||</l>\n</lg>\n\n<lg>\n<l>asya sarvasya viśvasya paryanteṣu samantataḥ |</l>\n<l>adhvaprakriyayā tattvaṃ śaivaṃ dhyatvā mahodayaḥ || 57 ||</l>\n</lg>\n\n<lg>\n<l>viśvam etan mahādevi śūnyabhūtaṃ vicintayet |</l>\n<l>tatraiva ca mano līnaṃ tatas tallayabhājanam || 58 ||</l>\n</lg>\n\n<lg>\n<l>ghatādibhājane dṛṣṭim bhittis tyaktvā vinikṣipet |</l>\n<l>tallayaṃ tatkṣaṇād gatvā tallayāt tanmayo bhavet || 59 ||</l>\n</lg>\n\n<lg>\n<l>nirvṛkṣagiribhittyādideśe dṛṣṭiṃ vinikṣipet |</l>\n<l>vilīne mānase bhāve vṛttikṣiṇaḥ prajāyate || 60 ||</l>\n</lg>\n\n<lg>\n<l>ubhayor bhāvayor jñāne dhyātvā madhyaṃ samāśrayet |</l>\n<l>yugapac ca dvayaṃ tyaktvā madhye tattvam prakāśate || 61 ||</l>\n</lg>\n\n<lg>\n<l>bhāve tyakte niruddhā cin naiva bhāvāntaraṃ vrajet |</l>\n<l>tadā tanmadhyabhāvena vikasatyati bhāvanā || 62 ||</l>\n</lg>\n\n<lg>\n<l>sarvaṃ dehaṃ cinmayaṃ hi jagad vā paribhāvayet |</l>\n<l>yugapan nirvikalpena manasā paramodayaḥ || 63 ||</l>\n</lg>\n\n<lg>\n<l>vāyudvayasya saṃghaṭṭād antar vā bahir antataḥ |</l>\n<l>yogī samatvavijñānasamudgamanabhājanam || 64 ||</l>\n</lg>\n\n<lg>\n<l>sarvaṃ jagat svadehaṃ vā svānandabharitaṃ smaret |</l>\n<l>yugapat svāmṛtenaiva parānandamayo bhavet || 65 ||</l>\n</lg>\n\n<lg>\n<l>kuhanena prayogeṇa sadya eva mṛgekṣaṇe |</l>\n<l>samudeti mahānando yena tattvaṃ prakāśate || 66 ||</l>\n</lg>\n\n<lg>\n<l>sarvasrotonibandhena prāṇaśaktyordhvayā śanaiḥ |</l>\n<l>pipīlasparśavelāyām prathate paramaṃ sukham || 67 ||</l>\n</lg>\n\n<lg>\n<l>vahner viṣasya madhye tu cittaṃ sukhamayaṃ kṣipet |</l>\n<l>kevalaṃ vāyupūrṇaṃ vā smarānandena yujyate || 68 ||</l>\n</lg>\n\n<lg>\n<l>śaktisaṃgamasaṃkṣubdhaśaktyāveśāvasānikam |</l>\n<l>yat sukham brahmatattvasya tat sukhaṃ svākyam ucyate || 69 ||</l>\n</lg>\n\n<lg>\n<l>lehanāmanthanākoṭaiḥ strīsukhasya bharāt smṛteḥ |</l>\n<l>śaktyabhāve 'pi deveśi bhaved ānandasamplavaḥ || 70 ||</l>\n</lg>\n\n<lg>\n<l>ānande mahati prāpte dṛṣṭe vā bāndhave cirāt |</l>\n<l>ānandam udgataṃ dhyātvā tallayas tanmanā bhavet || 71 ||</l>\n</lg>\n\n<lg>\n<l>jagdhipānakṛtollāsarasānandavijṛmbhaṇāt |</l>\n<l>bhāvayed bharitāvasthāṃ mahānandas tato bhavet || 72 ||</l>\n</lg>\n\n<lg>\n<l>gitādiviṣayāsvādāsamasaukhyaikatātmanaḥ |</l>\n<l>yoginas tanmayatvena manorūḍhes tadātmatā || 73 ||</l>\n</lg>\n\n<lg>\n<l>yatra yatra manas tuṣṭir manas tatraiva dhārayet |</l>\n<l>tatra tatra parānandasvārūpaṃ sampravartate || 74 ||</l>\n</lg>\n\n<lg>\n<l>anāgatāyāṃ nidrāyām praṇaṣṭe bāhyagocare |</l>\n<l>sāvasthā manasā gamyā parā devī prakāśate || 75 ||</l>\n</lg>\n\n<lg>\n<l>tejasā sūryadīpāder ākāśe śabalīkṛte |</l>\n<l>dṛṣṭir niveśyā tatraiva svātmarūpam prakāśate || 76 ||</l>\n</lg>\n\n<lg>\n<l>karaṅkiṇyā krodhanayā bhairavyā lelihānayā |</l>\n<l>khecaryā dṛṣṭikāle ca parāvāptiḥ prakāśate || 77 ||</l>\n</lg>\n\n<lg>\n<l>mṛdvāsane sphijaikena hastapādau nirāśrayam |</l>\n<l>nidhāya tatprasaṅgena parā pūrṇā matir bhavet || 78 ||</l>\n</lg>\n\n<lg>\n<l>upaviśyāsane samyag bāhū kṛtvārdhakuñcitau |</l>\n<l>kakṣavyomni manaḥ kurvan śamam āyāti tallayāt || 79 ||</l>\n</lg>\n\n<lg>\n<l>sthūlarūpasya bhāvasya stabdhāṃ dṛṣṭiṃ nipātya ca |</l>\n<l>acireṇa nirādhāraṃ manaḥ kṛtvā śivaṃ vrajet || 80 ||</l>\n</lg>\n\n<lg>\n<l>madhyajihve sphāritāsye madhye nikṣipya cetanām |</l>\n<l>hoccāraṃ manasā kurvaṃs tataḥ śānte pralīyate || 81 ||</l>\n</lg>\n\n<lg>\n<l>āsane śayane sthitvā nirādhāraṃ vibhāvayan |</l>\n<l>svadehaṃ manasi kṣiṇe kṣaṇāt kṣīṇāśayo bhavet || 82 ||</l>\n</lg>\n\n<lg>\n<l>calāsane sthitasyātha śanair vā dehacālanāt |</l>\n<l>praśānte mānase bhāve devi divyaugham āpnuyāt || 83 ||</l>\n</lg>\n\n<lg>\n<l>ākāśaṃ vimalam paśyan kṛtvā dṛṣṭiṃ nirantarām |</l>\n<l>stabdhātmā tatkṣaṇād devi bhairavaṃ vapur āpnuyāt || 84 ||</l>\n</lg>\n\n<lg>\n<l>līnaṃ mūrdhni viyat sarvam bhairavatvena bhāvayet |</l>\n<l>tat sarvam bhairavākāratejastattvaṃ samāviśet || 85 ||</l>\n</lg>\n\n<lg>\n<l>kiñcij jñātaṃ dvaitadāyi bāhyālokas tamaḥ punaḥ |</l>\n<l>viśvādi bhairavaṃ rūpaṃ jñātvānantaprakāśabhṛt || 86 ||</l>\n</lg>\n\n<lg>\n<l>evam eva durniśāyāṃ kṛṣṇapakṣāgame ciram |</l>\n<l>taimiram bhāvayan rūpam bhairavaṃ rūpam eṣyati || 87 ||</l>\n</lg>\n\n<lg>\n<l>evam eva nimīlyādau netre kṛṣṇābham agrataḥ |</l>\n<l>prasārya bhairavaṃ rūpam bhāvayaṃs tanmayo bhavet || 88 ||</l>\n</lg>\n\n<lg>\n<l>yasya kasyendriyasyāpi vyāghātāc ca nirodhataḥ |</l>\n<l>praviṣṭasyādvaye śūnye tatraivātmā prakāśate || 89 ||</l>\n</lg>\n\n<lg>\n<l>abindum avisargaṃ ca akāraṃ japato mahān |</l>\n<l>udeti devi sahasā jñānaughaḥ parameśvaraḥ || 90 ||</l>\n</lg>\n\n<lg>\n<l>varṇasya savisargasya visargāntaṃ citiṃ kuru |</l>\n<l>nirādhāreṇa cittena spṛśed brahma sanātanam || 91 ||</l>\n</lg>\n\n<lg>\n<l>vyomākāraṃ svam ātmānaṃ dhyāyed digbhir anāvṛtam |</l>\n<l>nirāśrayā citiḥ śaktiḥ svarūpaṃ darśayet tadā || 92 ||</l>\n</lg>\n\n<lg>\n<l>kiṃcid aṅgaṃ vibhidyādau tīkṣṇasūcyādinā tataḥ |</l>\n<l>tatraiva cetanāṃ yuktvā bhairave nirmalā gatiḥ || 93 ||</l>\n</lg>\n\n<lg>\n<l>cittādyantaḥkṛtir nāsti mamāntar bhāvayed iti |</l>\n<l>vikalpānām abhāvena vikalpair ujjhito bhavet || 94 ||</l>\n</lg>\n\n<lg>\n<l>māyā vimohinī nāma kalāyāḥ kalanaṃ sthitam |</l>\n<l>ityādidharmaṃ tattvānāṃ kalayan na pṛthag bhavet || 95 ||</l>\n</lg>\n\n<lg>\n<l>jhagitīcchāṃ samutpannām avalokya śamaṃ nayet |</l>\n<l>yata eva samudbhūtā tatas tatraiva līyate || 96 ||</l>\n</lg>\n\n<lg>\n<l>yadā mamecchā notpannā jñānaṃ vā kas tadāsmi vai |</l>\n<l>tattvato =B9haṃ tathābhūtas tallīnas tanmanā bhavet || 97 ||</l>\n</lg>\n\n<lg>\n<l>icchāyām athavā jñāne jāte cittaṃ niveśayet |</l>\n<l>ātmabuddhyānanyacetās tatas tattvārthadarśanam || 98 ||</l>\n</lg>\n\n<lg>\n<l>nirnimittam bhavej jñānaṃ nirādhāram bhramātmakam |</l>\n<l>tattvataḥ kasyacin naitad evambhāvī śivaḥ priye || 99 ||</l>\n</lg>\n\n<lg>\n<l>ciddharmā sarvadeheṣu viśeṣo nāsti kutracit |</l>\n<l>ataś ca tanmayaṃ sarvam bhāvayan bhavajij janaḥ || 100 ||</l>\n</lg>\n\n<lg>\n<l>kāmakrodhalobhamohamadamātsaryagocare |</l>\n<l>buddhiṃ nistimitāṃ kṛtvā tat tattvam avaśiṣyate || 101 ||</l>\n</lg>\n\n<lg>\n<l>indrajālamayaṃ viśvaṃ vyastaṃ vā citrakarmavat |</l>\n<l>bhramad vā dhyāyataḥ sarvam paśyataś ca sukhodgamaḥ || 102 ||</l>\n</lg>\n\n<lg>\n<l>na cittaṃ nikṣiped duḥkhe na sukhe vā parikṣipet |</l>\n<l>bhairavi jñāyatāṃ madhye kiṃ tattvam avaśiṣyate || 103 ||</l>\n</lg>\n\n<lg>\n<l>vihāya nijadehasthaṃ sarvatrāsmīti bhāvayan |</l>\n<l>dṛḍhena manasā dṛṣṭyā nānyekṣiṇyā sukhī bhavet || 104 ||</l>\n</lg>\n\n<lg>\n<l>ghaṭādau yac ca vijñānam icchādyaṃ vā mamāntare |</l>\n<l>naiva sarvagataṃ jātam bhāvayan iti sarvagaḥ || 105 ||</l>\n</lg>\n\n<lg>\n<l>grāhyagrāhakasaṃvittiḥ sāmānyā sarvadehinām |</l>\n<l>yogināṃ tu viśeṣo =B9sti sambandhe sāvadhānatā || 106 ||</l>\n</lg>\n\n<lg>\n<l>svavad anyaśarīre =B9pi saṃvittim anubhāvayet |</l>\n<l>apekṣāṃ svaśarīrasya tyaktvā vyāpī dinair bhavet || 107 ||</l>\n</lg>\n\n<lg>\n<l>nirādhāraṃ manaḥ kṛtvā vikalpān na vikalpayet |</l>\n<l>tadātmaparamātmatve bhairavo mṛgalocane || 108 ||</l>\n</lg>\n\n<lg>\n<l>sarvajñaḥ sarvakartā ca vyāpakaḥ parameśvaraḥ |</l>\n<l>sa evāhaṃ śaivadharmā iti dārḍhyāc chivo bhavet || 109 ||</l>\n</lg>\n\n<lg>\n<l>jalasyevormayo vahner jvālābhaṅgyaḥ prabhā raveḥ |</l>\n<l>mamaiva bhairavasyaitā viśvabhaṅgyo vibheditāḥ || 110 ||</l>\n</lg>\n\n<lg>\n<l>bhrāntvā bhrāntvā śarīreṇa tvaritam bhuvi pātanāt |</l>\n<l>kṣobhaśaktivirāmeṇa parā saṃjāyate daśā || 111 ||</l>\n</lg>\n\n<lg>\n<l>ādhāreṣv athavā 'śaktyā 'jñānāc cittalayena vā |</l>\n<l>jātaśaktisamāveśakṣobhānte bhairavaṃ vapuḥ || 112 ||</l>\n</lg>\n\n<lg>\n<l>sampradāyam imam devi śṛṇu samyag vadāmy aham |</l>\n<l>kaivalyaṃ jāyate sadyo netrayoḥ stabdhamātrayoḥ || 113 ||</l>\n</lg>\n\n<lg>\n<l>saṃkocaṃ karṇayoḥ kṛtvā hy adhodvāre tathaiva ca |</l>\n<l>anackam ahalaṃ dhyāyan viśed brahma sanātanam || 114 ||</l>\n</lg>\n\n<lg>\n<l>kūpādike mahāgarte sthitvopari nirīkṣaṇāt |</l>\n<l>avikalpamateḥ samyak sadyas cittalayaḥ sphuṭam || 115 ||</l>\n</lg>\n\n<lg>\n<l>yatra yatra mano yāti bāhye vābhyantare 'pi vā |</l>\n<l>tatra tatra śivāvāsthā vyāpakatvāt kva yāsyati || 116 ||</l>\n</lg>\n\n<lg>\n<l>yatra yatrākṣamārgeṇa caitanyaṃ vyajyate vibhoḥ |</l>\n<l>tasya tanmātradharmitvāc cillayād bharitātmatā || 117 ||</l>\n</lg>\n\n<lg>\n<l>kṣutādyante bhaye śoke gahvare vā raṇād drute |</l>\n<l>kutūhalekṣudhādyante brahmasattāmayī daśā || 118 ||</l>\n</lg>\n\n<lg>\n<l>vastuṣu smaryamāṇeṣu dṛṣṭe deśe manas tyajet |</l>\n<l>svaśarīraṃ nirādhāraṃ kṛtvā prasarati prabhuḥ || 119 ||</l>\n</lg>\n\n<lg>\n<l>kvacid vastuni vinyasya śanair dṛṣṭiṃ nivartayet |</l>\n<l>taj jñānaṃ cittasahitaṃ devi śūnyālāyo bhavet ||120 ||</l>\n</lg>\n\n<lg>\n<l>bhaktyudrekād viraktasya yādṛśī jāyate matiḥ |</l>\n<l>sā śaktiḥ śāṅkarī nityam bhavayet tāṃ tataḥ śivaḥ || 121 ||</l>\n</lg>\n\n<lg>\n<l>vastvantare vedyamāne sarvavastuṣu śūnyatā |</l>\n<l>tām eva manasā dhyātvā vidito 'pi praśāmyati || 122 ||</l>\n</lg>\n\n<lg>\n<l>kiṃcijjñair yā smṛtā śuddhiḥ sā śuddhiḥ śambhudarśane |</l>\n<l>na śucir hy aśucis tasmān nirvikalpaḥ sukhī bhavet || 123 ||</l>\n</lg>\n\n<lg>\n<l>sarvatra bhairavo bhāvaḥ sāmānyeṣv api gocaraḥ |</l>\n<l>na ca tadvyatirekteṇa paro 'stīty advayā gatiḥ || 124 ||</l>\n</lg>\n\n<p>samaḥ śatrau ca mitre ca samo mānāvamānayoḥ ||</p>\n\n<l>brahmaṇaḥ paripūrṇatvāt iti jñātvā sukhī bhavet || 125 ||</l>\n\n<lg>\n<l>na dveṣam bhāvayet kvāpi na rāgam bhāvayet kvacit |</l>\n<l>rāgadveṣavinirmuktau madhye brahma prasarpati || 126 ||</l>\n</lg>\n\n<lg>\n<l>yad avedyaṃ yad agrāhyaṃ yac chūnyaṃ yad abhāvagam |</l>\n<l>tat sarvam bhairavam bhāvyaṃ tadante bodhasambhavaḥ || 127 ||</l>\n</lg>\n\n<lg>\n<l>nitye nirāśraye śūnye vyāpake kalanojjhite |</l>\n<l>bāhyākāśe manaḥ kṛtvā nirākāśaṃ samāviśet || 128 ||</l>\n</lg>\n\n<lg>\n<l>yatra yatra mano yāti tat tat tenaiva tatkṣaṇam |</l>\n<l>parityajyānavasthityā nistaraṅgas tato bhavet || 129 ||</l>\n</lg>\n\n<lg>\n<l>bhayā sarvaṃ ravayati sarvado vyāpako 'khile |</l>\n<l>iti bhairavaśabdasya santatoccāraṇāc chivaḥ || 130 ||</l>\n</lg>\n\n<lg>\n<l>ahaṃ mamedam ityādi pratipattiprasaṅgataḥ |</l>\n<l>nirādhāre mano yāti taddhyānapreraṇāc chamī || 131 ||</l>\n</lg>\n\n<lg>\n<l>nityo vibhur nirādhāro vyāpakaś cākhilādhipaḥ |</l>\n<l>śabdān pratikṣaṇaṃ dhyāyan kṛtārtho 'rthānurūpataḥ || 132 ||</l>\n</lg>\n\n<lg>\n<l>atattvam indrajālābham idaṃ sarvam avasthitam |</l>\n<l>kiṃ tattvam indrajālasya iti dārḍhyāc chamaṃ vrajet || 133 ||</l>\n</lg>\n\n<lg>\n<l>ātmano nirvikārasya kva jñānaṃ kva ca vā kriyā |</l>\n<l>jñānāyattā bahirbhāvā ataḥ śūnyam idaṃ jagat || 134 ||</l>\n</lg>\n\n<lg>\n<l>na me bandho na mokṣo me bhītasyaitā vibhīṣikāḥ |</l>\n<l>pratibimbam idam buddher jaleṣv iva vivasvataḥ || 135 ||</l>\n</lg>\n\n<lg>\n<l>indriyadvārakaṃ sarvaṃ sukhaduḥkhādisaṃgamam |</l>\n<l>itīndriyāṇi saṃtyajya svasthaḥ svātmani vartate || 136 ||</l>\n</lg>\n\n<lg>\n<l>jñānaprakāśakaṃ sarvaṃ sarveṇātmā prakāśakaḥ |</l>\n<l>ekam ekasvabhāvatvāt jñānaṃ jñeyaṃ vibhāvyate || 137 ||</l>\n</lg>\n\n<lg>\n<l>mānasaṃ cetanā śaktir ātmā ceti catuṣṭayam |</l>\n<l>yadā priye parikṣīṇaṃ tadā tad bhairavaṃ vapuḥ || 138 ||</l>\n</lg>\n\n<lg>\n<l>nistaraṅgopadeśānāṃ śatam uktaṃ samāsataḥ |</l>\n<l>dvādaśābhyadhikaṃ devi yaj jñātvā jñānavij janaḥ || 139 ||</l>\n</lg>\n\n<lg>\n<l>atra caikatame yukto jāyate bhairavaḥ svayam |</l>\n<l>vācā karoti karmāṇi śāpānugrahakārakaḥ || 140 ||</l>\n</lg>\n\n<lg>\n<l>ajarāmaratām eti so 'ṇimādiguṇānvitaḥ |</l>\n<l>yoginīnām priyo devi sarvamelāpakādhipaḥ || 141 ||</l>\n</lg>\n\n<p>jīvann api vimukto 'sau kurvann api na lipyate |</p>\n\n<p>śrī devī uvāca |</p>\n\n<l>idaṃ yadi vapur deva parāyāś ca maheśvara || 142 ||</l>\n\n<lg>\n<l>evamuktavyavasthāyāṃ japyate ko japaś ca kaḥ |</l>\n<l>dhyāyate ko mahānātha pūjyate kaś ca tṛpyati || 143 ||</l>\n</lg>\n\n<p>hūyate kasya vā homo yāgaḥ kasya ca kiṃ katham |</p>\n\n<p>śrī bhairava uvāca |</p>\n\n<l>eṣātra prakriyā bāhyā sthūleṣv eva mṛgekṣaṇe || 144 ||</l>\n\n<lg>\n<l>bhūyo bhūyaḥ pare bhāve bhāvanā bhāvyate hi yā |</l>\n<l>japaḥ so 'tra svayaṃ nādo mantrātmā japya īdṛśaḥ || 145 ||</l>\n</lg>\n\n<lg>\n<l>dhyānaṃ hi niścalā buddhir nirākārā nirāśrayā |</l>\n<l>na tu dhyānaṃ śarīrākṣimukhahastādikalpanā || 146 ||</l>\n</lg>\n\n<lg>\n<l>pūjā nāma na puṣpādyair yā matiḥ kriyate dṛḍhā |</l>\n<l>nirvikalpe mahāvyomni sā pūjā hy ādarāl layaḥ || 147 ||</l>\n</lg>\n\n<lg>\n<l>atraikatamayuktisthe yotpadyeta dinād dinam |</l>\n<l>bharitākāratā sātra tṛptir atyantapūrṇatā || 148 ||</l>\n</lg>\n\n<lg>\n<l>mahāśūnyālaye vahnau bhūtākṣaviṣayādikam |</l>\n<l>hūyate manasā sārdhaṃ sa homaś cetanāsrucā || 149 ||</l>\n</lg>\n\n<lg>\n<l>yāgo 'tra parameśāni tuṣṭir ānandalakṣaṇā |</l>\n<l>kṣapaṇāt sarvapāpānāṃ trāṇāt sarvasya pārvati || 150 ||</l>\n</lg>\n\n<lg>\n<l>rudraśaktisamāveśas tat kṣetram bhāvanā parā |</l>\n<l>anyathā tasya tattvasya kā pūjā kāś ca tṛpyati || 151 ||</l>\n</lg>\n\n<lg>\n<l>svatantrānandacinmātrasāraḥ svātmā hi sarvataḥ |</l>\n<l>āveśanaṃ tatsvarūpe svātmanaḥ snānam īritam || 152 ||</l>\n</lg>\n\n<lg>\n<l>yair eva pūjyate dravyais tarpyate vā parāparaḥ |</l>\n<l>yaś caiva pūjakaḥ sarvaḥ sa evaikaḥ kva pūjanam || 153 ||</l>\n</lg>\n\n<lg>\n<l>vrajet prāṇo viśej jīva icchayā kuṭilākṛtiḥ |</l>\n<l>dīrghātmā sā mahādevī parakṣetram parāparā || 154 ||</l>\n</lg>\n\n<lg>\n<l>asyām anucaran tiṣṭhan mahānandamaye 'dhvare |</l>\n<l>tayā devyā samāviṣṭaḥ param bhairavam āpnuyāt || 155 ||</l>\n</lg>\n\n<lg>\n<l>ṣaṭśatāni divā rātrau sahasrāṇyekaviṃśatiḥ |</l>\n<l>japo devyāḥ samuddiṣṭaḥ sulabho durlabho jaḍaiḥ || 156 ||</l>\n</lg>\n\n<lg>\n<l>ity etat kathitaṃ devi paramāmṛtam uttamam |</l>\n<l>etac ca naiva kasyāpi prakāśyaṃ tu kadācana || 157 ||</l>\n</lg>\n\n<lg>\n<l>paraśiṣye khale krūre abhakte gurupādayoḥ |</l>\n<l>nirvikalpamatīnāṃ tu vīrāṇām unnatātmanām || 158 ||</l>\n</lg>\n\n<lg>\n<l>bhaktānāṃ guruvargasya dātavyaṃ nirviśaṅkayā |</l>\n<l>grāmo rājyam puraṃ deśaḥ putradārakuṭumbakam || 159 ||</l>\n</lg>\n\n<lg>\n<l>sarvam etat parityajya grāhyam etan mṛgekṣaṇe |</l>\n<l>kim ebhir asthirair devi sthiram param idaṃ dhanam |</l>\n<l>prāṇā api pradātavyā na deyaṃ paramāmṛtam || 160 ||</l>\n</lg>\n\n<p>śrī devī uvāca |</p>\n\n<lg>\n<l>devadeva māhadeva paritṛptāsmi śaṅkara |</l>\n<l>rudrayāmalatantrasya sāram adyāvadhāritam || 161 ||</l>\n</lg>\n\n<lg>\n<l>sarvaśaktiprabhedānāṃ hṛdayaṃ jñātam adya ca |</l>\n<l>ity uktvānanditā devi ka.ṅthe lagnā śivasya tu || 162 ||</l>\n</lg>\n\n<note>Gandharva-nagaram / DSO Sanskrit Archive</note>\n\n  </body>\n\n"
}