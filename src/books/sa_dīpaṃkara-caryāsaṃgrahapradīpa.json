{
  "title": "sa_dīpaṃkara-caryāsaṃgrahapradīpa",
  "body": "<body xmlns='http://www.tei-c.org/ns/1.0'>\n\n<p>Caryāsaṅgrahapradīpaḥ (Csp)</p>\n\n<p>namo lokeśvarāya</p>\n\n<lg>\n<l>madādyaśeṣamūḍhānāṃ yasya vacanaraśmibhiḥ /</l>\n<l>phullatāmeti hṛtpadmaṃ taṃ vande puruṣottamam // Csp_1 //</l>\n</lg>\n\n<lg>\n<l>pāramiṃ guhyamantraṃ ca śritvā bodhiḥ prasidhyati /</l>\n<l>gurubuddhoktitastvevaṃ tadartho likhyate mayā // Csp_2 //</l>\n</lg>\n\n<lg>\n<l>guhyamantro 'tra no vācyaḥ pāramīnayacārikāḥ /</l>\n<l>bodhisattvasya caryāstu samāsena likhāmyaham // Csp_3 //</l>\n</lg>\n\n<lg>\n<l>dhīmataḥ saṃvaro grāhyo bodhicittapuraḥ saraḥ /</l>\n<l>ālokyāśeṣasūtrāṇi śāstraṃ śravyaṃ samastakam // Csp_4 //</l>\n</lg>\n\n<lg>\n<l>kāyena manasā vācā yathoktān saṃvarān tribhiḥ /</l>\n<l>rakṣedakṣuṇṇaśuddhāṃśca śīlāṃśca pariśodhayet // Csp_5 //</l>\n</lg>\n\n<lg>\n<l>bhaktamātrāṃ vijānīyād indriyadvāramāvaret /</l>\n<l>rātreḥ pūrve 'pare bhāge na suptvā yogamācaret // Csp_6 //</l>\n</lg>\n\n<lg>\n<l>aṇumātreṣvavadyeṣu hyatimātraṃ bibheti ca /</l>\n<l>rātrerbhāgatrayaṃ kṛtvā hyantye bhāge tu jāgṛyāt // Csp_7 //</l>\n</lg>\n\n<lg>\n<l>prakṣālayenmukhādīn vākṣālanaṃ vāpi yujyate /</l>\n<l>sukhāsanaṃ samāśritya dharmāṇāṃ dharmatāṃ smaret // Csp_8 //</l>\n</lg>\n\n<lg>\n<l>nimittaiḥ kṣobhato 'śakye tūttthāyābhāsavastuṣu /</l>\n<l>māyāvattvena samprekṣya puṇyayogāṃstadantare // Csp_9 //</l>\n</lg>\n\n<lg>\n<l>pūrayeccāpi saptāṅgān vipulāṃ praṇidhiṃ caret /</l>\n<l>bhāvayed bhāvanāṃ pūrvā kāle 'tha bhojanasya ca // Csp_10 //</l>\n</lg>\n\n<lg>\n<l>etanniḥ sārakāyena paraṃ sāraṃ gaveṣayan /</l>\n<l>kāyaṃ naukādhiyā rakṣed na bhuṅktāṃ sthūlatākṛte // Csp_11 //</l>\n</lg>\n\n<lg>\n<l>rasāsaktyā na bhuñjīta caturdhānnaṃ vibhajya ca /</l>\n<l>devebhyo vinivedyādiṃ dharmapālāya tatparam // Csp_12 //</l>\n</lg>\n\n<lg>\n<l>baliṃ suvipulāṃ dadyāt śeṣaṃ svabhuktapītataḥ /</l>\n<l>dadyācca sarvabhūtebhyaḥ kathātantraṃ tadantare // Csp_13 //</l>\n</lg>\n\n<lg>\n<l>kuryādadbhutavārttā ca kiñcidutthāya sañcaret /</l>\n<l>parikrāmedadhiṣṭhānaṃ japaṃ vā granthavācanam // Csp_14 //</l>\n</lg>\n\n<lg>\n<l>sugatapratimāṃ kuryād yāvat svedo na jāyate /</l>\n<l>kuryāt, pradakṣiṇāṃ tāvad akṣubdhaḥ praṇidhiṃ bahum // Csp_15 //</l>\n</lg>\n\n<lg>\n<l>dharmacaryā daśaproktāḥ maitreyeṇa, samāsataḥ /</l>\n<l>caredakṣiptacittena māyaupamyaṃ ca saṃsmaran // Csp_16 //</l>\n</lg>\n\n<lg>\n<l>yadi syāt pūjayet saṅghaṃ kuryād vā bālakotsavam /</l>\n<l>anāthebhyaḥ sudānaṃ tu yogine puṇyasañcayaḥ // Csp_17 //</l>\n</lg>\n\n<lg>\n<l>pūrṇeṣu dinakṛtyeṣu bhāge ca prathame niśaḥ /</l>\n<l>dharmatā niṣprapañcāpi tathā cittaṃ ca yojayet // Csp_18 //</l>\n</lg>\n\n<lg>\n<l>prāptāyāṃ madhyarātrau ca utthānābhāsasañjñayā /</l>\n<l>siṃhanidrā yathā tadvat śubhanidrāṃ samāśrayet // Csp_19 //</l>\n</lg>\n\n<lg>\n<l>prāyo dhyānadṛḍhe citte kāyavākpuṇyagauṇatā /</l>\n<l>asaṃspṛṣṭe samādhau vā lokakalpapravṛttaye // Csp_20 //</l>\n</lg>\n\n<lg>\n<l>kāyapuṇyaṃ yathāśakti, lokacitte 'same sati /</l>\n<l>dharmo nāyaṃ mamaiveti susadāśayapūrvakam // Csp_21</l>\n</lg>\n<lg>\n<l>dharmāśca laukikān pṛcched, nijamitrasamīritaḥ /</l>\n<l>nepālaviṣaye kṛtavān, ratirmantranaye na ced // Csp_22 //</l>\n</lg>\n\n<l>evaṃ sthavira ! karttavyam /23, a /</l>\n\n<p>caryāsaṅgrahapradīpo mahāpaṇḍitācārya - dīpaṅkara - śrījñānakṛtaḥ samāptaḥ /</p>\n\n  </body>\n\n"
}