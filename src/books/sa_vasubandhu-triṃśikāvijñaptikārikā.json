{
  "title": "sa_vasubandhu-triṃśikāvijñaptikārikā",
  "body": "<body xmlns='http://www.tei-c.org/ns/1.0'>\n\n<p>Atha Triṃśikāvijñaptikārikāḥ (Tvk)\nkṛtiriyamācāryavasubandhoḥ /</p>\n\n<lg>\n<l>ātmadharmopacāro hi vividho yaḥ pravartate /</l>\n<l>vijñānapariṇāme 'sau pariṇāmaḥ sa ca tridhā // Tvk_1 //</l>\n</lg>\n\n<lg>\n<l>vipāko mananākhyaśca vijñaptirviṣayasya ca /</l>\n<l>tatrālayākhyaṃ vijñānaṃ vipākaḥ sarvabījakam // Tvk_2 //</l>\n</lg>\n\n<lg>\n<l>asaṃviditakopādisthānavijñaptikaṃ ca tat /</l>\n<l>sadā sparśamanaskāravitsañjñācetanānvitam // Tvk_3 //</l>\n</lg>\n\n<lg>\n<l>upekṣā vedanā tatrānivṛtāvyākṛtaṃ ca tat /</l>\n<l>tathā sparśādayastacca vartate srotasaughavat // Tvk_4 //</l>\n</lg>\n\n<lg>\n<l>tasya vyāvṛtirarhatve tadāśritya pravartate /</l>\n<l>tadālambaṃ manonāma vijñānaṃ mananātmakam // Tvk_5 //</l>\n</lg>\n\n<lg>\n<l>kleśaiścaturbhiḥ sahitaṃ nivṛtāvyākṛtaiḥ sadā /</l>\n<l>ātmaduṣṭyātmamohātmamānātmasnehasañjñitaiḥ // Tvk_6 //</l>\n</lg>\n\n<lg>\n<l>yatrajastanmayairanyaiḥ sparśādyaiścārhato na tat /</l>\n<l>na nirodhasamāpattau mārge lokottare na ca // Tvk_7 //</l>\n</lg>\n\n<lg>\n<l>dvitīyaḥ pariṇāmo 'yaṃ tṛtīyaḥ ṣaḍvidhasya yā /</l>\n<l>viṣayasyopalabdhiḥ sā kuśalākuśalādvayā // Tvk_8 //</l>\n</lg>\n\n<lg>\n<l>sarvatragairviniyataiḥ kuśalaiścaitasairasau /</l>\n<l>samprayuktā tathā kleśairūpakleśaistrivedanā // Tvk_9 //</l>\n</lg>\n\n<lg>\n<l>ādyāḥ sparśādayaśchandādhimokṣasmṛtayaḥ saha /</l>\n<l>samādhidhībhyāṃ niyatāḥ śraddhātha hrirapatrapā // Tvk_10 //</l>\n</lg>\n\n<lg>\n<l>alobhādi trayaṃ vīryaṃ praśrabdhiḥ sāpramādikā /</l>\n<l>ahiṃsā kuśalāḥ kleśā rāgapratighamūḍhayaḥ // Tvk_11 //</l>\n</lg>\n\n<lg>\n<l>mānadṛgvicikitsāśca krodhopanahane punaḥ /</l>\n<l>mrakṣaḥ pradāśa īrṣyārtha mātsaryaṃ saha māyayā // Tvk_12 //</l>\n</lg>\n\n<lg>\n<l>śāṭhyaṃ mado 'vihiṃsāhrīratrapā styānamuddhavaḥ /</l>\n<l>āśraddhamatha kausīdyaṃ pramādo muṣitā smṛtiḥ // Tvk_13 //</l>\n</lg>\n\n<lg>\n<l>vikṣepo 'samprajanyaṃ ca kaukṛtyaṃ middhameva ca /</l>\n<l>vitarkaśca vicāraścetyupakleśā dvaye dvidhā // Tvk_14 //</l>\n</lg>\n\n<lg>\n<l>pañcānāṃ mūlavijñāne yathāpratyayamudbhavaḥ /</l>\n<l>vijñānānāṃ saha na vā taraṅgāṇāṃ yathā jale // Tvk_15 //</l>\n</lg>\n\n<lg>\n<l>manovijñānasambhūtiḥ sarvadāsañjñikādṛte /</l>\n<l>samāpattidvayānmiddhānmūrchanādapyacittakāt // Tvk_16 //</l>\n</lg>\n\n<lg>\n<l>vijñānapariṇāmo 'yaṃ vikalpo yadvikalpyate /</l>\n<l>tena tannāsti tenedaṃ sarvaṃ vijñaptimātrakam // Tvk_17 //</l>\n</lg>\n\n<lg>\n<l>sarvabījaṃ hi vijñānaṃ pariṇāmastathā tathā /</l>\n<l>yātyanyonyavaśād yena vikalpaḥ sa sa jāyate // Tvk_18 //</l>\n</lg>\n\n<lg>\n<l>karmaṇo vāsanā grāhadvayavāsanayā saha /</l>\n<l>kṣīṇe pūrvavipāke 'nyadvipākaṃ janayanti tat // Tvk_19 //</l>\n</lg>\n\n<lg>\n<l>yena yena vikalpena yadyad vastu vikalpyate /</l>\n<l>parikalpita evāsau svabhāvo na sa vidyate // Tvk_20 //</l>\n</lg>\n\n<lg>\n<l>paratantrasvabhāvastu vikalpaḥ pratyayodbhavaḥ /</l>\n<l>niṣpannastasya pūrveṇa sadā rahitatā tu yā // Tvk_21 //</l>\n</lg>\n\n<lg>\n<l>ata eva sa naivānyo nānanyaḥ paratantrataḥ /</l>\n<l>anityatādivad vācyo nādṛṣṭe 'smin sa dṛśyate // Tvk_22 //</l>\n</lg>\n\n<lg>\n<l>trividhasya svabhāvasya trividhāṃ niḥsvabhāvatām /</l>\n<l>sandhāya sarvadharmāṇāṃ deśitā niḥsvabhāvatā // Tvk_23 //</l>\n</lg>\n\n<lg>\n<l>prathamo lakṣaṇenaiva niḥsvabhāvo 'paraḥ punaḥ /</l>\n<l>na svayambhāva etasyetyaparā niḥsvabhāvatā // Tvk_24 //</l>\n</lg>\n\n<lg>\n<l>dharmāṇāṃ paramārthaśca sa yatastathatāpi saḥ /</l>\n<l>sarvakālaṃ tathābhāvāt saiva vijñaptimātratā // Tvk_25 //</l>\n</lg>\n\n<lg>\n<l>yāvadvijñaptimātratve vijñānaṃ nāvatiṣṭhati /</l>\n<l>grāhadvayasyānuśayastāvanna vinivartate // Tvk_26 //</l>\n</lg>\n\n<lg>\n<l>vijñaptimātramevedamityapi hayupalambhataḥ /</l>\n<l>sthāpayannagrataḥ kiñcit tanmātre nāvatiṣṭhate // Tvk_27 //</l>\n</lg>\n\n<lg>\n<l>yadālambanaṃ vijñānaṃ naivopalabhate tadā /</l>\n<l>sthitaṃ vijñānamātratve grāhyābhāve tadagrahāt // Tvk_28 //</l>\n</lg>\n\n<lg>\n<l>acitto 'nupalambho 'sau jñānaṃ lokottaraṃ ca tat /</l>\n<l>āśrayasya parāvṛttirdvidhā dauṣṭhulyahānitaḥ // Tvk_29 //</l>\n</lg>\n\n<lg>\n<l>sa evānasravo dhāturacintyaḥ kuśalo dhruvaḥ /</l>\n<l>sukho vimuktikāyo 'sau dharmākhyo 'yaṃ mahāmuneḥ // Tvk_30 //</l>\n</lg>\n\n<p>triṃśikāvijñaptikārikāḥ samāptāḥ /</p>\n\n<p>kṛtiriyamācāryavasubandhoḥ /</p>\n\n  </body>\n\n"
}